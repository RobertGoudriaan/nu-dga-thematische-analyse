Veroordeelde vader van meisje dat anti-oorlogstekening maakte opgepakt
2023-03-30T17:42:00+0200
https://nos.nl/nieuwsuur/artikel/2469506-veroordeelde-vader-van-meisje-dat-anti-oorlogstekening-maakte-opgepakt

Een Russische man die dinsdag is veroordeeld tot twee jaar strafkamp voor het 'in diskrediet brengen van het leger' is opgepakt. Zijn dochter maakte vorig jaar een tekening tegen de oorlog in Oekra誰ne, waarna de Russische autoriteiten een onderzoek tegen hem startten.
Aleksej Moskaljov, zoals de man heet, had huisarrest in zijn woonplaats Efremov, maar wist toch te vluchten. Een advocaat die met Moskaljov in contact staat zegt dat de Rus is gearresteerd in Minsk, de hoofdstad van Belarus. Waarschijnlijk nadat hij zijn mobiele telefoon had aangezet en daardoor zijn locatie kon worden achterhaald.
Het is niet duidelijk hoe Moskaljov in Minsk is beland. Het duurt waarschijnlijk een aantal dagen voordat hij terug wordt gestuurd naar Rusland, zegt de advocaat van de familie.
Masja, de 13-jarige dochter van Moskaljov, moest vorig jaar op school een tekening maken als steun aan de Russische militairen in Oekra誰ne. Maar ze schreef onder meer "glorie aan Oekra誰ne" en "nee tegen oorlog" op haar tekening.
Omdat haar vader de tekening verdedigde, werd hij verhoord en begon de politie een onderzoek naar hem. Op de sociale media van Moskaljov vond de politie pro-Oekra誰ense berichten, waarvoor hij werd beboet. In december opende de politie een nieuw onderzoek, opnieuw vanwege een bericht op sociale media. Op basis hiervan is Moskaljov nu veroordeeld tot twee jaar strafkamp.
De Russische autoriteiten plaatsten Masja begin deze maand in een jeugdinstelling. Moskaljov zelf was onder huisarrest geplaatst, maar wist dus te ontkomen. Tot zijn aanhouding vandaag.
Nieuwsuur
Buitenland
Deel artikel: