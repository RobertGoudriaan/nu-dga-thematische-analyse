Vanavond op tv: De Hoop Scheffer over één jaar oorlog • De onverzettelijke Oekraïense luchtmacht • Groningse aardbevingen in de kunst
2023-02-19T14:47:57+0100
https://nos.nl/nieuwsuur/artikel/2464463-vanavond-op-tv-de-hoop-scheffer-over-een-jaar-oorlog-de-onverzettelijke-oekraiense-luchtmacht-groningse-aardbevingen-in-de-kunst

Toen een jaar geleden de Russische invasie in Oekraïne begon, was Jaap de Hoop Scheffer te gast in Nieuwsuur. "Ik denk niet dat Poetin het hele land wil en kan bezetten", zei hij destijds. "Daar heeft hij de mensen niet voor." Inmiddels is duidelijk dat de voormalig minister van Buitenlandse Zaken en secretaris-generaal van de NAVO het toen bij het juiste eind had. Inmiddels is de oorlog bijna een jaar oud. Vanavond spreken we De Hoop Scheffer opnieuw. We bespreken de gebeurtenissen van de afgelopen maanden en blikken vooruit: hoe eindigt dit?
De Oekraïense luchtmacht is symbool geworden van de standvastigheid tegen Rusland. Ondanks een overmacht aan Russische vliegtuigen heeft Poetin nooit controle gekregen over het luchtruim. Hoe kan dat? Verslaggever Gert-Jan Dennekamp zocht de mannen van de Oekraïense luchtmacht op.
De aardbevingen in Groningen hebben veel ellende veroorzaakt, maar ze zijn ook een vruchtbare grond voor de kunst. Verschillende boeken en films van Groningse schrijvers hebben de aardbevingsproblematiek als prominent thema. We spreken Saskia Goldschmidt, die een roman schreef over een gezin dat bezwijkt aan de gevolgen van de aardbevingen.
Nieuwsuur
Binnenland
Buitenland
Deel artikel: