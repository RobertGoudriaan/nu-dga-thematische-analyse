Vanavond op tv: Blinken in China • Zweden over NAVO-toetreding • Brutalistische gebouwen met sloop bedreigd
2023-06-18T15:06:18+0200
https://nos.nl/nieuwsuur/artikel/2479394-vanavond-op-tv-blinken-in-china-zweden-over-navo-toetreding-brutalistische-gebouwen-met-sloop-bedreigd

De Amerikaanse minister van Buitenlandse Zaken Antony Blinken is op bezoek in China. Maar een heel warm welkom krijgt hij niet. De relatie tussen Amerika en China is gespannen vanwege onder meer de spanningen rond Taiwan, de Chinese machtsuitbreiding in de Zuid-Chinese Zee, de aanhoudende handelsoorlog en de verschillen in standpunten over de oorlog in Oekraïne.
Wat kan Blinken verwachten in China? En wat staat er op het spel. We spreken er onder meer over met China-correspondent Sjoerd den Daas.
Zweden wil al lange tijd lid worden van de NAVO, net als buurland Finland twee maanden terug deed. Maar Turkije en Hongarije liggen nog dwars. De grote vraag is of en wanneer de onlangs herkozen president Erdogan en de Hongaarse premier Orbán akkoord gaan met Zweedse toetreding.
Nieuwsuur spreekt met Pal Jonson, de Zweedse minister van Defensie.
Het Brutalisme wordt met uitsterven bedreigd. Dat is een bouwstijl uit de jaren 50, 60 en 70 die zich kenmerkt door grote blokachtige structuren van gewapend beton. Veel gebouwen zijn hard toe aan onderhoud, maar omdat ze geen monumentenstatus hebben, dreigt in sommige gevallen de sloophamer. Sommige mensen vinden dat maar goed ook, want de gebouwen zouden lelijk zijn. Liefhebbers van de bouwstijl maken zich grote zorgen.
Nieuwsuur
Binnenland
Buitenland
Deel artikel: