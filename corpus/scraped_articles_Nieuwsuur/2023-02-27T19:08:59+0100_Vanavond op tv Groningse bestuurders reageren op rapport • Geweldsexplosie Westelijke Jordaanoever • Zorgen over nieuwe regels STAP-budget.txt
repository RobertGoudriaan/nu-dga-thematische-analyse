Vanavond op tv: Groningse bestuurders reageren op rapport • Geweldsexplosie Westelijke Jordaanoever • Zorgen over nieuwe regels STAP-budget
2023-02-27T19:08:59+0100
https://nos.nl/nieuwsuur/artikel/2465515-vanavond-op-tv-groningse-bestuurders-reageren-op-rapport-geweldsexplosie-westelijke-jordaanoever-zorgen-over-nieuwe-regels-stap-budget

Bij de Rijksoverheid moet een grote cultuurverandering op gang komen om de gedupeerden van de gaswinning in Groningen te kunnen compenseren. Vertrouw mensen en stop met het juridische precisiewerk waarbij bewoners aan het korte eind trekken. luidt de boodschap uit Groningen. We spreken in de uitzending met de Groningse burgemeester Koen Schuiling over hoe het vertrouwen van Groningers in de overheid hersteld kan worden.
Op de dag dat er een zeldzame ontmoeting plaatsvond tussen Israëlische en Palestijnse autoriteiten om het oplaaiende geweld een halt toe te roepen, ging het juist helemaal mis. Nadat een Palestijn gisteren twee Israëliërs doodde in de stad Hawara op de Westelijke Jordaanoever, trokken Israëlische kolonisten naar de stad om dood en verderf te zaaien. Nieuwsuur spreekt ooggetuigen en journalisten over het recente geweld.
De STAP-regeling gaat morgen weer open. Mensen die zich verder willen ontwikkelen op de arbeidsmarkt kunnen zich inschrijven voor een subsidie van 1000 euro voor een opleiding of cursus. Na kritiek werd de regeling vorig jaar stopgezet en gaat nu onder aangescherpte voorwaarden weer van start. Met opmerkelijke gevolgen: wie holistisch coach wil worden kan nog wel 1000 euro subsidie krijgen, maar wie in de kinderopvang of als BOA aan de slag wil, heeft geen recht meer op die subsidie.
Op een plek niet ver van het front worden gewonde militairen uit Bachmoet overgebracht naar een evacuatiebus. Met die bus gaan ze naar een ziekenhuis verderop, onderweg worden ze verzorgd door jonge vrijwilligers.
Nieuwsuur
Binnenland
Deel artikel: