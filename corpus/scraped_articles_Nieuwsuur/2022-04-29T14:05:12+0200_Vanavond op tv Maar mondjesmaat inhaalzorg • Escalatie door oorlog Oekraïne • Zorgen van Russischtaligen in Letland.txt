Vanavond op tv: Maar mondjesmaat inhaalzorg • Escalatie door oorlog Oekraïne • Zorgen van Russischtaligen in Letland
2022-04-29T14:05:12+0200
https://nos.nl/nieuwsuur/artikel/2426944-vanavond-op-tv-maar-mondjesmaat-inhaalzorg-escalatie-door-oorlog-oekraine-zorgen-van-russischtaligen-in-letland

Ziekenhuizen komen door personeelsproblemen amper toe aan de inhaalzorg die tijdens de coronacrisis is ontstaan. Volgens de Nederlandse Zorgautoriteit (NZa) is het aantal mensen dat wacht op een behandeling in een ziekenhuis in april vergelijkbaar met maart. De NZa schat (op basis van data van de ziekenhuizen) het aantal extra wachtenden door corona op 100.000 tot 120.000. We praten erover met Bart Berden, lid van de Raad van Bestuur van het St. Elisabeth Ziekenhuis in Tilburg.
De relatie tussen het Westen en Rusland verslechtert met de dag. De VS wil miljarden vrijmaken voor het leveren van wapens. De Amerikaanse president Joe Biden vraagt het Congres daar 33 miljard voor. Ook gaat hij het makkelijker maken om de bezittingen van Russische oligarchen af te pakken. Is er nog een mogelijkheid om de situatie te de-escaleren? Te gast is oud-commandant der strijdkrachten Tom Middendorp.
De Baltische staten behoorden net als Oekraïne tot de Sovjetunie, maar werden vervolgens wél lid van de NAVO en de EU, en zien nu vanuit een betrekkelijk veilige positie hoe de Russen in Oekraïne tekeer gaan. Met name in Letland leidt dat tot de nodige spanningen met de aanzienlijke Russische minderheid. Ze voelen zich als tweederangsburgers behandeld, in een land dat als één man achter Oekraïne staat.
Nieuwsuur
Binnenland
Deel artikel: