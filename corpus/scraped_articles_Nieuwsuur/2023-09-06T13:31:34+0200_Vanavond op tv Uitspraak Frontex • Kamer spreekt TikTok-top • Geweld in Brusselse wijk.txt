Vanavond op tv: Uitspraak Frontex • Kamer spreekt TikTok-top • Geweld in Brusselse wijk
2023-09-06T13:31:34+0200
https://nos.nl/nieuwsuur/artikel/2489435-vanavond-op-tv-uitspraak-frontex-kamer-spreekt-tiktok-top-geweld-in-brusselse-wijk

De Europese grensbewakingseenheid Frontex is niet aansprakelijk voor het illegaal uitzetten van een gezin van asielzoekers naar Turkije. Dat oordeelde het Europese Hof van Justitie vandaag. Het gezin vluchtte in 2016 vanwege de oorlog in Syrië via Noord-Irak en Turkije naar Europa. Ze wilden in Griekenland asiel aanvragen, maar werden door de Griekse autoriteiten en Frontex met een vliegtuig teruggevlogen naar Turkije.
Volgens het Hof is Frontex niet aansprakelijk voor eventuele schade. De rechter meent dat Griekenland zelf verantwoordelijk is voor de uitzetting. We spreken hierover met Frontex-topman Hans Leijtens, en praten verder met het Syrische gezin en deskundigen.
De Tweede Kamer spreekt vandaag met enkele topmensen bij TikTok. Het is de eerste keer dat Kamerleden op deze manier hun vragen kunnen stellen aan het mediabedrijf. Regelmatig rijst de vraag hoe het bedrijf omgaat met verzamelde data en met de privacy van gebruikers.
In de Brusselse stationsbuurt is veel overlast van agressieve drugsdealers. Bewoners durven nauwelijks nog de straat op, omdat berovingen en geweld aan de orde van de dag zijn. Verslaggever Stein Falk, van het Belgische programma Terzake, ging erheen.
Vandaag gingen de verhoren van start van een onderzoekscommissie naar hoe Nederland de afgelopen 30 jaar met fraudebeleid omging. Een officiële parlementaire enquête, met meer menskracht dan de commissie over de toeslagenaffaire én meer vragen over de rol van de Kamer.
Nieuwsuur
Binnenland
Deel artikel: