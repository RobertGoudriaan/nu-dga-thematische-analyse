Vanavond op tv: 'Betere controle op drugslabs' • Journalist volgde Zelensky tot aan het front • De beloften van Facebook
2024-02-04T16:18:46+0100
https://nos.nl/nieuwsuur/artikel/2507515-vanavond-op-tv-betere-controle-op-drugslabs-journalist-volgde-zelensky-tot-aan-het-front-de-beloften-van-facebook

De dodelijke explosie die maandagavond een wooncomplex in Rotterdam verwoestte, is mogelijk veroorzaakt door een drugslab. Er moet veel betere controle komen op alle mogelijke locaties van drugslabs in woonwijken in Rotterdam, schrijft de Rotterdamse VVD vandaag in een brief aan het stadsbestuur. De politie zag vorig jaar al een forse stijging van het aantal opgerolde drugslabs. Wat zijn de gevaren van drugslabs en welke drugs worden er mee gemaakt. We spreken de experts.
Al twee jaar lang is de Oekraïense president Volodymyr Zelensky in eigen land en ver daarbuiten de verpersoonlijking van het verzet tegen Vladimir Poetin. Maar wie is deze oud-komiek die tegen wil en dank een oorlogspresident werd? Welke eigenschappen vormen hem, hoe heeft hij zich sinds het uitbreken van de oorlog ontwikkeld? De journalist die hem als geen ander kent is Simon Shuster, verslaggever voor het toonaangevende Amerikaanse Time Magazine. In het eerste jaar van de oorlog volgde Shuster Zelensky op de voet en schreef er een boek over. Verslaggever Gert-Jan Dennekamp zoekt Shuster op in Parijs.
Het begon precies twintig jaar geleden, op 4 februari 2004, als een online smoelenboek voor studenten van Harvard. Maar groeide uit tot één van de machtigste techbedrijven ter wereld: Facebook heeft inmiddels meer dan drie miljard gebruikers en moederbedrijf Meta maakte vorig jaar ruim 35 miljard euro winst. Facebook presenteerde zich als de grote verbinder, en beloofde zijn diensten altijd gratis aan te zullen bieden, maar van die beloften is nog maar weinig over.
Nieuwsuur
Binnenland
Deel artikel: