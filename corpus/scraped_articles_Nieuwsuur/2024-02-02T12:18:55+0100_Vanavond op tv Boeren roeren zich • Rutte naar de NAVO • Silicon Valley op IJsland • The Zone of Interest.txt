Vanavond op tv: Boeren roeren zich • Rutte naar de NAVO? • Silicon Valley op IJsland • The Zone of Interest
2024-02-02T12:18:55+0100
https://nos.nl/nieuwsuur/artikel/2507190-vanavond-op-tv-boeren-roeren-zich-rutte-naar-de-navo-silicon-valley-op-ijsland-the-zone-of-interest

Belgische boeren voeren al dagen actie omdat hun werk naar eigen zeggen niet meer rendabel is. Ook zijn ze het niet eens met Europese klimaatregels. Het boerenprotest in Nederland is al van een tijdje geleden, maar aan de grens voegen Nederlandse boeren zich vandaag bij het Belgische protest. Ook in Brabant en Zwolle zijn boeren boos. Hoeveel vertrouwen hebben de Nederlandse boeren in de formatie? Want de formerende partijen liggen flink uit elkaar. We praten met politiek duider Arjan Noorlander.
Vorig jaar eind oktober solliciteerde demissionair premier Mark Rutte openlijk naar de baan van secretaris-generaal van de NAVO. Een formele procedure is er niet, de benoeming komt tot stand in achterkamertjes. Hoe groot zijn de kansen van Rutte? Zal hij voor alle NAVO-landen een aanvaardbare topman zijn? En zit de ambitie van Rutte hem in de weg bij zijn huidige werkzaamheden?
Op IJsland ontstaat een nieuwe groene tech-industrie: een 'Silicon Valley' van bedrijven die werken aan de oplossing van het CO2-probleem in de wereld. Ze mengen er CO2 met water dat ze vervolgens 700 meter onder de grond injecteren in poreus basaltgesteente. Minder broeikasgassen in de atmosfeer, betekent minder opwarming van de aarde. Geholpen door gunstige geologische omstandigheden, is IJsland goed op weg het eerste klimaatneutrale land ter wereld te worden. De beschikbaarheid van schone energie werkt ondertussen als magneet voor groene ondernemers.
The Zone of Interest is een film over nazi-kopstuk Rudolf Höss, die met zijn gezin pal naast vernietigingskamp Auschwitz woont. Het Duitse gezin met vijf kinderen doet alsof de tragedie die zich achter de muren van het kamp afspeelt niet bestaat. De Britse filmmaker Jonathan Glazer won er vorig jaar in Cannes de Grand Prix (tweede prijs) mee en krijgt ook in Nederland geweldige recensies.
Nieuwsuur
Binnenland
Deel artikel: