Vanavond op tv: Op zoek naar nieuw kabinet • Profielschets premier • Frictie radicaal-rechtse fractie Brussel • Wegblijf-boete in de zorg
2024-05-23T11:39:13+0200
https://nos.nl/nieuwsuur/artikel/2521557-vanavond-op-tv-op-zoek-naar-nieuw-kabinet-profielschets-premier-frictie-radicaal-rechtse-fractie-brussel-wegblijf-boete-in-de-zorg

PVV-leider Geert Wilders overlegt vandaag met zijn drie onderhandelingspartners en formateur Richard van Zwol wie demissionair premier Mark Rutte moet gaan opvolgen, nu Ronald Plasterk is afgehaakt. De PVV-leider heeft een belangrijke, zo niet doorslaggevende stem in dat proces. Wie de nieuwe premier wordt, zal ook voor veel aspirant-bewindslieden een belangrijke vraag zijn. Welk profiel heeft de ideale nieuwe premier?
Nog iets meer dan twee weken tot de verkiezingen voor het Europees Parlement. In de peilingen wordt winst verwacht voor de radicaal-rechtse partijen in veel landen, en daarmee een groei in het aantal zetels in het Europees Parlement. Binnen de radicaal-rechtse Europese partij Identiteit en Democratie (ID) rommelt het: ID heeft de rechts-radicale Duitse partij Alternative für Deutschland (AfD) uit de fractie gezet. Ook de PVV is aangesloten bij deze Europese fractie. Wat is er aan de hand?
Verschillende huisartsen hanteren boetes als een patiënt niet komt opdagen of een afspraak niet op tijd afzegt. Want patiënten komen steeds vaker hun afspraak bij de huisarts niet na, zeggen huisartsenorganisaties. Maar vooral in de ziekenhuizen zijn patiënten die niet komen opdagen voor een gemaakte afspraak een irritante en kostbare zaak.De boete moet mensen bewust maken van hun gedrag.
In onderstaande reportage wordt per abuis gemeld dat patiënten die niet opdagen in het Erasmus MC een boete krijgen. Het Erasmus MC is juist gestopt met het beboeten van patiënten en zet, net als het Utrecht MC, AI in om no-shows terug te dringen.
Nieuwsuur
Binnenland
Deel artikel: