Vanavond op tv: Zware strijd in Charkiv • Gaan jongeren nog stemmen? • Rishi Sunak versus Keir Starmer
2024-06-04T14:49:10+0200
https://nos.nl/nieuwsuur/artikel/2523124-vanavond-op-tv-zware-strijd-in-charkiv-gaan-jongeren-nog-stemmen-rishi-sunak-versus-keir-starmer

Aan het front in het oosten van Oekraïne rondom Charkiv voeren Oekraïne en Rusland nog altijd hevig strijd. Oekraïners zouden een tegenaanval hebben uitgevoerd tegen de Russen en daarbij een gevoelige slag hebben uitgedeeld: Russische soldaten zouden in paniek zijn gevlucht.
Hoe houden ondertussen de laatste inwoners zich staande die zich niet uit hun stad laten verjagen, ondanks de intensieve bombardementen. Het Staatsopera- en Ballettheater van Charkiv heeft een van de grootste theaterzalen van Europa verlaten voor een kleine parkeergarage in de kelder. Nog steeds brengen zij nieuwe uitvoeringen op de planken.
Duizenden mensen zijn de Oekraïense stad Charkiv ontvlucht, maar meer dan een miljoen mensen leven nog in de stad en willen niet weg. Wel zijn de inwoners voorzichtiger geworden. Zo hebben sommige mensen een vluchttas klaarstaan voor als het misgaat
Uit onderzoeken blijkt dat een groeiende groep jonge Europeanen weinig vertrouwen heeft in verkiezingen en nauwelijks interesse toont. Vooral problemen die jongeren hebben, zetten hun geloof in de democratie onder druk: de levensomstandigheden van jongeren zijn verslechterd en de boodschap van reguliere partijen zijn voor veel jongeren onaantrekkelijk. Een voedingsbodem voor het groeiende wantrouwen. Europa-correspondent Saskia Dekkers is te gast in de studio.
De Britse conservatieve premier Rishi Sunak en zijn uitdager Labourleider Keir Starmer staan vanavond tegenover elkaar in een eerste televisiedebat. Labour heeft een enorme voorsprong in de peilingen voor de verkiezingen van 4 juli. Kan Sunak de schade voor zijn partij nog beperken?
Nieuwsuur
Binnenland
Deel artikel: