Vanavond op tv: Wat betekenen miljarden uit VS voor Oekraïne-oorlog? • Orgaandonatie bij mensen met migratieachtergrond • Zorgen om terrasbelasting
2024-04-21T15:37:41+0200
https://nos.nl/nieuwsuur/artikel/2517628-vanavond-op-tv-wat-betekenen-miljarden-uit-vs-voor-oekraine-oorlog-orgaandonatie-bij-mensen-met-migratieachtergrond-zorgen-om-terrasbelasting

Oekraïne kreeg gisteren zeer goed nieuws uit Amerika: het Huis van Afgevaardigden daar is akkoord met een steunpakket van 61 miljard dollar, omgerekend ruim 57 miljard euro. President Zelensky gaat dat geld gebruiken om zich beter te wapenen tegen de Russen. Als het geld er niet was gekomen dreigde een rampscenario in Oekraïne, met mogelijk zelfs een Derde Wereldoorlog tot gevolg.
De grote vraag is nu: wat gaan de Amerikaanse miljarden precies betekenen op het slagveld? De afgelopen maanden waren de Russen aan de winnende hand, verandert dat nu? En hoe reageert het Kremlin op de Amerikaanse steun aan Oekraïne?
We leggen die vragen voor aan Ihor Zjovkva, een van de belangrijkste stafchefs van Zelensky, en Rusland-correspondent Geert Groot Koerkamp.
Patiënten met een migratieachtergrond wachten mogelijk langer op een orgaantransplantatie dan mensen met een Nederlandse achtergrond. De Nederlandse Transplantatie Stichting, verantwoordelijk voor het coördineren en faciliteren van orgaandonaties en -transplantaties, pleit voor onderzoek naar de wachttijden.
Mensen met een migratieachtergrond geven minder vaak toestemming voor orgaandonatie in het donorregister. De angst is dat patiënten uit deze groepen hierdoor langer moeten wachten op een transplantatie.
Terwijl het kwik vandaag amper boven de 10 graden uitkomt, blikken wij vooruit op het terrasseizoen. Horecaondernemers in Amsterdam hebben grote zorgen nu de gemeente de terrasbelasting flink omhoog heeft gegooid. Klanten worden mogelijk de dupe, als cafés die kosten doorberekenen in hun prijzen.
Opvallend: in sommige andere steden gelden heel andere regels. Zo betalen terraseigenaren in Den Haag helemaal geen belasting. Hoe kan dat?
Nieuwsuur
Binnenland
Buitenland
Deel artikel: