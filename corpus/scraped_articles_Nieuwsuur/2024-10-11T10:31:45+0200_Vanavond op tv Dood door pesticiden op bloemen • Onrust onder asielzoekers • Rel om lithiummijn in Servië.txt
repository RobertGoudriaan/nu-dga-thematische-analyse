Vanavond op tv: Dood door pesticiden op bloemen • Onrust onder asielzoekers • Rel om lithiummijn in Servië
2024-10-11T10:31:45+0200
https://nos.nl/nieuwsuur/artikel/2540377-vanavond-op-tv-dood-door-pesticiden-op-bloemen-onrust-onder-asielzoekers-rel-om-lithiummijn-in-servie

In Frankrijk is ophef ontstaan over het gebruik van bestrijdingsmiddelen op bloemen. Na jaren procederen hebben twee ouders een schadevergoeding gekregen na het overlijden van hun kind. Het meisje kreeg leukemie kreeg doordat de moeder jarenlang bloemist was en zo in aanraking kwam met bestrijdingsmiddelen.
Men spreekt in Frankrijk van een doorbraak. In de landbouw was al veel bekend wat de gevolgen van bestrijdingsmiddelen zijn, maar in de bloemenwereld nog niet.
Als het aan het kabinet ligt, krijgen vluchtelingen geen voorrang meer op de woningmarkt, wordt gezinshereniging beperkt en moeten statushouders langer wachten op een permanente verblijfsvergunning. De maatregelen zijn allemaal bedoeld om Nederland onaantrekkelijk te maken voor asielzoekers, en zo de instroom te beperken. Hoewel de plannen nog moeten worden ingevoerd, leiden ze nu al tot grote onrust onder asielzoekers.
Servische oppositiepartijen willen een Europees lithiumproject verbieden. De Jadar-vallei in West-Servië bevat een van de grootste lithiumreserves ter wereld en zou voor bijna 90 procent van de Europese behoefte kunnen voorzien. Maar een groot deel van de Servische bevolking verzet zich tegen de plannen vanwege mogelijke milieuschade. Ondertussen beweren boze tongen dat Rusland zich mengt in het protest om een stokje te steken voor de deal tussen Servië en de EU.
Nieuwsuur
Binnenland
Deel artikel: