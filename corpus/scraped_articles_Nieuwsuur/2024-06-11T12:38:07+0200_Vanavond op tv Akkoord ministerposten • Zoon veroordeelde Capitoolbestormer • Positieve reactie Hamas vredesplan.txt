Vanavond op tv: Akkoord ministerposten • Zoon veroordeelde Capitoolbestormer • Positieve reactie Hamas vredesplan
2024-06-11T12:38:07+0200
https://nos.nl/nieuwsuur/artikel/2524059-vanavond-op-tv-akkoord-ministerposten-zoon-veroordeelde-capitoolbestormer-positieve-reactie-hamas-vredesplan

PVV-leider Wilders zegt dat zijn partij en VVD, NSC en BBB overeenstemming hebben over de verdeling van ministersposten en de kandidaten die daarbij horen. "We zijn eruit en de rest horen jullie later", zei hij. "We zijn heel erg blij, er ligt nu een deal. De komende uren, dagen hoort u meer."
Steward Rhodes, de oprichter van de Amerikaanse paramilitaire groepering Oath Keepers, zit 18 jaar cel uit voor zijn leidende rol bij de bestorming van het Capitool in 2021. Zijn zoon, de 27-jarige Dakota Adams, groeide geïsoleerd op in de bossen van Montana onder het juk van zijn vader. Hij heeft een opvallende draai gemaakt. Hij heeft zich kandidaat gesteld voor de Democraten in het parlement van de staat Montana en waarschuwt voor rechts-extremisme dat hij aan den lijve meekreeg. VS-correspondent Rudy Bouma zocht Adams op in zijn thuisstaat.
Hamas accepteert de resolutie van de VN-Veiligheidsraad over een staakt-het-vuren en is bereid verder te onderhandelen over de details. Maar, met welke afgevaardigden van Hamas wordt er eigenlijk gepraat? Welke obstakels zijn er in de vredesonderhandelingen? De Israëlische premier Netanyahu zegt dat hij alleen over een permanent staakt-het-vuren wil praten als de Hamas-milities en het Hamas-bestuur volledig zijn ontmanteld.
Nasrah Habiballah, correspondent in Israël en de Palestijnse gebieden, vertelt in de uitzending over de laatste ontwikkelingen rondom een staakt-het-vuren.
Nieuwsuur
Binnenland
Deel artikel: