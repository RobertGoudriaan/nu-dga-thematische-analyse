24/2 in Nieuwsuur: Hoog overleg over toekomst oorlog • Gevluchte Oekraïners in Nederland • 'Nederland belangrijkste leverancier spotgoedkope drug kush'
2025-02-24T15:38:43+0100
https://nos.nl/nieuwsuur/artikel/2557135-24-2-in-nieuwsuur-hoog-overleg-over-toekomst-oorlog-gevluchte-oekrainers-in-nederland-nederland-belangrijkste-leverancier-spotgoedkope-drug-kush

Wat weet Europa tegenover de dadendrang van de Amerikaanse president Donald Trump te zetten, en wie neemt daarbij het voortouw? Dat zijn vragen die voorliggen nu de oorlog in Oekraïne vandaag precies drie jaar aan de gang is.
Dit moet de week worden van het Europese tegenoffensief, met als doel: blijvende steun aan Oekraïne en een Europese plek aan tafel bij eventuele vredesbesprekingen.
Vandaag staan veel belangrijke ontmoetingen op het programma. De Franse president Macron brengt een bezoek aan het Witte Huis. De Europese Commissie-voorzitter Ursula von der Leyen reist af naar Kyiv en ook komt de VN-Veiligheidsraad bijeen om te praten over Oekraïne.
Vandaag staat Oekraïne stil bij drie jaar oorlog. Sinds het uitbreken van de oorlog zijn ruim 120.000 Oekraïners naar Nederland gevlucht. We portretteren enkelen van hen en ontdekten dat ze inmiddels meer toekomst zien in Nederland dan in Oekraïne.
Nederland en het Verenigd Koninkrijk zijn de belangrijkste leveranciers van kush, een levensgevaarlijke synthetische drug, in Sierra Leone. Dat staat in een rapport van denktank Clingendael en Global Initiative, organisaties die onderzoek doen naar georganiseerde misdaad.
Kush ontwricht het West-Afrikaanse land: jongeren lopen als zombies over straat en sommige mortuaria zijn overvol. De drug is relatief nieuw en spotgoedkoop. We bespreken het rapport met Clingendael-onderzoeker Kars de Bruijne.
Nieuwsuur
Binnenland
Buitenland
Deel artikel: