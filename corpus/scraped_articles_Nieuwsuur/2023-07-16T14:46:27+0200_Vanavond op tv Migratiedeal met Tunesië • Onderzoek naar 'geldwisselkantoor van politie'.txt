Vanavond op tv: Migratiedeal met Tunesië • Onderzoek naar 'geldwisselkantoor van politie'
2023-07-16T14:46:27+0200
https://nos.nl/nieuwsuur/artikel/2483034-vanavond-op-tv-migratiedeal-met-tunesie-onderzoek-naar-geldwisselkantoor-van-politie

De Europese Unie en Tunesië hebben een migratiedeal gesloten. Afgesproken is dat Tunesië de grenzen beter gaat bewaken en mensensmokkel aanpakt, in ruil voor investeringen van de EU. Dat geld is bedoeld om de Tunesische economie te verbeteren. Een deal met Tunesië is omstreden. Critici wijzen erop dat sprake is van een dictatuur en dat het Europese geld in de zakken zal belanden van de machthebbers. Ook zou een deal legitimiteit geven aan het bewind. We spreken met correspondent Daisy Mohr in Tunesië. Te gast is Europacorrespondent Saskia Dekkers.
Intussen zijn er verontrustende beelden verschenen waarop te zien is hoe Tunesië met zwarte migranten omgaat.
Het geldtransactiekantoor Suri-Change is de spil in een groot strafrechtelijk onderzoek. De financiële instelling heeft al jaren twee vergunningen van De Nederlandsche Bank, maar wordt nu door het Openbaar Ministerie verdacht van witwassen, ondergronds bankieren en het overtreden van de anti-witwas-wet. Suri-Change ontkent de beschuldigingen, maar erkent ongebruikelijke transacties te laat te hebben gemeld. Het bedrijf wil daarom schikken met justitie. De zaak is saillant omdat Suri-Change jarenlang diensten verleende aan de politie.
Nieuwsuur
Binnenland
Buitenland
Politiek
Deel artikel: