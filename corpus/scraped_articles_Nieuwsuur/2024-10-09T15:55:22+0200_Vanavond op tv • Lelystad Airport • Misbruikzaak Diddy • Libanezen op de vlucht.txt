Vanavond op tv: • Lelystad Airport • Misbruikzaak Diddy • Libanezen op de vlucht
2024-10-09T15:55:22+0200
https://nos.nl/nieuwsuur/artikel/2540178-vanavond-op-tv-lelystad-airport-misbruikzaak-diddy-libanezen-op-de-vlucht

Heeft Lelystad Airport nog toekomst? Een meerderheid van de Tweede Kamer is tegen commerciële luchtvaart daar. Onder meer coalitiepartijen NSC en BBB vinden dat Schiphol geen vakantievluchten naar Flevoland mag verplaatsen. Maar de twee grootste partijen PVV en VVD zijn daar wel voorstander van.
Wat gaat de nieuwe minister van Infrastructuur en Waterstaat, PVV'er Barry Madlener, doen met het vliegveld dat eigenlijk in 2020 al open had moeten gaan?
De oorlog tussen Israël en Hezbollah leidt tot een grote vluchtelingenstroom in Libanon. Vooral in het zuiden van het land, bij de grensstreek met Israël, hebben veel mensen huis en haard achtergelaten.
De meeste Libanezen zijn moslim, maar in het zuiden wonen ook veel christenen. Sommigen wanen zich relatief veilig en kiezen ervoor te blijven. Anderen vluchten wel. Verslaggever Zainab Hammoud bezoekt een klooster verderop in Libanon, waar zuster Assunta al-Hijazin haar christelijke landgenoten opvangt.
Rapper Sean 'Diddy' Combs is vorige maand aangehouden op verdenking van afpersing, seksuele uitbuiting en mensenhandel voor prostitutiedoeleinden. Meer dan honderd mensen beschuldigen hem van seksueel geweld.
De zaak doet veel stof opwaaien in Amerika. De wildste verhalen gaan rond over bekende Amerikanen uit de muziekindustrie die zijn wandaden mogelijk zouden hebben gemaakt. Het lijkt na de zaken-Weinstein en -Epstein een nieuwe grote MeToo-affaire te worden die verder gaat dan Diddy alleen.
Nieuwsuur
Binnenland
Buitenland
Deel artikel: