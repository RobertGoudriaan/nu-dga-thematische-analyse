Vanavond op tv: Hoekstra gehoord door Europarlement • EU-buitenlandministers in Kyiv
2023-10-02T11:37:34+0200
https://nos.nl/nieuwsuur/artikel/2492599-vanavond-op-tv-hoekstra-gehoord-door-europarlement-eu-buitenlandministers-in-kyiv

CDA-politicus Wopke Hoekstra probeert in Straatsburg het Europees Parlement te overtuigen van zijn benoeming als Eurocommissaris voor klimaatbeleid. In augustus werd Hoekstra voorgedragen nadat Frans Timmermans zijn ontslag indiende om lijsttrekker te worden van GroenLinks-PvdA bij de Tweede Kamerverkiezingen.
De voordracht deed bij milieuorganisaties de wenkbrauwen fronsen. Ze vinden dat hij te weinig klimaatervaring heeft en te weinig kennis over deze portefeuille.
Lukt het Hoekstra desondanks om genoeg Europarlementariërs te overtuigen? EU-correspondent Kysia Hekster volgt de hoorzitting en klimaatverslaggever Marijn Duintjer Tebbens schuift aan in de studio.
De ministers van Buitenlandse Zaken van vrijwel alle lidstaten van de Europese Unie zijn bijeen in de Oekraïense hoofdstad Kyiv. Het is voor het eerst dat de ministers zo'n groot overleg houden buiten de grenzen van de EU.
Het overleg heeft vooral symbolische waarde: de ministers willen laten zien dat zij koste wat kost achter Oekraïne blijven staan. Het belang daarvan is gegroeid nu het Amerikaanse Congres extra steun aan Oekraïne voorlopig heeft bevroren en in Slowakije een partij de verkiezingen heeft gewonnen die ook wil stoppen met steun aan het door Rusland binnengevallen land. We bespreken de ontwikkelingen met Oost-Europadeskundige Bob Deen.
Nieuwsuur
Binnenland
Deel artikel: