Vanavond op tv: Euthanasie na psychisch lijden • Nasleep aanval hulpkonvooi Gaza • Netflixfilm Scoop
2024-04-04T13:46:45+0200
https://nos.nl/nieuwsuur/artikel/2515438-vanavond-op-tv-euthanasie-na-psychisch-lijden-nasleep-aanval-hulpkonvooi-gaza-netflixfilm-scoop

Het aantal mensen dat euthanasie kreeg vanwege psychisch lijden is vorig jaar fors gestegen ten opzichte van het jaar ervoor. Dat meldt de Regionale Toetsingscommissies Euthanasie (RTE). In 2023 kreeg de RTE 138 meldingen van euthanasie na psychisch lijden, een stijging van 20 procent. Steeds vaker voert de eigen psychiater van de patiënt de euthanasie uit.
Zeven hulpverleners van World Central Kitchen (WCK) zijn begin deze week omgekomen bij een Israëlische luchtaanval op een hulpkonvooi. De Israëlische premier Netanyahu noemde het een "onopzettelijke aanval" en zegt dat er een onafhankelijk onderzoek komt. Internationaal klinkt veel kritiek. De Amerikaanse president Biden zei gisteren in een verklaring "woedend" te zijn. Hij neemt het Israël kwalijk dat hulpverleners niet worden beschermd. Karel Hendriks, directeur Artsen zonder Grenzen Nederland, schuift aan in de studio.
En onderzoeksjournalisten van het Palestijns-Israëlische platform +972 melden dat het Israëlische leger gebruik maakt van kunstmatige intelligentie om doelen uit te kiezen voor bombardementen. Met het besluit om een bepaald doel aan te vallen ging nauwelijks menselijke bemoeienis gepaard. We spreken met een van de onderzoekers.
De Netflixfilm SCOOP gaat over het spraakmakende interview van de Britse prins Andrew met BBC Newsnight in 2019. De prins hoopte met dit interview zijn naam te zuiveren, maar in plaats daarvan leidde het tot het einde van zijn publieke rol in het koningshuis. We spraken met actrice Gillian Anderson en met Sam McAlister, die voor de BBC nauw betrokken was bij de totstandkoming van het interview.
Nieuwsuur
Binnenland
Deel artikel: