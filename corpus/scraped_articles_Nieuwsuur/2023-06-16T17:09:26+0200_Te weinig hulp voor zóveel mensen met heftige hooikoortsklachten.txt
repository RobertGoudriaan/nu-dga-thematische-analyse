Te weinig hulp voor zóveel mensen met heftige hooikoortsklachten
2023-06-16T17:09:26+0200
https://nos.nl/nieuwsuur/artikel/2479185-te-weinig-hulp-voor-zoveel-mensen-met-heftige-hooikoortsklachten

Georgia Oost
redacteur Nieuwsuur
Georgia Oost
redacteur Nieuwsuur
Niesbuien, hoesten, jeukende ogen, hoofdpijn, vermoeidheid: mensen met een pollenallergie hebben het zwaar dit hooikoortsseizoen. Door het warme, droge weer zijn er namelijk extreem veel pollen in de lucht. En door klimaatverandering wordt dat waarschijnlijk alleen maar erger. Maar de zorg kan dat nu al niet aan, zegt de Nederlandse vereniging voor Allergologie (NVvAKI).
"De zorg voor allergiepatiënten schiet ernstig tekort. Er zijn te weinig ziekenhuizen die allergologische zorg aanbieden. Huisartsen verwijzen patiënten daarom vaak niet eens door, terwijl ze wel zeer ernstige klachten hebben", zegt Hanneke Oude Elberink internist en allergoloog in het Universitair Medisch Centrum Groningen.
Er zijn volgens Oude Elberink op dit moment te weinig allergologen. Met als gevolg dat hooikoortspatiënten soms maanden moeten wachten op een behandeling.
Mensen komen bij een allergoloog terecht als ze ernstige allergieklachten hebben en medicijnen van de huisarts niet werken. Een behandeling die vaak wordt toegepast is immunotherapie. Bij deze therapie worden allergenen in steeds hogere concentraties toegediend met als doel de patiënt minder allergisch te maken. De behandeling duurt in totaal zo'n drie tot vier jaar.
Een onderzoek in het wetenschappelijke tijdschrift Journal of Health Economics toonde in 2016 al aan dat kinderen met hooikoorts tijdens het pollenseizoen lager scoren dan hun klasgenoten zonder klachten. "Het is ook al meerdere keren bewezen dat mensen die met hooikoortsklachten naar hun werk gaan, minder presteren dan normaal", zegt Hans de Groot, allergoloog bij het Reinier de Graaf Gasthuis.
Hooikoortspatiënten zijn bijvoorbeeld moe door hun medicatie en kunnen zich slechter concentreren. Dit kost vaak zo veel energie, dat mensen na hun werk te moe zijn voor sociale activiteiten.
"Hooikoorts heeft simpelweg veel effect op je dagelijkse functioneren. We zien dat patiënten nu al drie weken lang forse hooikoortsklachten hebben die niet goed behandeld kunnen worden met hun standaard medicatie. De klachten breken daar doorheen."
Vooral bloeiende bomen zorgen op dit moment voor hevige klachten. Hoewel er momenteel vooral veel graspollen in de lucht zijn, is het juist het aantal boompollen dat in de afgelopen jaren sterk is toegenomen:
Bij pollentelstations in Leiden en Helmond zien ze dat bomen door klimaatverandering veel eerder in het jaar bloeien. Onderzoekers beginnen steeds eerder met het meten van pollen:
De Groot baalt ook van het tekort aan allergiespecialisten. "Het is niet te doen dat mensen een half jaar moeten wachten op behandeling. Dan zijn de klachten al weg en is het pollenseizoen voorbij."
Dat herkent Oude Elberink. "En als patiënten uiteindelijk wel terechtkunnen is de werkdruk vaak zo hoog dat allergiespecialisten het werk niet meer aankunnen. Op dit moment dreigen meerdere praktijken te sluiten omdat collega's het werk niet volhouden."
Maar ook de patiënten die goed door de huisarts behandeld kunnen worden, komen soms niet verder dan de doktersassistente die de patiënt verwijst naar de drogist om daar zelf medicatie te halen. Volgens Oude Elberink is er te weinig begrip voor de impact van dit soort allergische aandoeningen, wat een rol kan spelen in het gebrek aan zorg. "Zorgverzekeraars en ziekenhuizen moeten beter samenwerken én investeren in allergologische zorg."
Nieuwsuur
Binnenland
Deel artikel: