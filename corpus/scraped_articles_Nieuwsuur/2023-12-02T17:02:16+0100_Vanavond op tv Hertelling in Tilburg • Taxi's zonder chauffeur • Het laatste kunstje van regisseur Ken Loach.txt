Vanavond op tv: Hertelling in Tilburg • Taxi's zonder chauffeur • Het laatste kunstje van regisseur Ken Loach
2023-12-02T17:02:16+0100
https://nos.nl/nieuwsuur/artikel/2500079-vanavond-op-tv-hertelling-in-tilburg-taxi-s-zonder-chauffeur-het-laatste-kunstje-van-regisseur-ken-loach

De Tweede Kamer stemde vandaag in met het hertellen in vier stembureaus in Tilburg van de stemmen voor de Tweede Kamerverkiezingen. Het kwam in de recente geschiedenis van het parlement nog niet voor dat de Kamer hier plotseling in het weekend voor bijeen moest komen.
Het aantal uitgebrachte stemmen was bij deze vier stembureaus lager dan het aantal ingeleverde stempassen. We gaan kijken bij de hertellingen en spreken politicologen. Zijn de procedures rond het stemmen streng genoeg?
In de Amerikaanse steden San Francisco en Phoenix zijn taxi's zonder chauffeur achter het stuur al realiteit. Meer steden volgen binnenkort. Maar de zelfrijdende auto's veroorzaken ook overlast en hinderen soms hulpdiensten. Komende week maakt demissionair premier Rutte - op handelsmissie in de VS - ook een ritje in zo'n autonome taxi. Correspondent Rudy Bouma ging hem voor.
De gelauwerde Britse regisseur Ken Loach is 87 en stopt ermee. Zijn nieuwe film The Old Oak, zijn laatste kunstje, presenteerde hij onlangs op het Filmfestival in Gent en won er meteen de publieksprijs.
Typisch Loach is het aan de kaak stellen van sociale misstanden. In The Old Oak doet hij dat in een oud mijnwerkersdorp, waar Syrische vluchtelingen aankomen.
Nieuwsuur
Binnenland
Deel artikel: