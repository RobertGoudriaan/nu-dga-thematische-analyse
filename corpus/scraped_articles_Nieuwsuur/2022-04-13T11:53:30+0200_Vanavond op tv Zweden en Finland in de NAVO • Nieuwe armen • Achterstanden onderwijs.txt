Vanavond op tv: Zweden en Finland in de NAVO? • Nieuwe armen • Achterstanden onderwijs
2022-04-13T11:53:30+0200
https://nos.nl/nieuwsuur/artikel/2424988-vanavond-op-tv-zweden-en-finland-in-de-navo-nieuwe-armen-achterstanden-onderwijs

Zweden en Finland willen binnen enkele weken een besluit nemen over toetreding tot de NAVO. Dat deze landen toetreding tot het bondgenootschap overwegen is een grote geopolitieke ontwikkeling in Europa. De twee buurlanden zijn nu tot nu altijd neutraal gebleven. Rusland ziet verdere uitbreiding van de NAVO als een bedreiging. Finland grenst direct aan Rusland.
We spreken met voormalig secretaris-generaal van de NAVO Jaap de Hoop Scheffer en Timo Koster, oud-directeur defensiebeleid van de NAVO.
Gemeenten, energiebedrijven en schuldhulpverleners maken zich zorgen over een grote groep lagere middeninkomens die wordt geraakt door de hoge energieprijzen, maar niet in aanmerking komt voor de energietoeslag van 800 euro. Zelfs professionals die mensen met schulden helpen, komen nu zelf in de knel. Te gast is Carola Schouten, minister voor Armoedebeleid.
De Onderwijsinspectie presenteerde vandaag het rapport 'de Staat van het Onderwijs': een toenemend aantal leerlingen verlaat het onderwijs met te weinig kennis van taal en/of rekenen. Op de basisscholen blijven leerlingen vooral achter op het gebied van rekenen. Maar de Inspectie denkt dat een ommekeer mogelijk is. Verschillende scholen lieten al zien het niveau in enkele jaren op te kunnen krikken, zoals basisschool De Touwladder in Sint-Michielsgestel. Te gast is Thijs Roovers, hij was oprichter van 'PO in actie' en is nu lid van het bestuur van de onderwijsbond AOB.
Nieuwsuur
Binnenland
Deel artikel: