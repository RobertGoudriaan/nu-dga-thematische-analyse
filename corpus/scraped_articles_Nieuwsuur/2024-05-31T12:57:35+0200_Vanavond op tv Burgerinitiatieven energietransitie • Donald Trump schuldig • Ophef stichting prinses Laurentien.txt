Vanavond op tv: Burgerinitiatieven energietransitie • Donald Trump schuldig • Ophef stichting prinses Laurentien
2024-05-31T12:57:35+0200
https://nos.nl/nieuwsuur/artikel/2522630-vanavond-op-tv-burgerinitiatieven-energietransitie-donald-trump-schuldig-ophef-stichting-prinses-laurentien

Donald Trump is als eerste Amerikaanse oud-president ooit schuldig bevonden in een strafzaak. Een twaalfkoppige jury oordeelde na bijna twee dagen beraad dat hij schuldig is aan het vervalsen van documenten in de aanloop naar de presidentsverkiezingen van 2016. Direct na de uitspraak van de jury reageerde Trump buiten de rechtbank. In een korte, maar woedende verklaring, noemde hij de beslissing "een schande". Hij zei dat het land "naar de hel gaat". Volgens Trump komt de "echte uitspraak" op 5 november als de Amerikaanse presidentsverkiezingen worden gehouden. Jurist en Amerika-kenner Kenneth Manusama schuift aan in de studio.
Het ministerie van Financiën wil meer controle over bedragen die worden uitgekeerd aan slachtoffers van de toeslagenaffaire. De Stichting Gelijkwaardig Herstel, opgericht door prinses Laurentien, hanteerde een eigen methode voor de afhandeling van schades. Maar die afhandeling is nu tijdelijk stopgezet. In een videoboodschap zegt de prinses dat de ophef haar en de stichting raakt: "We hebben niet alle antwoorden." Te gast is Marianne van den Anker, gemeentelijk ombudsman van Rotterdam, waar veel toeslagenouders wonen.
Het klimaatdoel om fors minder broeikasgassen uit te stoten blijft overeind, zo bleek vorige week uit het hoofdlijnenakkoord van de nieuwe coalitie. Om dat doel te halen moeten de verduurzamingsoperatie en de overgang naar schone energie wel flink versnellen. Veel burgers en bedrijven willen daarbij helpen met eigen initiatieven, maar voor hen is wet- en regelgeving nu vaak nog een hindernis.
Nieuwsuur
Binnenland
Deel artikel: