25/3 in Nieuwsuur: Gevangenisplan Coenradie • Politie bezoekt demonstranten • Veiligheidslek in VS • Litouwse verzetsheld waarschuwt voor Poetin
2025-03-25T16:24:39+0100
https://nos.nl/nieuwsuur/artikel/2561083-25-3-in-nieuwsuur-gevangenisplan-coenradie-politie-bezoekt-demonstranten-veiligheidslek-in-vs-litouwse-verzetsheld-waarschuwt-voor-poetin

Agenten gaan geregeld bij demonstranten thuis langs. Afgelopen weekend kreeg een Amersfoortse activiste bezoek van een wijkagent. Die vroeg naar haar deelname aan een pro-Palestijnse demonstratie. De vrouw filmde het bezoek en noemde het intimiderend. De politie heeft excuses aangeboden.
Klimaatactiegroep Extinction Rebellion (XR) spant een kort geding aan tegen de politie. Daarin wordt geëist dat er een eind komt aan de onaangekondigde huisbezoeken van agenten aan demonstranten. Ook wil XR dat gegevens van mensen die worden bezocht niet langer door de politie worden verwerkt.
Het is nog ongewis hoe het afloopt met het omstreden plan van staatssecretaris Coenradie om gevangenen twee weken vervroegd te kunnen vrijlaten. De stemmen staakten bij een voorstel om het kabinetsplan te torpederen. Dat betekent dat er volgende week opnieuw wordt gestemd.
Wat gaat er nu gebeuren? Politiek-verslaggever Arjan Noorlander met het laatste nieuws.
De hoofdredacteur van het Amerikaanse politieke tijdschrift The Atlantic zat drie dagen in een appgroep met hooggeplaatste Amerikaanse functionarissen. Onder andere vicepresident JD Vance, defensieminister Pete Hegseth en veiligheidsadviseur Michael Waltz zaten in die groep en deelden geheime plannen voor luchtaanvallen op de Houthi's in Jemen. De hoofdredacteur kon alles meelezen.
Oekraïne heeft ingestemd met een staakt-het-vuren op de Zwarte zee in ruil voor het staken van de Russische aanvallen op de energie-infrastructuur. Dit is het resultaat van de gesprekken in Riyad van de afgelopen dagen.
De Oekraïense minister van Defensie benadrukt dat als er Russische militaire schepen buiten het oostelijke gedeelte van de Zwarte Zee varen, Oekraïne dit zal opvatten als een schending van de afspraak en een bedreiging voor de veiligheid van Oekraïne.
In Litouwen wordt met argusogen gekeken naar de toenadering tussen de Verenigde Staten en Rusland. De gesprekken tussen Amerikaanse president Trump en de Russen roepen in Litouwen grote verontwaardiging op.
Litouwen was het eerste land dat zich begin jaren 90 wist lost te scheuren van het grote Sovjetrijk. De inwoners voelen zich sterk verwant met de Oekraïners. Europa-correspondent Saskia Dekkers sprak met Vytautas Landsbergis, de oude verzetsheld die de opstand tegen Moskou leidde. Hij waarschuwt: "Wat Poetin met vrede bedoelt, is de capitulatie van Oekraïne."
Nieuwsuur
Binnenland
Deel artikel: