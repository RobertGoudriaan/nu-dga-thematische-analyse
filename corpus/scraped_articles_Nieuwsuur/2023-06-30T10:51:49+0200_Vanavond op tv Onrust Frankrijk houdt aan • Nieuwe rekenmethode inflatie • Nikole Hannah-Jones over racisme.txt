Vanavond op tv: Onrust Frankrijk houdt aan • Nieuwe rekenmethode inflatie • Nikole Hannah-Jones over racisme
2023-06-30T10:51:49+0200
https://nos.nl/nieuwsuur/artikel/2480892-vanavond-op-tv-onrust-frankrijk-houdt-aan-nieuwe-rekenmethode-inflatie-nikole-hannah-jones-over-racisme

Voor de derde nacht op rij zijn in Franse steden rellen uitgebroken. Zeker 667 mensen zijn opgepakt, meldt de minister van Binnenlandse Zaken. President Macron heeft zijn regering opnieuw bijeengeroepen voor crisisoverleg. In Frankrijk heerst grote woede over het optreden van de politie. Dinsdag werd Nahel, een 17-jarige jongen van Algerijnse afkomst, doodgeschoten door een agent toen hij weigerde uit zijn auto te stappen bij een verkeerscontrole. Hoe krijgen de Fransen de geest weer in de fles?
Het Centraal Bureau voor de Statistiek (CBS) presenteerde vandaag voor het eerst een inflatiecijfer waarin de energieprijzen zijn meegenomen die consumenten daadwerkelijk betalen. Eerder was het cijfer gebaseerd op de prijs van nieuwe energiecontracten, waardoor de Nederlandse inflatie na de inval in Oekraïne snel opliep. Als het CBS de inflatie te hoog heeft ingeschat, is dat niet zonder gevolgen: onder meer sommige cao's en huurcontracten zijn gebaseerd op de inflatiecijfers van het CBS.
Dit jaar is het 160 jaar geleden dat Nederland bij wet de slavernij afschafte. Maar het verleden is ook in het heden nog steeds zichbaar. Historicus en journalist Nikole Hannah-Jones is de drijvende kracht achter het journalistieke 1619-project, een jarenlang onderzoek in The New York Times naar de gevolgen van de slavernij in de huidige Amerikaanse samenleving. Ze won er in 2020 de prestigieuze Pulitzer Prize mee. We spreken haar over haar onderzoek en de gevolgen ervan.
Nieuwsuur
Binnenland
Deel artikel: