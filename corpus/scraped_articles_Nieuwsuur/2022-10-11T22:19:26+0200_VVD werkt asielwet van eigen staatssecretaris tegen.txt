VVD werkt asielwet van eigen staatssecretaris tegen
2022-10-11T22:19:26+0200
https://nos.nl/nieuwsuur/artikel/2447998-vvd-werkt-asielwet-van-eigen-staatssecretaris-tegen

VVD-staatssecretaris van asielzaken Eric van der Burg ligt op ramkoers met zijn eigen partijgenoten in de Tweede Kamer. Van der Burg werkt aan een wet waarmee hij gemeentes die weigeren asielzoekers op te vangen, daartoe kan dwingen.
Maar dat stuit op verzet van de VVD-fractie, zo melden ingewijden aan Nieuwsuur.
"Het is bijzonder dat het tussen partijgenoten zo hoog oploopt. En er hangt nogal wat van af voor de staatssecretaris. Hij is verantwoordelijk voor de asielopvang, en hij krijgt dus ook de schuld als asielzoekers de komende tijd weer in het gras bij Ter Apel buiten moeten slapen.
Gemeenten en provincies zijn voor deze dwangwet, drie van de vier coalitiepartijen zijn voor. Maar wie houdt de staatssecretaris tegen? Zijn eigen VVD."
Het wetsvoorstel, dat in Den Haag bekend is komen te staan als de dwangwet, had op 1 oktober klaar moeten zijn zodat die op 1 januari in kon gaan. Maar inmiddels is het half oktober, en is de wet nog niet gereed.
De provincies, gemeentes en coalitiepartijen CDA, D66 en ChristenUnie zijn al akkoord met de wet, maar de VVD ligt dwars. Volgens bronnen zou het voorstel afgelopen week door de ministerraad geaccordeerd worden, maar ging dat op het laatste moment niet door.
De liberalen willen dat de wet slechts een tijdelijk karakter krijgt, en niet permanent, zoals nu in het voorstel staat. En er zou volgens de VVD een maximum moeten worden opgenomen per gemeente, zodat het aantal asielzoekers dat een gemeente gedwongen op moet nemen beperkt blijft.
De staatssecretaris is er wel klaar mee.
Om zijn eigen partij tegemoet te komen, heeft Van der Burg het wetsvoorstel inmiddels omgedoopt tot "spreidingswet". Maar inhoudelijk wil hij geen verdere concessies doen. Bij overleggen over de kwestie lopen de gemoederen de afgelopen dagen hoog op. "De staatssecretaris is er wel klaar mee", aldus bronnen rond Van der Burg.
Nieuwsuur
Politiek
Deel artikel: