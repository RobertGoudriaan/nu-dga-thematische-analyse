Frans Timmermans: zo snel mogelijk nieuwe partij
2025-02-04T13:29:34+0100
https://nos.nl/nieuwsuur/artikel/2554499-frans-timmermans-zo-snel-mogelijk-nieuwe-partij

Nynke de Zoeten
politiek verslaggever
Nynke de Zoeten
politiek verslaggever
De leider van GroenLinks-PvdA, Frans Timmermans, zegt dat hij grote urgentie voelt voor de oprichting van een linkse partij. "Ik ben heel ongeduldig. Zo snel als mogelijk is moet er voortgang komen", zegt hij in gesprek met Nieuwsuur.
Timmermans reageert daarmee op het pleidooi van Kamerlid Habtamu de Hoop die wil dat er nog dit jaar een geheel nieuwe linkse partij komt - dus geen fusie tussen PvdA en GroenLinks - met ook een nieuw verhaal.
Timmermans noemt dat "een heel goede optie" en zegt dat het "goed is dat De Hoop hiermee naar voren is gestapt". "De versnippering werkt in ons nadeel. Als je echt een vuist wilt maken tegen rechts, moet links zich zoveel mogelijk verenigen." Timmermans begrijpt het pleidooi voor een nieuwe partij en denkt dat het idee bij veel partijleden leeft. "Dat merk je ook aan reacties."
Timmermans benadrukt dat de keuze uiteindelijk bij de leden ligt en niet aan de leider is. Al is hij ongeduldig. "Het land is compleet stuurloos door vier coalitiepartijen die er een potje van maken. Ik wil een alternatief kunnen vormen. Het is tijd dat we aan de knoppen kunnen gaan zitten."
Volgens de huidige planning besluiten GroenLinks en PvdA pas in de loop van volgend jaar hoe het verder gaat met de huidige samenwerking, al kijken de partijbesturen of dit sneller kan. Timmermans ziet een versnelling in het proces. "Het is aan de partijbesturen om dit vorm te geven."
Mochten er nog dit jaar verkiezingen komen, dan kan Timmermans niet zeggen of er dan al een nieuwe partij is. "Maar het point of no return is bereikt. Bijna 90 procent van de afdelingen gaat volgend jaar samen de gemeenteraadsverkiezingen in. We zullen altijd samen aan Tweede Kamerverkiezingen meedoen. En ik hoop dat die vereniging ook zo snel mogelijk vertaald wordt in een nieuwe beweging, waar beide partijen zich in thuis voelen."
Kamerlid De Hoop zei in een interview met NRC dat hij zich stoort aan de critici binnen de PvdA die terug willen naar de oude partij van vóór de Fortuyn-revolte. Begin deze eeuw veroorzaakte de later vermoorde Pim Fortuyn een enorme verandering in de Nederlandse politiek, die ook z'n sporen naliet binnen de PvdA. "In die groep leven schuldgevoelens over de verloren arbeidersklasse die naar Fortuyn is gegaan", zei De Hoop. Timmermans kan zich erin vinden. "Laat het dromen in nostalgie over aan rechts."
Timmermans is het niet eens met critici als voormalig partijleider Ad Melkert dat de PvdA door de samenwerking met GroenLinks te veel naar links opschuift. "Wij zijn een linkse beweging die aansluiting moet hebben met het centrum, anders kunnen we niet meebesturen."
De partijleider noemt het flauwekul dat de linkse samenwerking tussen GroenLinks en PvdA er alleen is voor hoogopgeleiden. "Wat wij hebben voorgesteld, is juist om verbindingen te herstellen."
Maar gaat het lukken kiezers terug te winnen? "De kloof tussen links en rechts is gigantisch", zegt Timmermans. Hij ziet dat veel mensen op rechts teleurgesteld zijn over het niet nakomen van beloftes. "Maar men kijkt nog niet over de schutting naar links. Als wij in staat zijn om samenwerking te tonen, hebben we misschien een kans om mensen ook te verleiden naar links te kijken."
Al gaat de vernieuwing voor Timmermans niet zo ver dat hij vindt dat er ook een nieuwe leider moet komen. Nieuwe partij of fusie: Timmermans geeft aan daarvan de leider te willen blijven. "Met mensen met een andere achtergrond die allemaal op basis van solidariteit en rechtvaardigheid een nieuwe beweging vorm willen geven. Ik zie dat als een mooie uitdaging."
Nieuwsuur
Binnenland
Politiek
Deel artikel: