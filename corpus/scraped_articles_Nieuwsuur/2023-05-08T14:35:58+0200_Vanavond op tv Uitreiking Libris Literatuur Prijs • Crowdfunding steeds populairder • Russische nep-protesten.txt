Vanavond op tv: Uitreiking Libris Literatuur Prijs • Crowdfunding steeds populairder • Russische nep-protesten
2023-05-08T14:35:58+0200
https://nos.nl/nieuwsuur/artikel/2474340-vanavond-op-tv-uitreiking-libris-literatuur-prijs-crowdfunding-steeds-populairder-russische-nep-protesten

Vanavond wordt in cultuurhuis Felix Meritis in Amsterdam de Libris Literatuur Prijs uitgereikt. De prijs gaat naar de beste Nederlandstalige roman van het jaar en schrijvers Oek de Jong, Donald Niedekker, Anjet Daanje, Peter Zantingh, Yves Petry en Peter Terrin zijn dit jaar met een boek genomineerd. De winnaar krijgt 50.000 euro en een bronzen legpenning.
De uitreiking wordt live uitgezonden in Nieuwsuur. Aansluitend interviewt presentator Jeroen Wollaars de winnaar.
Steeds meer bedrijven en projecten worden gefinancierd via crowdfunding. Dat blijkt uit cijfers van Crowdfundingcijfers.nl. Afgelopen jaar werd er in totaal meer dan een miljard euro gecrowdfund, 48 procent meer dan in 2021. Hoe is dat te verklaren? We praten erover met experts.
Verder gaan we langs bij het duurzame zoutbedrijf Zeeuwsche Zoute. Ook zij startten onlangs een crowdfunding om geld in te zamelen om hun bedrijfspand verder te verduurzamen en een educatief bezoekerscentrum op te zetten.
De Russische regering organiseert nep-protesten in een aantal Europese steden, onder andere in Nederland. Dat meldt onder meer de Deense publieke omroep DR. De nep-protesten moeten verdeeldheid in Europa veroorzaken over de oorlog in Oekraïne, zou blijken uit gelekte documenten van Russische inlichtingendiensten.
In Zaporizja hopen gevluchte Oekraïners snel terug te kunnen keren naar hun thuisstad Melitopol, die nu bezet is door de Russen. Het wachten is op een Oekraïens tegenoffensief. Verslaggever Gert-Jan Dennekamp sprak vluchtelingen over hun hoge verwachtingen
Nieuwsuur
Binnenland
Deel artikel: