Vanavond op tv: Paspoortcontroles langs Duitse grenzen • 'Miljarden nodig voor concurrentiepositie Europa • Domper voor omwonenden Schiphol • 25 jaar reality-tv
2024-09-09T12:01:55+0200
https://nos.nl/nieuwsuur/artikel/2536475-vanavond-op-tv-paspoortcontroles-langs-duitse-grenzen-miljarden-nodig-voor-concurrentiepositie-europa-domper-voor-omwonenden-schiphol-25-jaar-reality-tv

Duitsland gaat tijdelijk alle landsgrenzen controleren. Met paspoortcontroles wil het land het aantal mensen terugdringen dat het land zonder geldig visum binnenkomt. De maatregel gaat volgende week maandag in en geldt zeker zes maanden. Het moet Duitsland ook beschermen tegen dreigingen zoals islamitisch terrorisme en grensoverschrijdende criminaliteit. De maatregel zou ook betekenen dat er controles aan de Nederlandse grens komen, al staat dat nergens expliciet benoemd.
Vandaag is een langverwacht rapport gepubliceerd over de vraag hoe Europa economisch de strijd aan moet gaan met de VS en China. De Italiaanse oud-premier en voormalig baas van de Europese Centrale Bank, Mario Draghi, presenteerde zijn bevindingen vandaag aan Commissievoorzitter Ursula von der Leyen. Hij stelt dat de EU-lidstaten hun economie drastisch moeten veranderen om welvarend te blijven en om de economische achterstand ten opzichte van de VS en China te verkleinen. Dat vergt grote investeringen: dubbel zoveel als het Marshallplan van na de Tweede Wereldoorlog. We bespreken de belangrijkste thema's in het rapport met econoom Mathijs Bouman.
Schiphol hoeft van het kabinet minder te krimpen dan eerder de bedoeling was, werd vorige week bekend. Volgens minister Barry Madlener van Infrastructuur is het effect van de eerder voorgenomen krimp groter dan verwacht. Omwonenden zijn teleurgesteld in de beslissing. Aan hen werd eerder stevige krimp beloofd, wat de geluidshinder zou beperken. Vandaag gaat Madlener met hen in gesprek.
Deze maand is het 25 jaar geleden dat het eerste seizoen van Big Brother werd uitgezonden in Nederland. Het programma was zo populair dat het een nieuw genre inluidde waar nog steeds massaal naar wordt gekeken: reality-tv. In een serie van drie afleveringen belichten we deze week het genre van verschillende kanten, vanavond met de makers.
Want waar er in 1999 al kritiek was dat het onverantwoord was om de bewoners van het Big Brother-huis 24 uur per dag met camera's te volgen, is er nog steeds controverse rond het genre. Zo zouden makers te manipulatief zijn, en voelden kandidaten zich soms ernstig geschaad na hun deelname.
Bekijk hier deel 1
Nieuwsuur
Binnenland
Deel artikel: