OM wil advocaat Weski vervolgen voor deelname aan criminele organisatie
2024-02-27T22:17:39+0100
https://nos.nl/nieuwsuur/artikel/2510644-om-wil-advocaat-weski-vervolgen-voor-deelname-aan-criminele-organisatie

Het Openbaar Ministerie wil advocaat Inez Weski, voorheen de advocaat van Ridouan Taghi, vervolgen voor deelname aan een criminele organisatie. Dat zegt hoofdofficier Janneke de Smet in Nieuwsuur.
Weski wordt ervan verdacht dat ze informatie van Taghi vanuit de gevangenis met de buitenwereld heeft gedeeld. Dat zou betekenen dat ze haar positie als advocaat misbruikte. Ze was al geschorst als advocaat.
Vanwege het onderzoek naar de verdenkingen heeft Weski een tijdlang vastgezeten. Het Openbaar Ministerie wilde de zaak tegen haar vorig jaar al voor de rechter brengen, zegt De Smet. "Er worden allerlei formele verweren gevoerd door de verdediging van mevrouw Weski en dat betekent dat we nog niet naar zitting kunnen." Om wat voor verweren het gaat, is niet bekend.
Weski is niet de eerste advocaat van Taghi die is aangehouden. Begin vorig jaar werd de oud-advocaat en neef van Taghi, Youssef T. 5,5 jaar cel opgelegd vanwege het doorspelen van berichten.
Sinds Weski's schorsing zat Taghi zonder verdediging. Taghi werd dinsdag, samen met twee mededaders, veroordeeld tot een levenslange gevangenisstraf in het Marengo-proces.
De zaak gaat over zes moorden, vier pogingen tot moord en voorbereidingen voor nog meer liquidaties. De Smet liet in Nieuwsuur weten dat het OM nog achter het geld aan zit dat Taghi verdiende aan zijn drugshandel.
Nieuwsuur
Collectie
Proces-Taghi
Binnenland
Deel artikel: