Vanavond op tv: Uithalers geronseld in Rotterdam • Cold cases oplossen via stamboom-databanken • De Libris Literatuur Prijs
2023-03-06T14:37:36+0100
https://nos.nl/nieuwsuur/artikel/2466449-vanavond-op-tv-uithalers-geronseld-in-rotterdam-cold-cases-oplossen-via-stamboom-databanken-de-libris-literatuur-prijs

In Rotterdam worden tieners op scholen geronseld voor de drugscriminaliteit. Bijvoorbeeld om aan de slag te gaan als zogenoemde uithaler in de Rotterdamse haven. We gaan langs bij een MBO-school in Rotterdam-Pendrecht, de armste wijk van Nederland, waar veel zorgen zijn om zulke praktijken. Te gast is Ron Kooren. Hij is voorzitter van het college van bestuur van het Albeda College en ziet dagelijks criminele uitbuiting van jongeren.
Politie en justitie willen zogenoemde cold case-zaken proberen op te lossen met de inzet van particuliere genealogische dna-databanken. Een methode die gevoelig ligt, bijvoorbeeld vanwege privacy. We spreken nabestaanden van slachtoffers, die hopen dat met deze methode eindelijk duidelijkheid komt over oude zaken. Rechtspsycholoog Peter van Koppen is te gast.
Vandaag wordt bekend welke zes schrijvers zijn genomineerd voor de Libris Literatuurprijs, de prijs voor het beste Nederlandstalige fictieboek. We bellen aan bij de zes schrijvers om hen het leuke nieuws te vertellen. Juryvoorzitter Beatrice de Graaf vertelt waarom het juist deze zes zijn die kans maken op de prestigieuze prijs.
Nieuwsuur
Binnenland
Buitenland
Deel artikel: