Vanavond op tv: Oplossing opvang asielzoekers? • Stad in oorlog: Kryvyi Rih
2022-05-20T13:11:05+0200
https://nos.nl/nieuwsuur/artikel/2429556-vanavond-op-tv-oplossing-opvang-asielzoekers-stad-in-oorlog-kryvyi-rih

Het Centraal Orgaan opvang Asielzoekers (COA) kan de opvang van asielzoekers niet aan. De opvang in Ter Apel is overvol. Het kabinet kijkt naar andere opvangmogelijkheden. Vandaag zou er nieuws komen uit Den Haag, maar dat bleef uit. De asielzoekerscentra in Nederland zitten al langer overvol en er zijn onvoldoende extra plekken bij gemeenten. We zijn in Leeuwarden, waar honderden mensen worden opgevangen.
Jetta Klijnsma, commissaris van de Koning in Drenthe, schreef met andere commissarissen een brief aan het kabinet dat er een oplossing moet komen. Ze is te gast in de studio.
Vanmiddag is voor het eerst bij een patiënt in Nederland apenpokken vastgesteld, zegt het RIVM. Onderzoekers toonden met een PCR-test aan dat deze persoon de ziekte heeft. Het RIVM verwacht dat er in Nederland nog meer mensen besmet geraakt zijn. Hoe komt het virus in Europa terecht en hoe voorkom je verdere verspreiding? We vragen het aan de Belgische viroloog Marc van Ranst.
Een portret van de stad Kryvyi Rih, waar president Volodymyr Zelensky is geboren en opgegroeid. En waar hij bij de presidentsverkiezingen de steun kreeg van bijna negentig procent van de bevolking. Een stad gedomineerd door mijnbouw en zware industrie. De staalfabriek van ArcelorMittal stopte de productie direct na het begin van de oorlog, maar herstartte de staalproductie onlangs.
Het tekent de flexibiliteit en veerkracht van de Oekraïners. We spreken onder anderen met de rabbi van de familie Zelensky, Liron Ederi. "Wij strijden wel tegen ons racisme, laat Poetin strijd leveren met het racisme in zijn eigen land. Hij hoeft mij niet te beschermen."
Onze verslaggever Gert-Jan Dennenkamp is net terug uit Oekraïne. Vanavond spreken we hem in de studio.
Nieuwsuur
Binnenland
Deel artikel: