Vanavond op tv: Zware aanvallen op Libanon • 'Bezuinigingen onderwijs onbegrijpelijk'
2024-09-23T11:10:26+0200
https://nos.nl/nieuwsuur/artikel/2538228-vanavond-op-tv-zware-aanvallen-op-libanon-bezuinigingen-onderwijs-onbegrijpelijk

Het Israëlische leger voert zware luchtaanvallen uit in Libanon. Het gaat om de grootste operatie sinds de aanslagen van 7 oktober en een van de grootste aanvallen in jaren. Volgens Israël zijn er tientallen gevechtsvliegtuigen ingezet en werden er al 150 doelen geraakt. Het land zegt dat de aanvallen gericht zijn op locaties waar de Libanese militante groep Hezbollah actief is. Israëlische burgers krijgen te horen dat ze dagen tegemoet gaan waarin ze 'discipline moeten tonen' en instructies van de autoriteiten goed moeten volgen. Vanavond volgen we de situatie aan de grens tussen Israël en Libanon. We schakelen met onze correspondenten en met Erwin van Veen, Midden-Oosten-specialist bij instituut Clingendael.
Er zijn veel zorgen over de op Prinsjesdag aangekondigde bezuinigingen op onderwijs, onderzoek en innovatie. De bezuinigingen lopen op tot bijna twee miljard per jaar vanaf 2028. Dit heeft grote gevolgen voor de universiteiten en hoge scholen, zegt de sector. En ook de aangekondigde langstudeerboete zal veel studenten treffen. Te gast is Caspar van den Berg, voorzitter van Universiteiten van Nederland (UNL), die geschokt is door de plannen en zegt dat de bezuinigingen nog erger zijn dan verwacht.
Nieuwsuur
Binnenland
Deel artikel: