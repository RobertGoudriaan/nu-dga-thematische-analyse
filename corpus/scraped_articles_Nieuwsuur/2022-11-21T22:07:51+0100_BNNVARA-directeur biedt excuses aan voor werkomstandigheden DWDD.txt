BNNVARA-directeur biedt excuses aan voor werkomstandigheden DWDD
2022-11-21T22:07:51+0100
https://nos.nl/nieuwsuur/artikel/2453357-bnnvara-directeur-biedt-excuses-aan-voor-werkomstandigheden-dwdd

De directeur van BNNVARA, Suzanne Kunzeler, biedt redacteuren en medewerkers van De Wereld Draait Door excuses aan voor de werkomstandigheden op de werkvloer van het televisieprogramma.  "Ik hecht eraan om een diepgevoelde spijtbetuiging te doen", zei Kunzeler in Nieuwsuur.
Ze richtte haar woorden aan "al die mensen, al die oud-collega's en collega's die nog steeds bij BNNVARA werken, die hier soms de dupe van zijn geworden, die in angst hebben gewerkt". "Die verdriet hebben moeten meemaken, die dat leed hebben moeten ervaren. Dat is echt verschrikkelijk. Ik vind het echt niet normaal dat mensen in angst werken. Ik vind dat nu niet normaal, maar ik had dat destijds ook echt niet getolereerd."
Kunzeler, sinds mei 2022 directeur content bij BNNVARA, zegt afgelopen tijd veel "indringende gesprekken" te hebben gevoerd over de situatie bij DWDD. Het was voor de omroep van belang dat presentator Matthijs van Nieuwkerk zou erkennen dat hij grenzen over is gegaan en dat hij spijt zou betuigen. "Dat heeft hij in gesprekken naar ons wel gedaan, maar dat moest ook naar alle oude en huidige collega's die daar jarenlang de dupe van zijn geworden (...)".
Van Nieuwkerk zegde eerder vandaag zijn contract met BNNVARA op.
Van Nieuwkerk kwam dit weekend in opspraak na een publicatie in de Volkskrant over de angstcultuur die heerste op de redactie van De Wereld Draait Door. In het artikel werd beschreven hoe de presentator en meerdere eindredacteuren zich jarenlang schuldig hadden gemaakt aan intimiderend en grensoverschrijdend gedrag. Tientallen voormalige medewerkers vertelden onder meer over extreme woede-uitbarstingen en publieke vernederingen
De eerste verklaring die Van Nieuwkerk verstrekte viel niet in goede aarde bij de omroep, zegt Kunzeler. "In de eerste verklaring was geen sprake van erkenning of excuses. Dat hij daarna, nadat wij hem hadden aangesproken, met een tweede verklaring is gekomen, vinden wij erg ingewikkeld. Want we wisten wat er eerst in stond. Daarom gingen we twijfelen."
Meerdere (oud-)werknemers zeggen dat BNNVARA geen contact met ze heeft opgenomen naar aanleiding van de omstandigheden op de werkvloer. Ook daar biedt Kunzeler haar excuses voor aan. "We hebben rond de twintig mensen gesproken, ook mensen die zijn genoemd in het artikel. Maar we hebben te weinig mensen gesproken, en dat spijt me. We gaan nog meer mensen benaderen en uitnodigen voor een gesprek."
Kunzeler zegt nog zo'n honderd mensen te willen benaderen.
Ik geloof oprecht dat DWDD ook een prachtig programma had kunnen zijn zonder die angstcultuur.
Toenmalig BNNVARA-directeur Frans Klein zei tegen De Volkskrant dat hij "nooit had gedacht" dat er sprake was van een misstand. Kunzeler noemt dat nu een "naar" interview. "In dit gesprek zet hij ook een aantal mensen weg, zoals Wim van Klaveren." Van Klaveren trok in 2010 als eerste aan de bel over de werkomstandigheden, maar hij werd naar eigen zeggen door Klein afgescheept. Volgens Kunzeler mag dit "absoluut niet". "Maar ik kan alleen maar spreken van wat ik in die tijd had gedaan, en ik was er toen niet. Maar we staan ervoor dat het in de toekomst anders moet gaan."
De NPO kondigde eerder vandaag aan een extern onafhankelijk onderzoek te starten en dat nog wordt overlegd over de formele opdrachtgever. Kunzeler zegt dat dat onderzoek "zeker niet" onder vlag van de NPO moet gebeuren, omdat Klein nu de NPO-directeur is. "Voor mij is het logisch dat er geen onderzoek gedaan kan worden door de NPO, vanwege de betrokkenheid van Frans Klein." Over de toekomst van zijn carri√®re wil ze geen uitspraken doen.
Dat de harde werkcultuur wordt weggezet als topsport, vindt Kunzeler onjuist. "Er had veel meer gedaan moeten worden. Ook Matthijs had begeleid moeten worden, mensen hadden hierover moeten kunnen praten. Ik geloof oprecht dat DWDD ook een prachtig programma had kunnen zijn zonder die angstcultuur."
Kunzeler noemt de hele situatie "buitengewoon treurig". "Ik mag hopen dat we hiermee de bodem hebben bereikt en dat we de onderste steen boven krijgen."
Gerard Timmer, directeur bij de NOS en voormalig directeur bij BNNVARA, zegt geen kennis te hebben genomen van de misstanden bij DWDD. "Ik vind het buitengewoon vervelend voor degenen die het overkomen is. Als er een onderzoek komt, ben ik zeer bereid vragen te beantwoorden."
Hoe het verder gaat met de Top2000 Quiz, die Matthijs van Nieuwkerk ook zou presenteren, bij de omroep NTR is nog onduidelijk. De opnames zijn momenteel stilgelegd. De NTR wil daarover met Matthijs van Nieuwkerk en de NPO in gesprek.
Nieuwsuur
Collectie
Grensoverschrijdend
Binnenland
Cultuur & Media
Deel artikel: