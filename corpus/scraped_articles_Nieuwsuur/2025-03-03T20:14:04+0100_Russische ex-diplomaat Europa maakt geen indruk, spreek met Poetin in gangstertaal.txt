Russische ex-diplomaat: Europa maakt geen indruk, spreek met Poetin in gangstertaal
2025-03-03T20:14:04+0100
https://nos.nl/nieuwsuur/artikel/2558086-russische-ex-diplomaat-europa-maakt-geen-indruk-spreek-met-poetin-in-gangstertaal

De Russische overgelopen VN-diplomaat Boris Bondarev heeft een hard hoofd in de Europese plannen voor Oekraïne. Het zijn al vanaf het begin "vooral woorden, woorden en woorden", zegt hij in gesprek met Nieuwsuur. "Wat er mist, zijn daden."
Op de veiligheidstop in Londen kwamen Europese leiders zondag met plannen voor veiligheid en vrede in Oekraïne. Met Frankrijk zal het Verenigd Koninkrijk ook een aanzet geven voor een vredesplan, een alternatief voor een deal tussen de VS en Rusland.
Maar dat maakt volgens Bondarev totaal geen indruk op het Kremlin. De plannen zijn niet concreet genoeg. Europa blijft te afhankelijk van Amerika, vindt hij. Het toont volgens hem alleen maar aan dat Europa nergens op is voorbereid. "We gaan het vierde jaar in van de oorlog en Europa heeft geen visie. Europa heeft geen plan. Europa heeft geen strategie."
Zelensky kwam vol butsen uit het Witte Huis en had gewoon een oppepper nodig.
Bondarev, die twintig jaar voor het Russische ministerie van Buitenlandse Zaken werkte, was de enige Russische diplomaat die publiekelijk brak met Moskou toen Rusland Oekraïne binnenviel. Zolang Vladimir Poetin aan de macht is, heeft Kyiv geen serieuze onderhandelingspartner, zegt hij. "Iedere onderhandelaar is een verlengstuk van Poetin en zijn imperialistische plannen."
Journalist en uitgever van de The Moscow Times Derk Sauer, die uit Rusland vluchtte nadat zijn krant op een zwarte lijst belandde, zegt dat het roeien is met de riemen die we hebben. "Zelensky kan alle steun gebruiken. Hij kwam vol butsen uit het Witte Huis en had gewoon een oppepper nodig. Dat was die top in Londen."
De door verschillende landen aangekondigde verhoging van de defensiebudgetten heeft volgens oud-diplomaat Bondarev nu geen enkel effect. "Het duurt even om industriële faciliteiten te bouwen voor de productie van wapens. Dan duurt het tien, vijftien jaar voordat je strijdkrachten meer wapens hebben. Maar de oorlog is vandáág."
Het is allemaal niet genoeg, vindt Bondarev. Hij heeft scherpe kritiek op het Westen. "Onvoldoende wapenvoorraad naar Oekraïne. Niet genoeg hulp. Niet genoeg druk op Rusland. Niet genoeg, niet genoeg, niet genoeg", zegt hij. Angst voor Rusland ligt daaraan ten grondslag, vindt hij. "Europa is bang om iets volledig te doen. Net als Donald Trump. Ondanks zijn vals moedige gedrag, is ook hij bang voor Rusland."
Daarbij - zegt de oud-diplomaat - hebben de Amerikanen Rusland weinig te bieden. "De handel met de VS is vrij onbeduidend geweest in vergelijking met de handel met Europa of met China. China geeft Rusland wat het nodig heeft. Dat zal Poetin nooit opofferen."
Sauer geeft de ex-diplomaat wel een beetje gelijk. "NAVO-chef Mark Rutte zegt dat hij in nauw contact staat met Trump. Dat hij bijna dagelijks met hem praat. Dat hij zeker weet dat Trump vrede wil. Maar alles wat wij zien is het tegendeel: we zien alleen dat Trump zaken wil doen met Rusland."
Als je met een gangster spreekt, die alleen de taal van kracht begrijpt, moet je dezelfde taal spreken.
Als blijkt dat Trump niet mee wil gaan in de Europese plannen voor Oekraïne, zal Europa volgens Sauer echt aan de bak moeten. Dat kan ook heel goed, zegt hij. "Geld genoeg. Er staat 250 miljard aan Russische bevroren tegoeden op een Belgische rekening. Dat kan naar de Oekraïense defensie-industrie, een van de beste van dit moment. We denken dat we niet krachtig genoeg zijn, maar Europa is echt een gigantisch blok."
Europa zou zich daarom ook niet langer moeten fixeren op Amerikaanse steun, vindt Bondarev. "Rusland is in oorlog met Europa." Hij noemt cyberaanvallen, sabotage van onderwaterkabels, inmenging in verkiezingen en het omkopen van Europese politici als voorbeelden. "Europese leiders zeggen: Poetin is in oorlog met ons, maar wij zijn niet in oorlog met Poetin. Dat klinkt schizofreen."
De basisregel van diplomatie, "die Europa niet begrijpt", is volgens de oud-diplomaat: "Als je met een gangster spreekt, die alleen de taal van kracht begrijpt, moet je dezelfde taal spreken. Europese leiders denken: onderhandelen, onderhandelen en onderhandelen en beleefd zijn. Maar Poetin stopt pas als hij begrijpt dat zijn volgende stap misschien wel zijn laatste is. Dat is als Europa hem de nucleaire oorlog verklaart."
Ook Sauer denkt dat Poetin niet van plan is om de oorlog te stoppen. "In Poetins beleving gaat het de goede kant op. Hij heeft een lange adem. Ook al vernietigt hij de Russische economie en jaagt hij een hele generatie jonge mensen de dood in. Poetin zal daar gewoon mee doorgaan."
Bondarev schetst de huidige situatie nog één keer, aan de hand van een Russische fabel: "Er trekt een olifant door de stad en een kleine hond blaft naar hem. Die zegt tegen andere honden: kijk, ik ben dapper, ik blaf naar de enorme olifant. Maar de olifant heeft de hond niet eens opgemerkt. Net als Poetin", zegt Bondarev. "Je kan naar hem blaffen, hij zal glimlachen en tegelijkertijd gaat hij door met het bombarderen van Oekraïne."
Nieuwsuur
Collectie
Toekomst Oekraïne
Buitenland
Deel artikel: