Vanavond op tv: Poetin lijft vier regio's in • Komt er een EU-energieplan? • Britten in armoede
2022-09-30T10:50:58+0200
https://nos.nl/nieuwsuur/artikel/2446538-vanavond-op-tv-poetin-lijft-vier-regio-s-in-komt-er-een-eu-energieplan-britten-in-armoede

Rusland annexeert vandaag de bezette Oekraïense regio's Loegansk, Donetsk, Cherson en Zaporizja. De Russische president Vladimir Poetin hield een speciale ondertekeningsceremonie in het Kremlin. In de vier regio's waren afgelopen week schijnreferenda over de aansluiting bij Rusland.
De Oekraïense president Volodymyr Zelensky heeft meermaals gezegd dat de referenda illegaal zijn en dat Oekraïne hard zal reageren. Vandaag roept hij de belangrijkste defensie- en veiligheidsfunctionarissen bijeen voor een noodvergadering.
In het oosten van Oekraïne lijkt intussen de stad Lyman weer in Oekraïense handen te gaan vallen. Oekraïense strijdkrachten hebben daar de aanwezige Russen omsingeld. De stad ligt in het noorden van de provincie Donetsk, die al sinds 2014 voor een deel bezet wordt door pro-Russische rebellen, en is van strategisch belang voor de Donbas.
We schakelen vanavond met onze correspondenten en in de studio is verslaggever Gert-Jan Dennekamp, net terug uit Oekraïne, waar hij meeliep met een Oekraïense militair.
Het Verenigd Koninkrijk kampt met zeer hoge inflatiecijfers. Het afgelopen jaar waren in het Verenigd Koninkrijk al meer dan twee miljoen mensen afhankelijk van de voedselbank. De verwachting is dat dit aantal de komende maanden flink zal stijgen, nu in oktober de energierekeningen voor veel huishoudens zullen verdrievoudigen of zelfs verviervoudigen. Europa-correspondent Saskia Dekkers is in Liverpool en Hull, waar zij spreekt met leden van de campagne om de energierekening te verscheuren (Don't Pay) en met slachtoffers van het economisch beleid van de nieuwe premier, Liz Truss.
Nieuwsuur
Binnenland
Deel artikel: