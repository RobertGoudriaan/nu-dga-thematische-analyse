Vanavond op tv: Nieuwe economische realiteit • De halfopen achterdeur van Europa
2022-10-25T17:41:55+0200
https://nos.nl/nieuwsuur/artikel/2449757-vanavond-op-tv-nieuwe-economische-realiteit-de-halfopen-achterdeur-van-europa

Massaontslagen bij Philips en Aldel, de werkloosheid die voor het eerst sinds twee jaar weer stijgt, het vertrouwen van producenten en consumenten dat daalt: wat veel mensen al in hun portemonnee voelen, blijkt nu ook uit de officiële cijfers. Ons land stevent - samen met Europa en de rest van de wereld - af op een andere economische realiteit. En dat gaan we allemaal merken.
Dat roept vragen op: bijvoorbeeld of overheden en centrale banken daar wel goed genoeg mee omgaan. Maar ook of de tekenen wel alleen maar slecht zijn.
We bespreken het met ING-hoofdeconoom Marieke Blom.
Wie in Nederland uit de gevangenis komt, krijgt te maken met allerlei instanties. Bijvoorbeeld voor het regelen van een baan, een opleiding of een huis. De gemeente Dordrecht stelde daarom drie jaar geleden een re-integratieofficier aan, die ex-gedetineerden helpt de zaken te regelen die ze nodig hebben om verder te komen in het leven.
Dat blijkt een flink succes: de recidivecijfers in Dordrecht zijn flink gedaald en de gemeente gaat meer re-integratieofficiers aanstellen. Biedt dat voor meer gemeenten een uitkomst?
Geen gevaarlijke boottocht over zee, maar een directe vlucht naar het Europese vasteland. Mensen uit Burundi, Tunesië, India, Cuba en Turkije ontdekten een nieuwe route om Europa binnen te komen: visumvrij vliegen naar Servië.
Het Europese grensagentschap Frontex detecteerde alleen dit jaar ruim 100 duizend illegale grensoverschrijdingen via de 'westelijke Balkanroute', met Servië als belangrijke spil voor de mensensmokkelaars. Migratie is daar een lucratieve business, ziet Europa-correspondent Saskia Dekkers.
Nieuwsuur
Binnenland
Deel artikel: