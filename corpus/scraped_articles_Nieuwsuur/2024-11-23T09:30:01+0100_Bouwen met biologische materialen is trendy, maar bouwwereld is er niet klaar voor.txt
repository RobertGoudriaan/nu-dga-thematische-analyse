Bouwen met biologische materialen is trendy, maar bouwwereld is er niet klaar voor
2024-11-23T09:30:01+0100
https://nos.nl/nieuwsuur/artikel/2545581-bouwen-met-biologische-materialen-is-trendy-maar-bouwwereld-is-er-niet-klaar-voor

In 2030 moet 30 procent van de woningen die jaarlijks worden gebouwd, voor minstens 30 procent bestaan uit natuurlijk materialen zoals hennep, stro en oude spijkerbroeken, is het streven van het kabinet. Dit wordt ook wel biobased bouwen genoemd.
De minister van Volkshuisvesting denkt dat die doelstelling nog steeds haalbaar is. Maar experts zien hinderissen.
Bij biobased bouwen komt geen CO2 vrij, maar wordt CO2 juist opgeslagen. Ad Vlems, initiatiefnemer van een ecodorp in het Noord-Brabantse Boekel, liet het uitrekenen. "In de 36 woningen die wij bouwden, zit totaal 800 ton CO2 opgeslagen. Als we die woningen hadden gebouwd met bakstenen en beton, zou er 600 ton CO2 zijn uitgestoten."
De bouwsector is verantwoordelijk voor een derde van alle CO2-uitstoot, zegt Vlems. "Daarom moet de sector overstappen naar andere bouwmaterialen." Het kabinet trekt de komende tijd 200 miljoen euro uit die het grootschalig gebruik van biobased bouwmaterialen moet stimuleren.
John Verweij is ontzettend enthousiast over biobased bouwen. "Het is zo'n fijne manier van samenwonen, maar ook zo'n fijne manier van in je huis zijn. Met een lekker binnenklimaat."
Hoogleraar Urban Futures, Maarten Hajer, heeft er voorlopig een hard hoofd in. Hij denkt niet dat het doel van het kabinet in 2030 haalbaar is. "Het is veel belangrijker dat ze eerst de bouwketen gaan organiseren en dat de overheid en de sector gaan samenwerken. Want er moet een industrie komen."
Nu zijn veel betonfabrieken eigendom van projectontwikkelaars, zegt Hajer. "Die staan niet te trappelen voor een ander materiaal." Hij vindt dat er veel meer houtfabrieken moeten komen. "Die hele sector moet eerst ontstaan. Die zal er alleen komen als er echt vraag komt. Een beetje een kip en ei-kwestie. Maar op het moment dat hout goedkoper is, wordt het economisch spannender."
Kristian Makkinga is projectontwikkelaar en bouwt huizen. Hij denkt dat de markt wel wil. Hij ziet een groeiende vraag naar duurzame woningen. "Biobased is trendy en mensen willen daar echt wel in mee. Maar er moet dan ook de wil zijn om er voor te betalen."
Biobased bouwen is nu namelijk nog fors duurder. Dat maakt de sector huiveriger om over te stappen van beton naar bijvoorbeeld hout en hennep. De verandering gaat erg traag, erkent bouwer Makkinga. Hij denkt dat het doel van het kabinet niet haalbaar is in 2030. "We maken kleine stapjes binnen de sector, maar om die 30 procent te halen zullen we veel grotere stappen moeten maken."
Volgens Makkinga zullen dan ook de toeleveranciers en producenten er klaar voor moeten zijn. Dat betekent volgens hem nog een lange weg. "Een mega slag die we moeten slaan als het gaat om schaalvoordelen en verlaging van de kostprijs."
Biobased bouwmateriaal is materiaal dat voor minimaal 70 procent uit hernieuwbare massa bestaat. Een huis is biobased als van de gebruikte materialen tenminste 30 procent natuurlijk is. Deze manier van bouwen groeit in populariteit: in 2019 telde Nederland zes ecodorpen (met meer dan acht bewoners). Inmiddels zijn het er 21.
Het kabinet werkt aan een methode die de totale CO2-uitstoot gedurende de gehele levenscyclus van een product, bouwproject of gebouw meet en beoordeelt. Begin 2027 wil de Europese Commissie weten hoe Nederland die methode in de bouwregelgeving op gaat nemen.
De hele toeleveringsketen in de bouw moet volgens betrokkenen anders: overschakelen van beton naar hout, hennep en bamboe. Het Groningse bedrijf van Albert Dun heeft de omslag al gemaakt. Dun teelt hennep en maakt er onder meer isolatiemateriaal van voor woningen. Volgens hem is niet het aanbod, maar de vraag naar bouwmaterialen het probleem. Die blijft achter. "De meeste van onze producten van ons gaan nu nog naar het buitenland, naar de VS en naar Duitsland. Er zijn genoeg producten, maar de vraag komt niet bij ons terecht."
Hoogleraar Hajer vindt dat het kabinet bouwen met natuurlije materialen veel zichtbaarder zou moeten maken. "Kom met een experimenteer-programma, waarmee we echt kunnen laten zien - over een jaar of vijf - wat je allemaal met hout kan. Dat zou een verleidingsstrategie zijn voor burgers Ã©n voor bedrijven. Want ik denk zeker dat biobased de toekomst is."
Correctie: in een eerdere versie van dit artikel stond dat het kabinet over zes jaar 270.000 biobased woningen wil hebben gerealiseerd. Dit klopt niet. Het percentage van 30 procent gaat over de jaarlijks nieuwgebouwde woningen per 2030.
Nieuwsuur
Binnenland
Deel artikel: