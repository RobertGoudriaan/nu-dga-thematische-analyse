'Lonen kunnen en moeten omhoog' • Demonstraties in Afghanistan • Kerst in Oekraïne
2022-12-22T14:04:26+0100
https://nos.nl/nieuwsuur/artikel/2457387-lonen-kunnen-en-moeten-omhoog-demonstraties-in-afghanistan-kerst-in-oekraine

Werknemers moeten meer gecompenseerd worden voor de hoge inflatie, zegt Klaas Knot, president van De Nederlandsche Bank, vandaag in De Telegraaf. Volgens hem zijn de winsten in het bedrijfsleven zo hoog dat de lonen prima 5 tot 7 procent omhoog kunnen, zonder dat dat tot nieuwe prijsstijgingen leidt. Knot roept bedrijven daarom op dat ook te doen. Vanavond is Klaas Knot te gast om zijn oproep toe te lichten.
De Vereniging van Nederlandse Gemeenten vindt dat het kabinet te weinig doet voor mensen met schulden. Brieven erover zijn vaak te ingewikkeld en mensen worden als ze bellen met vragen over hun rekeningen van het kastje naar de muur gestuurd. En dat terwijl er na de toeslagenaffaire werd gezegd dat de overheid vanaf nu menselijker om zou gaan met mensen met schulden.
Vrouwen zijn in Afghanistan sinds deze week niet meer welkom op universiteiten. Dat hebben de Taliban bepaald. In het land is veel verzet tegen het besluit. Vandaag gaan mensen, zowel mannen als vrouwen, daarom de straat op om te demonstreren. De Taliban zijn sinds augustus vorig jaar weer aan de macht in Afghanistan. De Verenigde Staten en de NAVO trokken zich toen terug en de Taliban beloofden een meer gematigd beleid te voeren. Maar niets blijkt minder waar: ze passen sindsdien hun strenge interpretatie van de islamitische wet op grote schaal toe.
Ook in Oekraïne staan Kerst en de jaarwisseling voor de deur. Nieuwsuur-verslaggever Rudy Bouma was in het zwaar getroffen Odessa, waar veel mensen zonder elektriciteit en verwarming leven. Toch probeert iedereen er het beste van te maken met de feestdagen, vooral voor de kinderen: 'Het is beter als zij er volop van kunnen genieten en om ze in wonderen te laten geloven.'
Nieuwsuur
Binnenland
Deel artikel: