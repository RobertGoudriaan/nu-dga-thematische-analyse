Wildernisvlees uiterwaarden besmet met dioxine
2022-11-30T15:36:30+0100
https://nos.nl/nieuwsuur/artikel/2454571-wildernisvlees-uiterwaarden-besmet-met-dioxine

De Nederlandse Voedsel- en Warenautoriteit (NVWA) heeft uitgebreid onderzoek gedaan naar het dioxinegehalte van vlees van runderen uit 14 uiterwaarden. Bij ruim twee derde van de onderzochte runderen was het dioxinegehalte hoger dan de wettelijke norm.
Vlees van runderen die grazen in de Nederlandse uiterwaarden, moet aantoonbaar veilig zijn. Het is aan de beheerders en houders van deze runderen om ervoor te zorgen dat het dioxinegehalte van vlees dat zij verkopen binnen de wettelijke norm blijft. Lukt dit niet, dan is de verkoop verboden, stelt de NVWA.
Dioxines zijn chemische stoffen die bij (vuil)verbrandingsprocessen kunnen ontstaan. Ze zitten ook in bepaalde bestrijdingsmiddelen en koelvloeistoffen met polychloorbifenylen (pcb's). In 2020 werden er te hoge waarden dioxine aangetroffen in vlees van dieren die het hele jaar in natuurgebieden grazen.
Als mensen dioxines binnenkrijgen, verhoogt dat de kans op een slechter werkend afweersysteem, een verminderde vruchtbaarheid en kanker. "Dagelijkse inname van lage gehaltes kan uiteindelijk leiden tot verhoogde gehaltes in het lichaam en daarmee schadelijke effecten", schrijft het RIVM op haar website. Om die reden zijn er normen gesteld aan vlees dat bedoeld is voor consumptie.
Het vlees van wilde grazers uit natuurgebieden wordt deels verkocht in wildernisvleespakketten. Een ander deel van het vlees belandt via het slachthuis in de gewone voedselketen: bij de slager, in de supermarkt of het buitenland. De interesse in wildernisvlees begon rond 1998 met de verkoop van vlees van Galloway runderen en konikpaarden uit de uiterwaarden. Later volgde het vlees van dieren uit andere natuurgebieden. Wildernisvlees kent een kleine afzetmarkt. Jaarlijks zijn er zo'n 4000 particuliere afnemers.
De NVWA is naar aanleiding van de resultaten van dit onderzoek in gesprek met beheerders en aanbieders van wildernisvlees. Zij mogen het vlees alleen verkopen als kan worden aangetoond dat het dioxinegehalte binnen de norm blijft. Daarnaast zal de NVWA steekproefsgewijs toezicht houden op de voedselveiligheid van wildernisvlees.
Nieuwsuur
Binnenland
Deel artikel: