Vanavond op tv: Evacuatie uit Azovstal • Waterpomp wordt verplicht • Samenwonen en niets regelen • Oproep Oekraïense minister
2022-05-17T10:42:49+0200
https://nos.nl/nieuwsuur/artikel/2429154-vanavond-op-tv-evacuatie-uit-azovstal-waterpomp-wordt-verplicht-samenwonen-en-niets-regelen-oproep-oekraiense-minister

De minister van Buitenlandse Zaken van Oekraïne, Dmytro Kuleba, denkt dat het Nederlandse volk klaar is voor EU-toetreding van Oekraïne en dat de politici het volk daarin moeten volgen. Dat zegt hij in een interview met Nieuwsuur.
Over de oproep van Kuleba en de oorlog in Oekraïne praten we met Oost-Europadeskundige Bob Deen.
De hybride warmtepomp wordt vanaf 2026 de standaard voor het verwarmen van woningen, kondigt het kabinet aan. Dat betekent dat mensen vanaf dat jaar bij de vervanging van een cv-installatie moeten overstappen op een duurzamer alternatief. Maar kan dat ook? Zijn er voldoende monteurs en onderdelen om deze warmtepompen te installeren?
De strijd om de Oekraïense stad Marioepol is gestreden. De Oekraïense legerleiding heeft de missie in de Azovstal-fabriek, de laatste plek waar nog Oekraïense militairen zaten, afgerond verklaard. Sinds gisteravond worden de laatste militairen geëvacueerd. Een deel van hen is inmiddels vrij, een deel zit nog in de fabriek.
Nieuwsuur sprak met twee vrouwen van militairen die vastzaten in de fabriek. Ze zijn nog in onzekerheid over het lot van hun echtgenoten.
Steeds meer mensen wonen samen zonder te zijn getrouwd. En dat zorgt vaak voor problemen op het moment dat een relatie stopt. Juridisch heeft de partner die het minst verdient namelijk geen recht op alimentatie of andere financiële steun. En als de hypotheek op naam van één van de partners staat, heeft de ander het nakijken.
Nieuwsuur
Binnenland
Deel artikel: