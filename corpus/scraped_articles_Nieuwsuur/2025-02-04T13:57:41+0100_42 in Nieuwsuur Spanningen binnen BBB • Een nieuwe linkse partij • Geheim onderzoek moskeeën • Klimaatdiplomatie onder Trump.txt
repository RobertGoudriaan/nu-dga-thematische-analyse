4/2 in Nieuwsuur: Spanningen binnen BBB • Een nieuwe linkse partij? • Geheim onderzoek moskeeën • Klimaatdiplomatie onder Trump
2025-02-04T13:57:41+0100
https://nos.nl/nieuwsuur/artikel/2554504-4-2-in-nieuwsuur-spanningen-binnen-bbb-een-nieuwe-linkse-partij-geheim-onderzoek-moskeeen-klimaatdiplomatie-onder-trump

Het is crisis bij de BoerBurgerBeweging (BBB) in Overijssel. Zes van de vijftien Statenleden stappen uit de fractie vanwege een "recent onoverbrugbaar verschil over kernwaarden". Eerder verlieten al twee andere BBB'ers de partij. Onder meer de plannen voor nieuwe windmolens in Overijssel hebben de verhoudingen binnen de BBB-fractie op scherp gezet. En ook binnen de BBB-fractie in Den Haag is er onrust. Gisteren kondigde BBB-Kamerlid Lilian Helder plotsklaps haar vertrek aan. Vanavond het laatste nieuws uit Den Haag van Arjan Noorlander.
De leider van GroenLinks-PvdA, Frans Timmermans, zegt dat hij grote urgentie voelt voor de oprichting van een linkse partij. "Ik ben heel ongeduldig. Zo snel als mogelijk is moet er voortgang komen", zegt hij in gesprek met Nieuwsuur. Timmermans reageert daarmee op het pleidooi van Kamerlid Habtamu de Hoop die wil dat er nog dit jaar een geheel nieuwe linkse partij komt - dus geen fusie tussen PvdA en GroenLinks - met ook een nieuw verhaal.
De gemeente Almere is "ernstig nalatig" geweest tegenover de moslimgemeenschap door moskeeën in het geheim te laten infiltreren. Dat schrijft de Ombudsman Metropool Amsterdam in een rapport. Volgens de ombudsman heeft de gemeente inbreuk gepleegd op grondrechten zoals privacy en godsdienstvrijheid. Onderzoekers hebben moskeeën undercover bezocht en gegevens van moskeegangers verzameld zonder dat die daarvan op de hoogte waren.
Opwarming van de aarde moet worden tegengegaan door minder kolen, olie en gas te verbranden. Snelle actie is nodig, zeggen deskundigen, want 2023 en 2024 waren de warmste jaren ooit gemeten. Maar lukt een gezamenlijke aanpak nog als de nieuwe Amerikaanse president klimaatverandering bedrog noemt en geopolitieke spanningen oplopen?
Nieuwsuur
Binnenland
Deel artikel: