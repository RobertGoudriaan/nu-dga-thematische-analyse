12/3 in Nieuwsuur: Minister Brekelmans van Defensie • Handelsoorlog, beurzen in het rood • Uitbuiting arbeidsmigranten
2025-03-12T12:44:11+0100
https://nos.nl/nieuwsuur/artikel/2559235-12-3-in-nieuwsuur-minister-brekelmans-van-defensie-handelsoorlog-beurzen-in-het-rood-uitbuiting-arbeidsmigranten

Minister Ruben Brekelmans van Defensie staat voor een enorme uitdaging om het leger klaar te maken voor een toekomst waarin Europa minder kan leunen op Amerikaanse militaire steun.
De miljarden die politici willen investeren in defensie vliegen om de oren. De Europese Commissie wil dat EU-landen in totaal 800 miljard euro extra stoppen in defensie. Daarnaast wordt er gekeken naar een internationale troepenmacht die moet toezien op een toekomstig bestand in Oekraïne. Brekelmans was gisteren nog in Parijs waar er over dit onderwerp werd gepraat.
Vanavond zit minister Ruben Brekelmans in de studio.
De handelsoorlog is in volle hevigheid bezig. Sinds vanochtend zijn er heffingen op Europees staal en aluminium. De EU reageert daarop met eigen heffingen op Amerikaanse producten, zoals Harley Davidson-motoren en spijkerbroeken.
De VS voerde ook handelstarieven in voor producten uit Mexico, Canada en China. Al die landen reageerden met tegenmaatregelen.
De beurzen in de VS en Europa zien dalende koersen. Amerikaanse techgiganten als Tesla, Apple, Google, Microsoft, Nvidia, Amazon en Meta zijn gezamenlijk sinds begin dit jaar al meer dan 2000 miljard dollar minder waard geworden op de beurs.
Het zijn dus turbulente economische tijden. Econoom Mathijs Bouman duidt de ontwikkelingen.
Een nieuwe wet die uitbuiting van arbeidsmigranten moet tegengaan, gaat niet ver genoeg om misstanden te voorkomen. Dat zeggen gemeenten, de vakbond en Emile Roemer, voorzitter van het Aanjaagteam Bescherming Arbeidsmigranten.
Roemer: "Hier worden mensen gewoon uitgebuit. Er wordt op sommige plekken ook gesproken van moderne slavernij. Dat is iets wat je niet moet willen in een land als Nederland." Vandaag debatteert de Tweede Kamer over de wet.
Nieuwsuur
Binnenland
Buitenland
Deel artikel: