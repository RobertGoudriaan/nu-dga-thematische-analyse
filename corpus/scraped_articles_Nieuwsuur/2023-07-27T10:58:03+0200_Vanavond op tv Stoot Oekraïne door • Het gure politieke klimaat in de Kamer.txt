Vanavond op tv: Stoot Oekraïne door? • Het gure politieke klimaat in de Kamer
2023-07-27T10:58:03+0200
https://nos.nl/nieuwsuur/artikel/2484410-vanavond-op-tv-stoot-oekraine-door-het-gure-politieke-klimaat-in-de-kamer

Het maandenlange tegenoffensief van Oekraïne zou in een nieuwe fase zijn beland met een grote aanval op Russische verdedigingslinies in het zuiden van het land, melden The New York Times en het Amerikaanse Institute for the Study of War. President Volodymyr Zelensky leek gisteravond cryptisch naar de gebeurtenissen te verwijzen in zijn dagelijkse televisietoespraak. "Onze jongens aan het front hebben goede resultaten geboekt. Mooi gedaan. Details volgen."
Corinne Ellemeet (GroenLinks), Peter Kwint (SP) en René Peters (CDA) keren na de verkiezingen niet terug in de Tweede Kamer. Ze vonden de afgelopen jaren zwaar en willen op adem komen. Bij hun aangekondigde vertrek vielen woorden als frustratie, hondenbaan, opportunisme en populisme, hoge werkdruk en guur klimaat. Wat moet er in het parlement veranderen? De vertrekkende Kamerleden zijn vanavond te gast.
Nieuwsuur
Binnenland
Deel artikel: