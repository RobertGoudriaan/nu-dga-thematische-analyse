'Te afhankelijk van Amerikaanse internetdiensten, kom nu met een plan B'
2025-03-13T13:19:57+0100
https://nos.nl/nieuwsuur/artikel/2559370-te-afhankelijk-van-amerikaanse-internetdiensten-kom-nu-met-een-plan-b

Vrijwel alle data van burgers en de overheid staan opgeslagen op servers van de grote Amerikaanse techbedrijven Microsoft, Google en Amazon. Daarmee is Europa niet alleen militair, maar ook digitaal zeer afhankelijk van Amerika. Deskundigen waarschuwen al langer voor de grote risico's.
Zo is de vrees dat de Amerikanen de data kunnen inzien en de boel zelfs kunnen afsluiten als iets ze niet aanstaat. Die vrees is er ook bij het Internationaal Strafhof, dat Amerikaanse sancties kreeg opgelegd als straf voor de arrestatiebevelen die het hof heeft uitgevaardigd tegen onder anderen de Israëlische premier Benjamin Netanyahu.
"Al het bewijsmateriaal van het Internationaal Strafhof staat op servers van Microsoft", zegt technologiedeskundige Bert Hubert. "De angst brak daar direct uit, dat ze er niet meer bij kunnen. Er is niet alleen een theoretische rode knop om ons mee af te sluiten, er wordt ook al op die knop gedrukt."
Als voorbeeld noemt Hubert het faillissement van de Amsterdam Trade Bank, een Nederlandse dochter van een Russische bank. Die bank kreeg te maken met Amerikaanse sancties, alle Amerikaanse softwaresystemen gingen op slot. "Toen kon de bank niet meer werken en ging failliet."
Er is geen bijna geen ministerie dat nog kan communiceren met de Tweede Kamer zonder dat dat via Amerika gaat.
Nederland heeft ervaring met zelfstandige communicatiemethoden. Aan het begin van de twintigste eeuw was Radio Kootwijk de kern voor de communicatie met Nederlands-Indië. "Daarvoor konden wij dat alleen maar via Engeland doen, via telegrammen. Maar de Britse overheid liet niet meer al onze telegrammen door en las ze ook. Nederland kon daardoor niet meer geheim communiceren met Indonesië en soms helemaal niet communiceren", zegt Hubert.
Een Kootwijk zou er weer moeten komen, maar dan op het gebied van data, vindt Hubert. "We zitten nu wéér in de situatie dat men in het buitenland onze communicatie kan afsnijden en mee kan lezen. Er is geen bijna geen ministerie dat nog kan communiceren met de Tweede Kamer zonder dat dat via Amerika gaat. Dat moet gewoon afgelopen zijn."
Er zijn in Nederland alternatieven. Zo slaat een Rotterdamse cloudbedrijf onder meer de data op van Nederlandse ziekenhuizen. Maar de Amerikanen zijn op bepaalde vlakken veel verder, zegt directeur Ludo Baauw van clouddienst Intermax. "Verder met e-mail, online vergaderen, samen aan documenten werken, dingen als SharePoint en Teams. Daar hebben we in Nederland eigenlijk geen goed alternatief voor, dat kopen we nog steeds in bij Microsoft."
Vijf universiteiten, waaronder die van Amsterdam, zijn nu een kleine pilot gestart met Nextcloud, een Europees alternatief voor Microsoft, maar minder uitgebreid en geavanceerd. Een keuze die ook is ingegeven door de nauwe banden van de Amerikaanse techbedrijven met de regering-Trump..
"Onderzoekers kunnen daar op het moment moeilijker onderzoek doen naar onderwerpen als diversiteit of inclusiviteit", zegt hoogleraar Recht & Digitale Technologie Natali Helberger. Ze maakt zich grote zorgen over de academische vrijheid. "Daarom kiezen wij nu voor een technologie die voor waarden als privacy en academische vrijheid staat."
Dat die technologie nog veel minder gebruiksvriendelijk is, nemen de universiteiten op de koop toe. Helberger: "Dat is dan maar zo, die prijs zijn wij bereid te betalen. Als we dat met z'n allen doen, gaat onze technologie uiteindelijk net zo goed en net zo gebruiksvriendelijk zijn als de technologie van grote Amerikaanse techbedrijven."
Dat is precies waar Europa nu op moet inzetten: investeren in een eigen digitale infrastructuur, zeggen de experts. De overheid zou het voortouw moeten nemen. Data vooral opslaan bij Europese bedrijven, vindt Maaike Okano-Heijmans, technologiedeskundige van Instituut Clingendael. "Daarmee helpen we die bedrijven om groter te worden, innoverender te worden met meer marktmacht."
Gebruiksvriendelijkheid volgt dan vanzelf, is de verwachting. "Dat moet uiteindelijk ook", zegt Okano-Heijmans. "Want Amerikaanse bedrijven zijn enorm gebruiksvriendelijk, daarom kiezen we er ook voor. Europese bedrijven kunnen dat alleen opbouwen als ze ook marktaandeel hebben. Daar kan de overheid een belangrijke rol bij spelen."
De Tweede Kamer debatteert vanavond met staatssecretaris Zsolt Szabó (Digitalisering) onder meer over de toekomst van 'soevereine clouds', die Nederland meer controle geeft over de eigen data. Technologiedeskundige Hubert heeft alvast een dringend advies: "Ga nou niet halve maatregelen nemen. Begin vandaag met een plan B: een Cloud Kootwijk waarmee we onszelf kunnen redden."
Nieuwsuur
Buitenland
Deel artikel: