Vanavond op tv: Debat verkiezingsuitslag • Zorgen om discussie grondrechten • Echt einde aan fossiele brandstoffen? • Problemen Panama- en Suezkanaal
2023-12-13T12:56:32+0100
https://nos.nl/nieuwsuur/artikel/2501434-vanavond-op-tv-debat-verkiezingsuitslag-zorgen-om-discussie-grondrechten-echt-einde-aan-fossiele-brandstoffen-problemen-panama-en-suezkanaal

De Tweede Kamer debatteert vandaag over de verkiezingsuitslag en het rapport van verkenner Ronald Plasterk, die inmiddels ook is voorgedragen als informateur. Hij denkt dat het moet lukken om een kabinet te vormen van PVV, VVD, NSC en BBB. De partijen moeten het wel eerst eens worden over het waarborgen van grondrechten. Arjan Noorlander volgt het debat en praat ons vanavond bij.
PVV, VVD, NSC en BBB moeten het volgens verkenner Ronald Plasterk eerst hebben over de Grondwet, de grondrechten en de democratische rechtsstaat van Nederland. Met name NSC van Pieter Omtzigt heeft veel bezwaren tegen standpunten van de PVV, zoals het sluiten van moskeeën en het verbieden van de Koran. Volgens experts druisen veel voorstellen van de PVV in tegen de regels van de Nederlandse rechtsstaat. Zij maken zich dan ook grote zorgen.
Op de klimaattop van Dubai zijn alle 198 landen tot een akkoord gekomen. Voor het eerst is in een slotverklaring gesproken over het geleidelijk afstappen van het gebruik van fossiele brandstoffen. Eurocommissaris Wopke Hoekstra voor Klimaat spreekt van een "historisch akkoord". Maar de reacties zijn wisselend: veel deelnemers vinden de bewoordingen niet ver genoeg gaan en wel erg voorzichtig, sommige landen vinden de afspraken juist veel te ver gaan. We praten erover met verslaggever Marijn Duintjer Tebbens.
Het waterpeil van het Panamakanaal, een cruciale handelsroute, staat historisch laag. Door het weerfenomeen El Nino blijft de regen in Panama uit en is het warm, waardoor er meer water uit de stuwmeren verdampt. Normaal gesproken gaan er gemiddeld 36 schepen per dag door het kanaal. Maar vanaf februari mag dat nog maar de helft zijn. Ook de handelsroute door het Suezkanaal is een onzekere onderneming. Daar hebben Jemenitische Houthi-rebellen, bondgenoten van Iran en Hamas, het voorzien op containerschepen met Israëlische banden. Dat alles heeft grote gevolgen voor de wereldhandel. Econoom Mathijs Bouman legt het vanavond uit.
Nieuwsuur
Binnenland
Deel artikel: