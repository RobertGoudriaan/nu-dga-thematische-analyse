Vanavond op tv: Massatoerisme Middelburg • Rebellie tegen Israëlisch leger • Zwemmen Seine
2024-07-30T12:46:19+0200
https://nos.nl/nieuwsuur/artikel/2530900-vanavond-op-tv-massatoerisme-middelburg-rebellie-tegen-israelisch-leger-zwemmen-seine

We zien in heel Europa steden die onder de voet worden gelopen door toeristen, zoals Venetië, Dubrovnik en Málaga. Waar loopt Nederland tegen de grenzen van het toerisme aan en wat zijn de oplossingen? In een zomerserie van Nieuwsuur zoomen we in op drie plekken. Vanavond kijken we naar Middelburg, waar de bezoekersdichtheid in het centrum drie keer zo hoog is als in Amsterdam. En waar de gemeente overweegt maatregelen te nemen om het toerisme te begrenzen.
In Israël zijn protesten uitgebroken na de arrestatie van negen Israëlische militairen voor een vermeende groepsverkrachting van een Palestijnse terreurgevangene. Extreemrechtse politici en hun aanhangers bestormden de militaire basis waar het bewuste incident plaatsvond en het gebouw waar de militairen werden verhoord. Deze rebellie tegen het eigen Israëlisch leger is nog niet eerder vertoond.
Wie zijn de bestormers precies? En hoe machtig zijn ze? We praten erover door met Erwin van Veen, Midden-Oostendeskundige bij Instituut Clingendael.
Kan er tijdens de Olympische Spelen gezwommen worden in rivier de Seine? Dat is nog maar de vraag. Parijs investeerde 1,4 miljard euro aan het verbeteren van rioolwaterzuiverings- en regenwatervoorzieningen, maar de waterkwaliteit van de rivier blijft een punt van zorg. Wat gebeurt er als het nu flink gaat regenen in Parijs? En hoe staat het met de waterkwaliteit van rivieren in grote steden in Nederland, bijvoorbeeld in Amsterdam?
Nieuwsuur
Binnenland
Deel artikel: