Vanavond op tv: Zorg piept en kraakt • Geweldspauze of geweldspiraal tijdens Ramadan? • De Oscars
2024-03-08T14:07:35+0100
https://nos.nl/nieuwsuur/artikel/2511951-vanavond-op-tv-zorg-piept-en-kraakt-geweldspauze-of-geweldspiraal-tijdens-ramadan-de-oscars

Door vergrijzing is het een steeds grotere uitdaging om de zorg in Nederland op peil te houden. Huisartsen raken overbelast en verpleeghuisplekken worden schaars. Dat mensen steeds ouder worden is niets nieuws; waarom is het zorgsysteem daar niet op aangepast?
De gezamenlijke onderzoeksredactie van de NOS en Nieuwsuur onderzocht wat deskundigen "een ramp in slow motion" noemen. We spraken tientallen experts en doken in cijfers en rapporten. Verslaggever Judith Pennarts licht het onderzoek toe in de studio.
Samen met onder meer de Verenigde Staten werkt de Europese Unie aan een humanitair corridor van Cyprus naar Gaza. Die moet de aanvoer van hulpgoederen naar Palestijnen in de Gazastrook mogelijk maken. Ondertussen blijven Nederland en andere landen voedselpakketten droppen en wil de VS zelfs een tijdelijke haven aanleggen voor noodhulp.
De vraag is of het allemaal genoeg is voor de honderdduizenden Gazanen in nood. Israël en Hamas zijn er vooralsnog niet in geslaagd een (tijdelijke) wapenstilstand af te spreken. Zondag begint de Ramadan en de vrees is dat het geweld dan escaleert. We bespreken de ontwikkelingen met correspondent Nasrah Habiballah.
Zondagnacht worden de Oscars, de belangrijkste filmprijzen, uitgereikt. Met dertien nominaties is Oppenheimer de grootste kanshebber om de meeste gouden beeldjes binnen te slapen. Hoyte van Hoytema, de cameraman van Oppenheimer, kan de tiende Nederlandse Oscarwinnaar worden.
We zoomen in op het stemproces: wie zijn de duizenden mensen die de winnaars kiezen en wat is de procedure?
Nieuwsuur
Binnenland
Deel artikel: