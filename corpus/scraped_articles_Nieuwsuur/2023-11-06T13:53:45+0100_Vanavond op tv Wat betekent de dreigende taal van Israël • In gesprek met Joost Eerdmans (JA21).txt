Vanavond op tv: Wat betekent de dreigende taal van Israël? • In gesprek met Joost Eerdmans (JA21)
2023-11-06T13:53:45+0100
https://nos.nl/nieuwsuur/artikel/2496873-vanavond-op-tv-wat-betekent-de-dreigende-taal-van-israel-in-gesprek-met-joost-eerdmans-ja21

Terwijl wereldwijd wordt geroepen om een wapenstilstand tussen Israël en Hamas, lijkt de Israëlische regering steeds dreigendere taal uit te spreken. Zo bleek vorige week uit een gelekt beleidsdocument dat Israëlische overheidsmedewerkers voorstelden Gazanen te verplaatsen naar de Sinaï-woestijn in Egypte. Enkele weken daarvoor begon de Israëlische regering met het uitdelen van vuurwapens aan vrijwilligers in de regio's bij de grens met de Palestijnse gebieden en in gemengd Joods-Arabische nederzettingen.
En gister schorste premier Netanyahu de ultrarechtse minister van erfgoed, Amihai Eliyahu, vanwege zijn uitspraak waarin hij de mogelijkheid om een atoombom op Gaza te gooien niet uitsloot.
Wat betekenen deze acties en uitspraken?
In aanloop naar de Tweede Kamerverkiezingen komt Nieuwsuur met speciale uitzendingen. Centraal staan thema-afleveringen rondom de grootste politieke partijen. We interviewen de lijsttrekkers, ontleden de partijen aan de hand van verkiezingsprogramma's en stemgedrag en kiezers uit eigen kring komen aan bod met verwachtingen, ambities en kritiek.
Vanavond is te gast: Joost Eerdmans, politiek leider van JA21.
Nieuwsuur
Binnenland
Buitenland
Deel artikel: