Vanavond op tv: Zo verliep Prinsjesdag 2022
2022-09-20T14:20:01+0200
https://nos.nl/nieuwsuur/artikel/2445294-vanavond-op-tv-zo-verliep-prinsjesdag-2022

Vandaag is het Prinsjesdag en dus staat de gehele Nieuwsuur-uitzending in het teken van de belangrijkste dag voor politiek Nederland.
"Het is pijnlijk dat steeds meer mensen moeite hebben om hun rekeningen te betalen", zei koning Willem-Alexander tijdens de Troonrede in de Koninklijke Schouwburg in Den Haag. Mede door die energiekosten is de Troonrede nog op het laatste moment aangepast, want de koning refereerde aan een prijsplafond voor energie waar tot vannacht nog over is onderhandeld.
Rob Jetten, minister voor Klimaat en Energie (D66), en Micky Adriaansens, minister van Economische Zaken (VVD), zijn te gast in de studio om te praten over de Miljoenennota, de Troonrede en natuurlijk over de energie- en inflatieplannen.
Torenhoge inflatie en een aflopend energiecontract, net nu de zware coronajaren achter de rug zijn: lang niet iedereen is enthousiast over Prinsjesdag.
Nieuwsuur spreekt twee ondernemers uit Tilburg die hun vertrouwen in het kabinet zijn verloren. Kunnen de kabinetsplannen hun vertrouwen nog terugwinnen?
Gaat werken meer lonen, wordt de druk op de zorg verlicht en wat betekent het plafond voor de energierekening? Politiek duider Arjan Noorlander beantwoordt vanavond al jullie vragen over de aangekondigde kabinetsplannen. Ook vragen over vandaag? Stel ze in de comments op onze Instagram of TikTok.
Nieuwsuur
Binnenland
Deel artikel: