'Annuleren van vluchten gaat enorme schade opleveren'
2022-06-17T22:51:26+0200
https://nos.nl/nieuwsuur/artikel/2433109-annuleren-van-vluchten-gaat-enorme-schade-opleveren

Reizigers tasten in het duister over of ze wel of niet het vliegtuig op Schiphol kunnen pakken deze zomer. Vanaf de tweede week van juli zal Schiphol een maximum aantal passagiers instellen, wat betekent dat er dagelijks voor 13.500 reizigers geen ruimte zal zijn. Hierdoor moet de luchthaven elke dag tot enkele honderden vluchten annuleren.
Welke vluchten wel of niet door kunnen gaan, maakt slot-coördinator ACNL volgende week bekend. Door het uitgeven van 'slots' bepaalt het instituut welke maatschappijen toestemming hebben om op een specifiek tijdstip op een specifieke datum gebruik te maken van de luchthaveninfrastructuur.
Hugo Thomassen, directeur van ACNL, noemt het een "bijzondere uitdaging". "Twee keer per jaar berekenen we de slots voor 81 vliegmaatschappijen, voor alle dagen en tijdstippen van het winter- of zomerseizoen. Dit jaar is niet onze grootste uitdaging, maar het is wel bijzonder dat we dit nu midden in het seizoen moeten doen."
Nederlanders staan te springen om op vakantie te gaan, maar er wordt veel minder verkocht.
Maar ondanks de hulp zullen luchtvaartmaatschappijen er niet aan ontkomen om vluchten te annuleren. Schiphol moet tussen 7 en 31 juli gemiddeld 13.500 passagiers afwijzen per dag, op sommige piekdagen zelfs meer. Hierdoor zullen maatschappijen flink inkomsten gaan missen, zegt luchtvaartdeskundige Joris Melkert. "Dat zal zeker gelden voor luchtvaartmaatschappijen die nu al krap zitten, bijvoorbeeld door de twee slechte afgelopen jaren. In het zomerseizoen houden ze het nog wel vol, maar in de herfst of winter kan faillissement op de loer liggen."
Volgens Thomassen hebben meerdere maatschappijen aanvraag gedaan om uit te wijken naar een andere luchthaven, maar ook daar is beperkt ruimte voor. "Luchthaven Eindhoven heeft geen ruimte meer en Rotterdam heeft voor de rest van het zomerseizoen nog 150 slots. Verder werken Groningen en Maastricht niet met het slotsysteem."
Reizigers die een pakketreis hebben geboekt kunnen de kosten vaak verhalen op de reisorganisatie. Melkert vreest dat kleine reisorganisaties hierdoor zullen omvallen. "Dit gaat enorme schade opleveren. Vluchten kunnen nog gedekt worden door luchtvaartmaatschappijen, maar dat zal niet gelden voor hotelkosten en gehuurde auto's. Daar moeten de organisaties zelf voor opdraaien. Na de coronajaren hebben ze al weinig vlees op hun botten."
Daarnaast zullen organisaties behoorlijk wat omzet missen, zegt Melkert. "Nederlanders staan te springen om op vakantie te gaan, maar er wordt veel minder verkocht." En de vluchten die wel worden verkocht, zullen niet meer een paar tientjes kosten. "Door de oorlog in Oekraïne wordt brandstof duurder. Vliegen wordt een schaars goed, dus goedkoper gaat het niet worden."
Of dit het vliegen gaat ontmoedigen, ziet Melkert niet gebeuren. "Mensen gaan uitwijken naar andere luchthavens, die luchthavens gaan groeien en hun omwonenden zullen dan klagen. Dat is een discussie die ik de komende tijd wel verwacht. Maar helemaal stoppen met vliegen zal niet gebeuren. De reislust is te groot."
Nieuwsuur
Binnenland
Deel artikel: