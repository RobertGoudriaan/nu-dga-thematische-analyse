19/2 in Nieuwsuur: Zelensky haalt uit naar Trump • De dagelijkse gang van zaken bij de PVV • AfD populair
2025-02-19T10:28:56+0100
https://nos.nl/nieuwsuur/artikel/2556461-19-2-in-nieuwsuur-zelensky-haalt-uit-naar-trump-de-dagelijkse-gang-van-zaken-bij-de-pvv-afd-populair

Nieuwsuur nam de afgelopen weken de PVV onder de loep. Hoe functioneren de Kamerleden? Wie bepalen het beleid? Hoe intensief is het contact met andere partijen? En hoe is de aansturing van de fractie? Een groot aantal PVV'ers schetst op anonieme basis een beeld van de dagelijkse gang van zaken binnen de PVV-fractie in de Tweede Kamer.
Opnieuw opvallende uitspraken van Donald Trump. De Amerikaanse president zei dat Oekraïne nieuwe verkiezingen moet houden en dat Zelensky nog maar populair is onder 4 procent van zijn eigen bevolking. Ook zei hij dat Oekraïne "nooit had moeten beginnen", waarmee hij impliceert dat dat land de oorlog met Rusland zelf heeft geïnitieerd.
Volgens Zelensky leeft Trump in een Russische desinformatiebubbel. Verslaggever Gert-Jan Dennekamp peilt in Oekraïne de meningen over de uitspraken van Trump.
De rechtspopulistische AfD stevent in Duitsland af op een historische overwinning en lijkt de tweede partij van het land te worden. Dat is vooral te danken aan het feit dat de inwoners van de Oost-Duitse deelstaten de partij intussen als belangrijkste partij zien. Maar ook in West-Duitse steden waar veel migranten wonen en de armoede extreem hoog is, scoort de partij goed. Zo ook in Gelsenkirchen waar de problemen zich de afgelopen jaren opstapelden en er geen zicht is op enige verbetering.
Eerder maakten we deze video over de opmars van AfD:
Nieuwsuur
Binnenland
Deel artikel: