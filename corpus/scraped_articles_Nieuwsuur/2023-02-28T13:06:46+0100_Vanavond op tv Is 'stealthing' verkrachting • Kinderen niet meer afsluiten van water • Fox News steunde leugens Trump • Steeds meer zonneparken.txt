Vanavond op tv: Is 'stealthing' verkrachting? • Kinderen niet meer afsluiten van water • Fox News steunde leugens Trump • Steeds meer zonneparken
2023-02-28T13:06:46+0100
https://nos.nl/nieuwsuur/artikel/2465587-vanavond-op-tv-is-stealthing-verkrachting-kinderen-niet-meer-afsluiten-van-water-fox-news-steunde-leugens-trump-steeds-meer-zonneparken

Het Openbaar Ministerie heeft in Dordrecht in twee aparte zaken tegen twee mannen celstraffen van een jaar geëist omdat ze tijdens de seks stiekem hun condoom zouden hebben afgedaan. Het zijn voor zover bekend de eerste zaken waarbij verdachten voor dit zogenoemde 'stealthing' worden berecht. Het begrip voor het stiekem verwijderen van een condoom staat niet in het Nederlandse Wetboek van Strafrecht, maar is in sommige landen - zoals Duitsland, Zwitserland en Nieuw-Zeeland - al wel strafbaar.
Water uit de kraan is voor de meeste Nederlanders een vanzelfsprekendheid, maar niet voor iedereen. Jaarlijks worden honderden huishoudens afgesloten van water, omdat ze de rekening niet betalen. Ook gezinnen met kinderen worden afgesloten door de drinkwaterbedrijven. Hieraan moet direct een einde komen, zeggen de Kinderombudsman en de speciale VN-rapporteur.
Verschillende presentatoren van de Amerikaanse conservatieve nieuwszender Fox News steunden actief de leugens van Donald Trump over 'gestolen presidentsverkiezingen', zegt Fox-baas Rupert Murdoch. Murdoch deed de uitspraken in een rechtszaak in de nasleep van de presidentsverkiezingen in 2020. Trump verloor die van de Democraat Joe Biden en hield vol dat er sprake was van verkiezingsfraude.
Het is een steeds groter probleem voor scholen, bedrijven en andere instellingen: het elektriciteitsnetwerk dat uit z'n voegen barst. Niet alleen omdat er steeds meer vraag is naar energie, maar ook omdat er een steeds groter aanbod is door bijvoorbeeld zonneparken.
De energie die deze parken opwekken moet door de kabels van de netbeheerders naar de gebieden waar de energie nodig is. En hoe verder die weg liggen, hoe langer de kabels moeten zijn, en dat kost geld. Een van deze netbeheerders, Enexis, is daar niet blij mee en vindt dat het anders moet.
Nieuwsuur
Binnenland
Deel artikel: