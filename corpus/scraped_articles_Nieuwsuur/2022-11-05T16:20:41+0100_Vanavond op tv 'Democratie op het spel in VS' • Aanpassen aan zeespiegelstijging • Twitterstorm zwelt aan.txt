Vanavond op tv: 'Democratie op het spel in VS' • Aanpassen aan zeespiegelstijging • Twitterstorm zwelt aan
2022-11-05T16:20:41+0100
https://nos.nl/nieuwsuur/artikel/2451167-vanavond-op-tv-democratie-op-het-spel-in-vs-aanpassen-aan-zeespiegelstijging-twitterstorm-zwelt-aan

Een groot deel van de aanhang van Donald Trump heeft zich nooit neergelegd bij de uitslag van de presidentsverkiezingen van twee jaar geleden, en trekken bij voorbaat al de uitslag van de midterm-verkiezingen van dinsdag in twijfel. President Biden sprak zich er deze week over uit in een toespraak. Hij had het over "leugens die worden verteld voor macht en gewin, leugens over samenzweringen en slechte bedoelingen, leugens die telkens weer herhaald worden en zo een cyclus in het leven roepen van boosheid, haat en geweld".
Verslaggever Eelco Bosch van Rosenthal is in de stad Philadelphia, waar een hoveniersbedrijf twee jaar geleden ineens centraal kwam te staan in de verkiezingsleugens van Trump.
In Sharm-el-Sheikh in Egypte vindt vanaf morgen de COP27 plaats, de 27e klimaattop van de Verenigde Naties. Er staat veel op het spel, ook voor Nederland. Een groep wetenschappers keek de afgelopen tijd wat een paar meter zeespiegelstijging voor ons land kan betekenen, en kwam tot "zorgwekkende" conclusies. Een van die wetenschappers, hoogleraar Geowetenschappen Maarten Kleinhans, is te gast.
Het socialemediaplatform Twitter is een storm beland die alleen maar aan kracht wint sinds de rijkste man ter wereld, Elon Musk, er de eigenaar van is. Musk wil inkrimpen en duizenden medewerkers ontslaan. Adverteerders lopen weg en de ruim 200 miljoen gebruikers vragen zich na een week Musk af: waar gaat dit naartoe?
Nieuwsuur
Binnenland
Deel artikel: