Vanavond op tv: Ollongren over defensie • Sociale woningbouw onder druk • Pakje sigaretten 40 euro?
2022-06-01T11:05:48+0200
https://nos.nl/nieuwsuur/artikel/2431019-vanavond-op-tv-ollongren-over-defensie-sociale-woningbouw-onder-druk-pakje-sigaretten-40-euro

Vandaag presenteert minister Kajsa Ollongren de Defensienota 2022: "de grootste investering sinds het einde van de Koude Oorlog". In het regeerakkoord hadden de coalitiepartijen al afgesproken dat er 3 miljard euro extra naar defensie zou gaan. In de Voorjaarsnota kwam daar, mede door de oorlog in Oekraïne, nog eens 2 miljard bij. Met dit extra geld wil het kabinet voldoen aan de NAVO-norm om 2 procent van het bruto binnenlands product aan de strijdkrachten te besteden.
Het extra geld voor het leger gaat naar uitbreiding van de vuurkracht en het herstellen van ondersteunende eenheden. Ook wil Nederland een grotere bijdrage leveren aan Europese missies en operaties. Vanavond is minister Kajsa Ollongren te gast.
Minister Hugo de Jonge van Volkshuisvesting heeft plannen voor de bouw van 600.000 betaalbare woningen voor 2030. Huizen die ook beter over het land worden verdeeld: 30 procent meer van deze woningen in iedere gemeente. De Jonge wil gemeenten daartoe desnoods kunnen dwingen. Met name randgemeenten vinden dat ze voor een onmogelijke opgave staan en zien niks in die dwang. Ook vanuit woningbouwcorporaties is er kritiek.
Staatssecretaris Maarten van Ooijen wil de prijs van een pakje sigaretten verhogen naar rond de 40 euro in 2040, bevestigen Haagse bronnen na berichtgeving in De Telegraaf. Hij baseert zijn plan op recent wetenschappelijk onderzoek, dat uitwijst dat de helft van de rokers pas wil stoppen als rookwaar bijna onbetaalbaar wordt. Als het door zou gaan wordt Nederland koploper in Europa.
Nieuwsuur
Binnenland
Deel artikel: