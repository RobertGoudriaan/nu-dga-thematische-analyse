'Met Afrikaanse miljarden dempt Wagner de impact van sancties tegen Rusland'
2025-01-06T19:31:02+0100
https://nos.nl/nieuwsuur/artikel/2550781-met-afrikaanse-miljarden-dempt-wagner-de-impact-van-sancties-tegen-rusland

Jarenlang had de Russische Wagner-groep een grote rol in de oorlog in Oekraïne. Onder leiding van Jevgeni Prigozjin wist het huurlingenleger Oekraïense steden als Bachmoet in te nemen. Maar zo snel als de groep naam en faam maakte, zo snel verdween die ook weer van het Oekraïense strijdtoneel.
Het afgelopen jaar heeft de groep zich opnieuw uitgevonden. Onder de nieuwe naam Africa Corps timmert het Russische huurleger aan de weg in Afrika. En niet zonder succes. Dankzij de gewelddadige activiteiten in Afrika weet president Vladimir Poetin de effecten van westerse sancties te dempen.
We zagen de Wagner-groep voor het eerst in maart 2014. Gekleed in legerkleding zonder insignes namen de leden de Krim in, onder leiding van Prigozjin. Zijn huurlingenleger bouwde snel een naam op, tot Prigozjin anderhalf jaar geleden in conflict kwam met het Kremlin over het verloop van de oorlog in Oekraïne.
Prigozjin stuurde zijn huurleger richting Moskou, maar die coup mislukte. Twee maanden later stortte een vliegtuig met aan boord Prigozjin en de voltallige leiding van de Wagner-groep neer net buiten Moskou.
Waar Rusland Wagner voor de dood van Prigozjin alleen in stilte steunde en publiekelijk elke betrokkenheid bij de groep ontkende, trekken de Russische autoriteiten de verantwoordelijkheid van de troepen nu volledig naar zich toe. 'Africa Corps' valt direct onder het Russische ministerie van Defensie.
"Vóór de dood van Prigozjin was er meer afstand tussen het Kremlin en Wagner", zegt Candace Rondeaux, directeur van Future Frontlines. Ze is expert op het gebied van Russische huurlegers, in het bijzonder Wagner. "Die band is nu veel nauwer. Ze vallen onder de Russische militaire inlichtingendienst GROe."
En de groep is actiever en gewelddadiger dan ooit op het Afrikaanse continent, constateert Ladd Serwat. Hij is Afrika-specialist bij ACLED, een organisatie die onderzoek doet naar geweld in Afrika, gepleegd door groepen als Wagner. "We zien plunderingen, het bestelen van burgers en seksueel geweld. Ze houden ook burgers vast voor losgeld, of ontvoeren en martelen ze. Ze gebruiken zelfs helikopters om explosieven te laten vallen op burgerdoelen."
De opdracht voor de Russische paramilitaire groep zijn hetzelfde als die van de Wagner-groep, benadrukt Rondeaux. "Ze hebben drie doelen: Rusland ondersteunen bij het streven naar een alternatieve wereldorde door het krijgen van meer invloed in bijvoorbeeld Afrika, zorgen voor een lucratieve wapenexportmarkt voor Rusland en helpen bij het omzeilen van de sancties."
Dat doet het Africa Corps met harde hand, zoals Wagner dat deed in Oekraïense steden als Bachmoet. Afrikaanse leiders huren oud-Wagner-strijders in om opstanden de kop in te drukken of om op jihadisten te jagen. Dat gebeurt in steeds meer landen.
Wagner arriveerde voor het eerst in de Centraal Afrikaanse Republiek in 2018. De huurlingengroep leverde militaire steun aan de regering in de strijd tegen rebellengroepen. In ruil daarvoor kreeg Wagner toegang tot de meest lucratieve goud- en diamantmijnen van het land.
Sindsdien is Wagner in veel meer Afrikaanse landen actief. Die huurlingen vullen een leegte achtergelaten door het Westen, zegt Afrika-correspondent Saskia Houttuin. "In de Sahel-landen, zoals Mali, Burkina Faso en Niger, stond de oude kolonisator Frankrijk vooraan om te vechten tegen terreurgroepen die daar een jaar of tien, vijftien geleden in opmars kwamen. En er kwam een VN-missie. Maar het Westen slaagde er niet echt in om de verschillende terreurgroepen werkelijk terug te dringen."
"De Afrikaanse landen waren ook klaar met het opgeheven vingertje van Frankrijk en bondgenoten over democratie en mensenrechten. Voor de Russen is het allemaal een stuk simpeler. Die sturen wapens, munitie en manschappen, vechten mee op de grond en stellen geen ingewikkelde vragen."
De huurlingen van Wagner worden voor hun diensten rijkelijk betaald. Ook in grondstoffen, zoals goud. "Naar schatting is er de afgelopen jaren tussen de zes en tien miljard dollar goud afgevoerd uit mijnen die onder Wagners controle staan", zegt Rondeaux.
"Daarnaast maken ze winst met de verkoop van Russische wapens aan landen als Mali en Soedan. De Afrikaanse energiemarkten leveren, sinds de aanwezigheid van Wagner, het Kremlin zeker 20 miljard dollar op. Volgens onze laatste schattingen kan dat ook zomaar 50 miljard dollar zijn."
Al die miljarden belanden rechtstreeks in de Russische staatskas en spekken de oorlogseconomie. Iets wat het Westen probeert te voorkomen met sancties, opgelegd na de inval in Oekraïne. "Mede door de Afrikaanse miljarden heeft Rusland tot nu toe de impact van de sancties kunnen dempen", zegt Rondeaux.
Ondertussen leiden de acties van Wagner niet tot oplossingen voor de conflicten in Afrika, zegt Serwat. "Je zou kunnen zeggen dat Wagner offensieven van rebellen heeft kunnen onderdrukken. Maar we zien niet dat Wagner komt met oplossingen voor de lange termijn. Laat staan democratische ontwikkelingen."
Poetins focus ligt nu vooral bij de oorlog in Oekraïne, maar volgens Rondeaux is het voor hem en het Kremlin moeilijk om door te gaan met deze oorlog zonder het geld van de deals van Wagner in Afrika. "Dat is de cruciale schakel tussen die twee."
Eerder maakte Nieuwsuur deze reconstructie over de opmars van Wagner naar Moskou:
Nieuwsuur
Buitenland
Deel artikel: