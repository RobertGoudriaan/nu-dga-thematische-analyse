Vanavond op tv: Bijklussende cardiologen • Den Haag over energieplan EU • Protest in Tsjechië • De rol van China
2022-09-14T14:57:31+0200
https://nos.nl/nieuwsuur/artikel/2444580-vanavond-op-tv-bijklussende-cardiologen-den-haag-over-energieplan-eu-protest-in-tsjechie-de-rol-van-china

Tientallen cardiologen ontvangen miljoenen euro's van de medische industrie voor bijvoorbeeld wetenschappelijk onderzoek. Vooraf goedkeuring vragen aan hun ziekenhuisbestuur doen ze vaak niet. Dat blijkt uit onderzoek van de NOS en Nieuwsuur. Betalingen zijn niet ongewoon. Maar om het risico op beïnvloeding of zelfs omkoping zo klein mogelijk te maken, hebben specialisten wel toestemming nodig. Te gast is zorgeconoom Marcel Canoy.
De Europese Commissie heeft plannen om de huidige, extra winst van elektriciteitsproducenten af te romen en te laten terugvloeien naar burgers en bedrijven die te maken hebben met hoge energieprijzen. Het is aan de lidstaten om de plannen vorm te geven en uit te voeren. Hoe gaat Nederland dat aanpakken?
Het verraste iedereen: een massaal protest vorige week van zo'n 70.000 Tsjechen in Praag tegen de dure energie en tegen de centrumrechtse regering en haar energiepolitiek. Wie wakkeren dat protest aan? Vanavond een reportage van Europacorrespondent Saskia Dekkers, in de serie 'De Nieuwe Muur', over de veranderingen die de inval van Rusland in Oekraïne teweeg heeft gebracht in de rest van Europa.
De Russische president Poetin spreekt morgen met de Chinese president Xi op een bijeenkomst van de Shanghai Zes, een politieke en economische samenwerkingsorganisatie van China, Rusland, Kazachstan, Kirgizië, Tadzjikistan en Oezbekistan. Wat is het belang van deze ontmoeting, nu beide leiders onder druk staan van het Westen? China stelt zich tot nu toe behoedzaam op in de Oekraïne-oorlog, gaat die positie veranderen? We spreken China-kenner Ties Dams.
Nieuwsuur
Binnenland
Deel artikel: