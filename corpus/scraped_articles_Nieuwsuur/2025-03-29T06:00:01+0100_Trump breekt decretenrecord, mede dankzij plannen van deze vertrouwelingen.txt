Trump breekt decretenrecord, mede dankzij plannen van deze vertrouwelingen
2025-03-29T06:00:01+0100
https://nos.nl/nieuwsuur/artikel/2561506-trump-breekt-decretenrecord-mede-dankzij-plannen-van-deze-vertrouwelingen

In de eerste twee maanden van zijn presidentschap is Donald Trump als een wervelwind van start gegaan. Deze week tekende hij zijn honderdste presidentiële decreet, een record in de Amerikaanse geschiedenis.
Volgens Amerikakenners kon Trump 2.0 zo snel uit de startblokken mede dankzij plannen die zijn vertrouwelingen al hadden klaarliggen. Wie zijn de architecten van deze plannen?
"Trump zelf is nooit enorm ideologisch geweest", zegt Amerikakenner Casper Thomas. "Hij zit niet in de wedstrijd voor de grote maatschappijvisie. Hij is vooral geïnteresseerd in de rol van het presidentschap en het aanzien daarvan."
Dat zegt ook Marc Fisher, journalist bij de Washington Post en schrijver van het boek Trump Revealed. "Trump heeft twee doelen voor ogen. Hij wil de aandacht van de wereld op zich vestigen en hij wil dusdanig veel chaos veroorzaken zodat hij zichzelf kan neerzetten als de enige persoon die de problemen kan oplossen."
Volgens Thomas en Fisher gaat het Trump vooral om aandacht en ontzag op het wereldtoneel. De ideologische invulling van zijn beleid is grotendeels in handen van de mensen om hem heen.
Een van de invloedrijkste en trouwste personen in het Trump-team is de relatief onbekende Stephen Miller, plaatsvervangend stafchef in het Witte Huis. Journalist Fisher: "Miller is de belangrijkste architect van de politieke agenda van deze tweede Trump-regering. Hij gaat over al het binnenlands beleid. Van migratie tot belastingen."
Miller was tijdens Trumps eerste termijn al adviseur in het Witte Huis en is hem sindsdien trouw gebleven. Hij heeft zich in de tussenliggende jaren dan ook grondig kunnen voorbereiden op een mogelijke tweede termijn, zegt Fisher. "Hij kon zich richten op het uitvoeren van de extreme plannen die hij al voor de eerste termijn had gepland, zoals de deportatie van miljoenen illegale immigranten en het tegenhouden van nieuwe immigranten."
Na het aantreden van Trump II ging Miller meteen aan de slag. Hij was de man achter de recente deportatie van ruim tweehonderd Venezolaanse migranten naar een gevangenis in El Salvador. Hij negeerde daarmee een rechterlijke uitspraak die de uitzetting blokkeerde. Miller zei daarover dat de rechter "in essentie geen zeggenschap" heeft over het beleid.
Fisher: "Hij wil de macht van het Congres en van rechters minimaliseren en van de president de enige, allesbepalende macht in onze overheid maken."
In dat laatste staat Miller niet alleen. Het idee van een bijna almachtige president komt ook naar voren in het beruchte Project 2025. Tijdens de verkiezingscampagne was er veel te doen om dit 900 pagina's tellende document, waarin een grote groep conservatieve denkers hun plannen voor Amerika uitstippelen.
Trump zei er destijds niets mee te maken te hebben, maar enkele bijdragers aan het plan hebben nu een prominente positie in zijn regering.
Het is in de VS niet ongebruikelijk dat denktanks een bijdrage leveren aan politiek beleid. "Maar dat de meest conservatieve kant op het Amerikaanse politieke spectrum zo'n direct lijntje heeft in de Amerikaanse politiek, is nieuw bij Trump", zegt Amerikakenner Thomas.
Een van de voornaamste architecten van Project 2025, Russel Vought, is nu begrotingsdirecteur van het Witte Huis. Journalist Fisher: "Vought ziet de overheid als een losgeslagen, niet-verkozen macht. Volgens hem moet die worden ontmanteld zodat conservatieven vrij baan krijgen om hun beleidsagenda door te voeren."
Met Project 2025 heeft Trump een uitgebreid draaiboek voor deze agenda in handen, die hij nu stap voor stap lijkt uit te voeren. In de afgelopen maanden heeft hij tienduizenden ambtenaren ontslagen, hij heeft het ministerie van Onderwijs ontmanteld en het diversiteitsbeleid van de overheid getorpedeerd.
Mike Gonzalez, een andere auteur van Project 2025, kijkt tevreden naar de reeks decreten die Trump tot nu toe heeft ondertekend. "Ik denk dat president Trump erin is geslaagd om veel overheidsdiensten te elimineren die linkse doelen dienden. Deze regering is genadeloos snel van start gegaan, wat de oppositie op afstand houdt. Het is bijna een conservatieve revolutie."
In een flink aantal zaken bepaalden rechters al dat delen van Trumps beleid onrechtmatig zijn, maar daarvan lijken Trump en zijn vertrouwelingen nauwelijks onder de indruk. Met name in dat aspect van het nieuwe Trump-tijdperk ziet Amerikakenner Thomas een kentering: "De conservatieve beweging heeft op een gegeven moment gedacht: de rechtsorde zoals die nu is, werkt tegen wat wij willen. Het hele idee dat daar ontzag en respect voor moet zijn, is op de achtergrond geraakt."
Nieuwsuur
Buitenland
Deel artikel: