Vanavond op tv: Verkiezingen Rusland • Vier baby's dood door kinkhoest • Oplopende emoties in Velsen • Nepversie Ozempic levensgevaarlijk
2024-03-15T12:00:59+0100
https://nos.nl/nieuwsuur/artikel/2512852-vanavond-op-tv-verkiezingen-rusland-vier-baby-s-dood-door-kinkhoest-oplopende-emoties-in-velsen-nepversie-ozempic-levensgevaarlijk

Russische kiezers kunnen vandaag, zaterdag en zondag naar de stembus om voor de komende zes jaar een nieuwe president te kiezen. Wie dat zal zijn, daarover bestaat geen twijfel. De stembusgang moet Vladimir Poetin het groene licht geven voor zijn vijfde ambtstermijn, die tot 2030 zal duren.
Bij het RIVM zijn de afgelopen zes weken vier meldingen binnengekomen van baby's die zijn overleden aan kinkhoest. Gemiddeld overlijden er één tot twee baby's per jaar aan kinkhoest. Het aantal meldingen van kinderen met kinkhoest stijgt al langer. Het RIVM zegt dat het de afgelopen weken ongeveer 200 à 300 meldingen per week krijgt. Steeds meer ouders laten hun kinderen niet meer volledig inenten, daardoor neemt het risico op uitbraken toe. Het RIVM en epidemiologen zijn bezorgd. Marieke van Kruijssen, kinderarts bij het Haaglanden Medisch Centrum, schuift aan in de studio.
Bedreigingen en intimidaties aan het adres van politici nemen in heel Nederland flink toe. Tien jaar geleden had 23 procent van de politici binnen provincies, gemeenten en waterschappen te maken met agressie of geweld. In 2022 was dat 49 procent. De gemeente Velsen is er nu helemaal klaar mee en kwam met een unieke oproep.
Wereldwijd is er een stormloop ontstaan op het diabetesmedicijn Ozempic, dat als bijwerking ook tot aanzienlijk gewichtsverlies leidt. Door de grote vraag naar het medicijn, is er een groot tekort ontstaan. Criminele organisaties zien een gat in de markt en komen met nepmedicijnen en nep-prikpennen. En die kunnen levensgevaarlijk zijn: in verschillende landen zijn al mensen in het ziekenhuis beland.
Nieuwsuur
Binnenland
Deel artikel: