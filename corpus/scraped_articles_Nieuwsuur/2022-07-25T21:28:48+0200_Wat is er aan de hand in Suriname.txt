Wat is er aan de hand in Suriname?
2022-07-25T21:28:48+0200
https://nos.nl/nieuwsuur/artikel/2438325-wat-is-er-aan-de-hand-in-suriname

Duizenden Surinamers gaan al dagenlang de straten op om te protesteren tegen de huidige regering van president Chan Santokhi. De Organic Movement, die begon met actievoeren, heeft een eisenlijst met zeven punten. Die eisen gaan bijvoorbeeld over vriendjespolitiek, de gezondheidszorg, corruptie, prijsstijgingen en wateroverlast. Problemen die volgens demonstranten sinds het aantreden van Santokhi erger zijn geworden.
Twee jaar geleden kwam president Santokhi aan de macht. Voormalig president Dési Bouterse werd vlak daarvoor, in 2019, schuldig bevonden aan de Decembermoorden. Hij werd veroordeeld tot 20 jaar cel. Bouterse liet met zijn regering bij het aftreden een staatsschuld van 2,5 miljard achter. Santokhi beloofde dit op te lossen, maar het land zakte nog dieper in een economische crisis.
Slaand op potten en pannen trokken Surinamers door de straten van Paramaribo:
"De rek is er helemaal uit onder de mensen, er is bijna geen ademruimte meer," zegt Iwan Brave, hoofdredacteur van de Surinaamse krant De Ware Tijd. "Van Santokhi was de hoop na Bouterse. Maar vanaf het begin van zijn presidentschap was er sprake van nepotisme en financiële schandalen. Zo verdween er onlangs 1,8 miljoen euro uit de staatskas, terwijl de samenleving moet bezuinigen."
Die bezuinigingen hebben ernstige gevolgen, legt Brave uit. Zo is er een gebrek aan neonatale zorg, waardoor meerdere baby's zijn overleden. Ook zijn de prijzen voor onder andere benzine en eten explosief gestegen. "Santokhi beloofde bij zijn aantreden een mooi Suriname, maar hij kan nauwelijks verlichting bieden."
Vice-president Ronnie Brunswijk is volgens demonstranten ook onderdeel van het probleem en niet onomstreden. Hij was begin jaren 80 de persoonlijke lijfwacht van Desi Bouterse, maar keerde zich later tegen hem. Hij werd leider van de rebellenbeweging Junglecommando, waar hij een bloederige strijd voerde tegen Bouterse. Ook is Brunswijk in zowel Nederland als Frankrijk veroordeeld voor drugshandel en wordt hij regelmatig verdacht van gewelddadige misdaden. Zo werd onlangs een Surinaamse journalist mishandeld door twee van zijn beveiligers.
Surinamers gaan niet heel snel de straat op om te demonstreren, en zeker niet dagenlang, zegt Zuid-Amerika correspondent Nina Jurna. "Dit geeft aan hoe diep de onvrede is over het beleid van president Santokhi en hoe weinig vertrouwen ze hebben. Inmiddels hebben meer organisaties zich aangesloten, zoals vakbonden en verschillende politieke partijen."
Demonstranten eisen een radicale verandering van het beleid. Hoewel president Santokhi heeft gezegd in gesprek te willen gaan, zeggen de demonstranten dit pas te willen als er ten minste drie punten van de eisenlijst worden ingewilligd. "Santokhi heeft beloofd dat er een reorganisatie komt binnen zijn regering en dat er gekeken wordt naar de posities die familieleden op invloedrijke posities bekleden."
Sinds de demonstraties valt de naam van Bouterse ook weer vaker, ziet Brave. "Bouterse ziet zijn politieke tegenstanders er een potje van maken, waardoor hij zich opdringt als reddende engel." Zo heeft de voormalige president al opgeroepen tot het tegengaan van armoede en dat zijn partij het beter kan.
Of hij daarmee wegkomt is niet zeker. Maar omdat vooral veel jonge mensen het voortouw nemen tijdens de demonstraties, gaat Brave er niet van uit dat ze de voormalige president meteen afschrijven. "Een generatie die niet is geschoold in de misdaden van Bouterse, kan bij hem een luisterend oor zoeken."
Nieuwsuur
Buitenland
Deel artikel: