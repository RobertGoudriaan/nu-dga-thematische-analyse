Vanavond op tv: Asiel als crisis bestempelen • Amsterdam pakt voetbalscholen aan • Graphic novel WOII
2024-04-23T13:32:36+0200
https://nos.nl/nieuwsuur/artikel/2517857-vanavond-op-tv-asiel-als-crisis-bestempelen-amsterdam-pakt-voetbalscholen-aan-graphic-novel-woii

De formerende partijen bespreken een plan om zaken rondom asiel als 'crisis' te bestempelen. In het geval van een crisis kunnen er vergaande maatregelen genomen worden, zoals een tijd helemaal geen asielaanvragen meer in behandeling nemen. Kan dat zomaar, een crisis afkondigen? En wat kunnen de partijen er precies mee bereiken? We bespreken het met Ingrid Leijten, hoogleraar Nederlands en Europees staatsrecht en met Hanne Beirens, directeur van denktank Migration Policy Institute.
Universiteit docent Europees migratierecht aan de Universiteit Leiden Mark Klaassen geeft toelichting in de studio.
Amsterdam komt met nieuwe regels voor commerciële voetbalscholen. Volgens de gemeente hebben deze scholen een negatief effect op amateurvoetbalverenigingen. De voetbalscholen gebruiken bijvoorbeeld de velden van verenigingen tegen lage tarieven en trainers hebben niet altijd een verklaring omtrent gedrag.
De grootvader van kunstenares Nynke Kuipers was actief lid van de NSB. Bijna tachtig jaar na de Tweede Wereldoorlog blijven de herinneringen rondwaren in de families van slachtoffers, maar ook in de familie van daders. Volgend jaar worden 400.000 dossiers openbaar over de berechting van Nederlanders die met de Duitsers collaboreerden. Kuipers ging op zoek naar het belaste verleden van het gezin van haar grootouders en verwerkte dat tot de 'graphic novel' Stilte na de oorlog.
Nieuwsuur
Binnenland
Deel artikel: