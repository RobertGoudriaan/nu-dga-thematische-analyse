Online casino's moeten gokkers geld terugbetalen, bepaalt rechter
2023-11-03T14:48:07+0100
https://nos.nl/nieuwsuur/artikel/2496469-online-casino-s-moeten-gokkers-geld-terugbetalen-bepaalt-rechter

Jelle de Gee
Annabel van Gestel
Jelle de Gee
Annabel van Gestel
Online gokbedrijf Unibet en een ander online casino moeten grote geldsommen terugbetalen aan gokkers. Dat heeft de rechter bepaald.
Tot oktober 2021 was online gokken in Nederland illegaal. Mensen die voor die tijd grote geldbedragen hebben vergokt, vinden dat ze dat geld onrechtmatig hebben verloren. Een aantal van hen spande rechtszaken aan tegen de bedrijven.
De rechter heeft bij verstek geoordeeld dat ten minste twee online gokbedrijven geld aan de gokkers moeten terugbetalen. Website casinozorgplicht.nl berichtte hier vanochtend over. In de ene zaak moet Unibet 93.000 euro terugbetalen. In het andere vonnis, waarin het bedrijf anoniem blijft, gaat het om een bedrag van 124.000 euro.
Een verstekvonnis houdt in dat de gedaagde partij, het online casino in dit geval, niet heeft gereageerd op de aanklacht. De uitspraken zijn dus gedaan zonder dat de gokbedrijven verweer hebben gevoerd.
Unibet laat in een schriftelijke reactie weten alsnog bezwaar te maken tegen de uitspraak, waardoor de zaak later inhoudelijk wordt behandeld. Tot die tijd blijft de uitspraak staan en kunnen de gokkers hun geld terugeisen. Een woordvoerder van Unibet voegt telefonisch toe dat het bedrijf door een "menselijke fout" in eerste instantie geen verweer voerde tegen de aanklacht.
Nieuwsuur sprak in augustus met advocaat Benzi Loonstein, die een aantal (oud-)gokkers bijstaat, onder wie ook de twee van deze zaken. "Simpel gezegd: als een bedrijf in strijd met de wet handelt, heeft die geen recht op het verdiende geld." Daar is de rechter in deze twee zaken in meegegaan.
Bekijk hier het hele item van Nieuwsuur van afgelopen augustus:
In Duitsland en Oostenrijk zijn in de afgelopen jaren veel soortgelijke rechtszaken gevoerd met dezelfde argumenten. In bijna 7000 zaken, met een winstscore van bijna 100 procent, zijn al tientallen miljoenen euro's teruggevorderd bij gokbedrijven.
Advocaat Loonstein zegt vandaag dat zijn cliÃ«nten blij zijn met de uitspraken. "Ze begrijpen dat de strijd nog niet definitief gestreden is. Maar deze ontwikkeling is alleen maar positief."
Omdat het gaat om verstekvonnissen, vormen de zaken geen jurisprudentie voor toekomstige rechtszaken waarbij wel verweer wordt gevoerd. Met andere woorden: andere mensen die voor oktober 2021 geld hebben verloren met online gokken, kunnen wel naar deze vonnissen verwijzen als zij zelf een rechtszaak aanspannen. "Maar die hebben wel minder waarde dan een uitspraak in een zaak waar wel verweer is gevoerd", zegt Loonstein.
Maar hoe meer rechtszaken er worden gevoerd, hoe groter de weerstand bij de gokindustrie. Malta is de thuisbasis van veel casino's, waaronder Unibet. De gokindustrie in dat land is goed voor 10 procent van de economie. Om gokbedrijven te beschermen tegen deze claims, paste het land in juni de kansspelwet aan: gokbedrijven mogen buitenlandse vonnissen naast zich neerleggen als gokkers hun geld terug eisen.
Deze wetswijziging, bekend als Bill 55, gaat in tegen de regels van de Europese Unie. De Europese Commissie is een onderzoek naar de wetswijziging gestart, maar het kan nog jaren duren voordat daar een beslissing over wordt genomen.
Unibet heeft niet gereageerd op de vraag of het gebruik wil maken van Bill 55 in deze rechtszaken.
Nieuwsuur
Binnenland
Deel artikel: