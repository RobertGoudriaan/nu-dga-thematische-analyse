Vanavond op tv: Steunt Knesset Netanyahu? • De rol van Qatar • Kamerdebat over oorlog • Verkiezingsprogramma Omtzigt
2023-10-24T13:37:25+0200
https://nos.nl/nieuwsuur/artikel/2495197-vanavond-op-tv-steunt-knesset-netanyahu-de-rol-van-qatar-kamerdebat-over-oorlog-verkiezingsprogramma-omtzigt

Na de aanslagen door Hamas werden de Israëlische premier Benjamin Netanyahu en de oppositie het eens over de vorming van een oorlogskabinet dat zich alleen bezighoudt met de strijd tegen Hamas. Oppositieleider en voormalig premier Yair Lapid wilde niet deelnemen. Hij steunt de oorlog wel, maar is niet bereid samen te werken met de radicaalrechtse en ultranationalistische politici die ook in het oorlogskabinet zitten. Hij verwijt de regering bovendien te weinig gedaan te hebben om de Hamas-aanval te voorkomen.
Ook de bevolking is erg kritisch op de regering. Een groot deel houdt Netanyahu medeverantwoordelijk voor de aanvallen van Hamas. Hoe staat het nu met de steun voor Netanyahu en voor zijn oorlogsbeleid? We schakelen met verslaggever Ties Brock.
Qatar is een thuishaven voor Hamas, maar ook een bondgenoot van de Verenigde Staten. Het land heeft ook nog eens goede banden met Israël en Iran. Kan Qatar daardoor dienen als bemiddelaar voor de gijzelaars in Gaza, of zitten de banden met Hamas die rol juist in de weg?
De Europese regeringsleiders praten later deze week over de situatie in Israël en de Palestijnse gebieden. Voorafgaand aan deze top spreekt de Tweede Kamer vandaag met demissionair premier Mark Rutte, die gisteren het conflictgebied bezocht.
Na de Hamas-aanslagen schaarde het kabinet en het grootste deel van de Kamer zich duidelijk achter Israël, sindsdien klinkt er meer en meer sympathie voor de situatie van de inwoners van de Gazastrook. Israël blijft daar luchtaanvallen uitvoeren met veel doden tot gevolg. Met welke boodschap stuurt de Kamer Rutte naar de Europese top?
Het duurde even, maar vandaag presenteert Pieter Omtzigt het verkiezingsprogramma van zijn partij Nieuw Sociaal Contract. Omtzigt wil onder meer de bestuurscultuur veranderen en migratie beperken. We duiken in zijn plannen en kijken waar NSC staat ten opzichte van andere partijen.
Nieuwsuur
Buitenland
Deel artikel: