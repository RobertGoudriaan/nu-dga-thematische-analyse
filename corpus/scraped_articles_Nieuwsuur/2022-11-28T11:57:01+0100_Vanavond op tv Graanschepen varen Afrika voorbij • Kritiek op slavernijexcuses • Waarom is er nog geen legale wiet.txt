Vanavond op tv: Graanschepen varen Afrika voorbij • Kritiek op slavernijexcuses • Waarom is er nog geen legale wiet?
2022-11-28T11:57:01+0100
https://nos.nl/nieuwsuur/artikel/2454244-vanavond-op-tv-graanschepen-varen-afrika-voorbij-kritiek-op-slavernijexcuses-waarom-is-er-nog-geen-legale-wiet

Na de Russische invasie kwam de export van graan uit Oekraïne zo goed als stil te liggen. Het leidde tot hogere voedselprijzen en krapte op de wereldmarkt. In juli kwam er een graandeal, met afspraken om de export te hervatten - een deal die recent nog werd verlengd.
De belofte was dat die deal boeren en handelaren zou helpen, maar zeker óók ontwikkelingslanden. Alleen nu, een half jaar later, is van de belofte weinig terecht gekomen. En dat zegt volgens deskundigen veel over de tekortkomingen van ons wereldwijde voedselsysteem.
Verschillende Surinaamse organisaties kwamen dit weekend met kritiek nadat het kabinet aankondigde welke vorm de eerder aangekondigde excuses voor het slavernijverleden gaan krijgen. Ze zijn het er niet mee eens dat niet de koning of premier, maar minister Weerwind de excuses komt overbrengen. En ze vinden de datum niet goed gekozen.
We vragen mensen op straat in Paramaribo wat ze ervan vinden en praten met Iwan Brave, hoofdredacteur van de Surinaamse krant de Ware Tijd. En we bespreken de situatie met Linda Nooitmeer van Het Nationaal instituut Nederlands slavernijverleden en erfenis.
In het regeerakkoord van 2017 werd afgesproken dat Nederland zou gaan experimenteren met de verkoop van legale cannabis. Het doel: onderzoeken of de wietverkoop kan worden gelegaliseerd en wat hiervan de effecten zijn op de criminaliteit en de volksgezondheid.
Met een loting werden tien telers geselecteerd die hun in Nederland te telen cannabis mogen verkopen aan coffeeshops in elf aangewezen gemeenten. Maar het experiment komt maar langzaam op gang en het is nog maar de vraag of volgend jaar met de verkoop kan worden gestart. Wat gaat er mis?
Nieuwsuur
Binnenland
Deel artikel: