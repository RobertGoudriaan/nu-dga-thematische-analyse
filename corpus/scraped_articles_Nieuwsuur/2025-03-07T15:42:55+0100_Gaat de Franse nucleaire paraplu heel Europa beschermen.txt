Gaat de Franse nucleaire paraplu heel Europa beschermen?
2025-03-07T15:42:55+0100
https://nos.nl/nieuwsuur/artikel/2558567-gaat-de-franse-nucleaire-paraplu-heel-europa-beschermen

Nu het vertrouwen van Europa in Amerikaanse bescherming wankelt, kijkt Europa naar Frankrijks nucleaire arsenaal: kan Frankrijk de Europese bondgenoten beschermen?
De Franse kernmacht - de enige in de EU - behoort tot de meest geavanceerde ter wereld. Nu de Amerikaanse bescherming allerminst zeker is, opent president Emmanuel Macron de deur naar een nieuw tijdperk: Frankrijk overweegt de verdediging van Europa op zich te nemen.
Lidstaten binnen de EU zijn op zoek naar alternatieven op het gebied van veiligheid. Experts benadrukken dat er daarom snel knopen moeten worden doorgehakt. Frankrijk zou samen met Groot-Brittannië over voldoende kernwapens beschikken die als afschrikking kunnen dienen voor Rusland.
"Het is een psychologisch spel. Afschrikking is als schoonheid: het gaat erom wat de ander ziet. Je schrikt niet af, de ander laat zich afschrikken", zegt Bruno Tertrais. Hij is geopolitiek en strategisch analist en noemt het "een keerpunt, een beslissend moment" dat om intensiever overleg vraagt dan tot nu toe. "We moeten komen tot een gemeenschappelijke kernwapenstrategie in Europa."
Een nucleaire paraplu betekent dat een land of een alliantie zijn kernwapens inzet als afschrikking en ter bescherming van een bondgenoot. Nu nog is dat het kernwapenarsenaal van de NAVO, in bezit van de Verenigde Staten, Frankrijk en het Verenigd Koninkrijk.
Sinds 1970 geldt overigens het non-proliferatieverdrag. Dat verdrag beperkt het bezit van kernwapens: kernmachten zijn verplicht hun voorraden af te bouwen en andere landen mogen geen nucleair arsenaal ontwikkelen.
Polen, Litouwen en Denemarken hebben al laten weten te willen praten over hoe de Franse nucleaire afschrikking Europa kan beschermen. Dan gaat het mogelijk ook over het huisvesten van kernwapens op ander grondgebied dan in Frankrijk.
Zelfs Friedrich Merz, waarschijnlijk de volgende Duitse bondskanselier, heeft een voor Duitsland opvallende draai gemaakt. Duitsland heeft zich altijd verzet tegen Franse plannen voor nauwere Europese militaire samenwerking, met name op het gebied van nucleaire verdediging.
Maar Merz staat open voor gesprekken. "Omdat wij in Europa ook op kernwapengebied onafhankelijker moeten worden. Dat is iets wat veiligheidsexperts al jaren bespreken. Politici hebben zich er onvoldoende mee beziggehouden", zei hij vorige maand.
Het Kremlin noemde het plan gisteren zeer confronterend en beschuldigt Frankrijk ervan de spanningen te laten escaleren. De Russische minister van Buitenlandse Zaken Sergej Lavrov noemt het "een bedreiging voor Rusland" en vergeleek Macron met Napoleon en Hitler.
Na de Tweede Wereldoorlog wilden de Fransen een afschrikkingsmacht met kernkoppen die kunnen worden afgevuurd vanaf vliegtuigen of onderzeeërs. Die raketdragende onderzeeboten bouwen ze in Cherbourg. De mensen daar zijn ervan overtuigd dat Frankrijk iets moet betekenen voor héél Europa.
"De oorlogsdreiging is in geen tijden zo groot geweest in Europa. Het is goed dat we zelf de broek gaan ophouden tegenover Poetin en Trump", zegt een jonge vrouw. Een oudere vrouw op de markt zegt: "Kernwapens zijn geen oplossing, maar volgens mij is afschrikking momenteel wel belangrijk. Wij zijn nu mogelijk dé afschrikkingsmacht van Europa."
Een Europese kernmacht zou onafhankelijk moeten opereren van de EU, is het idee. Dat kan problemen met dwarsliggers als Hongarije voorkomen. Dat Frankrijk minder kernkoppen heeft dan Rusland of de VS hoeft geen struikelblok te zijn, zegt analist Tertrais. "Het is voor Europa cruciaal dat het onder alle omstandigheden schade kan aanrichten die voor Rusland onaanvaardbaar is." Volgens de analist zijn slechts een paar honderd kernkoppen daarvoor al voldoende. Frankrijk heeft er een kleine driehonderd.
Dit zijn de nucleaire arsenalen:
Er is in Frankrijk ook politieke weerstand. Met name de partij van Marine Le Pen is tegen het beschermen van Europa. Le Pen: "Onze verdediging moet de onze blijven. Onze nucleaire afschrikkingsmacht moet die van Frankrijk blijven. Die mogen we niet delen."
Emmanuelle Maitre doet onderzoek naar nucleaire afschrikking. Ze begrijpt de haast in Europa. Als een radicaal-rechtse partij de Franse verkiezingen wint, zal de koers in Frankrijk veranderen, zegt ze. "Dan gaat Frankrijk anders denken over de inzet van onze wapens ten bate van Europa. Europa voelt nu dus de noodzaak, want Frankrijk kan onbetrouwbaar worden."
Dit is een verhaal in de serie: 'De Nieuwe Tijd', waarin Europa-correspondent Saskia Dekkers door Europa reist om verslag te doen van de geopolitieke veranderingen. Bekijk hieronder de eerste reportage:
Nieuwsuur
Buitenland
Deel artikel: