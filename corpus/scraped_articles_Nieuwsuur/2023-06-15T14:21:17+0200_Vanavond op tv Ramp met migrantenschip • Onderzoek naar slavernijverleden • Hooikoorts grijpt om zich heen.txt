Vanavond op tv: Ramp met migrantenschip • Onderzoek naar slavernijverleden • Hooikoorts grijpt om zich heen
2023-06-15T14:21:17+0200
https://nos.nl/nieuwsuur/artikel/2479034-vanavond-op-tv-ramp-met-migrantenschip-onderzoek-naar-slavernijverleden-hooikoorts-grijpt-om-zich-heen

Zeker 78 mensen zijn omgekomen toen een schip met migranten omsloeg in de Griekse zee. Voor het leven van honderden anderen wordt gevreesd. Nu blijkt dat de Griekse kustwacht niet ingreep omdat ze bang waren dat het schip zou kapseizen als reddingsschepen te dicht zouden naderen.
De VN pleiten na de schipbreuk, niet voor het eerst, voor veilige migratieroutes voor vluchtelingen. We spreken erover met verslaggever Saskia Dekkers, zij maakte voor Nieuwsuur meerdere verhalen over de migrantencrisis rond de Middellandse Zee.
Vandaag verschijnt het boek Staat en Slavernij, over het Nederlandse koloniale slavernijverleden en de doorwerkingen daarvan. Het boek en het daaraan gekoppelde onderzoek zijn gedaan in opdracht van het ministerie van Binnenlandse Zaken. Een van de belangrijkste vragen is: hoe kan ruimte ontstaan voor herstel en heling? In de studio zijn onderzoekers Esther Captain en Rose Mary Allen te gast.
Het hooikoortsseizoen is volop bezig. Steeds meer mensen melden zich bij de huisarts omdat ze last hebben van graspollen. En de ellende lijkt voorlopig nog niet voorbij te zijn. Wat is eraan te doen?
Allergologen hebben hun handen vol aan het oplopende aantal patiënten. Wie een intensieve therapie wil om hooikoorts te bestrijden, moet soms maandenlang op een wachtlijst staan.
Nieuwsuur
Binnenland
Buitenland
Deel artikel: