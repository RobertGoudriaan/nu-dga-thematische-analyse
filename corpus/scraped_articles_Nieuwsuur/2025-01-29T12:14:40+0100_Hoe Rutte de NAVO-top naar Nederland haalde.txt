Hoe Rutte de NAVO-top naar Nederland haalde
2025-01-29T12:14:40+0100
https://nos.nl/nieuwsuur/artikel/2553710-hoe-rutte-de-navo-top-naar-nederland-haalde

Nynke de Zoeten
politiek verslaggever
Peter Winterman
politiek verslaggever Nieuwsuur
Nynke de Zoeten
politiek verslaggever
Peter Winterman
politiek verslaggever Nieuwsuur
Nog nooit eerder organiseerde Nederland een NAVO-top. Den Haag maakt zich inmiddels op voor de bijeenkomst op 24 en 25 juni in het World Forum The Hague, dat ruim achtduizend bezoekers verwacht. Een enorme, prijzige en logistieke opgave die naar verwachting ook een wissel zal trekken op de inzet van politie. Wat ging er aan de keuze voor Den Haag vooraf?
Na de inval van Rusland in Oekraïne groeit bij Mark Rutte de interesse voor de NAVO. Een eventueel secretaris-generaalschap houdt hij in eerste instantie af, maar hij wil na vier kabinetten in Nederland wel wat anders. Op de NAVO-top in 2022 in Madrid besluiten hij en minister Wopke Hoekstra van Buitenlandse Zaken dat Nederland zal proberen om de NAVO-top binnen te halen. Hun doel is de top van 2024.
Rutte en Hoekstra bellen vanuit Madrid met toenmalig ministers Sigrid Kaag (Financiën) en Dilan Yesilgöz (Justitie en Veiligheid). Die laatste heeft aanvankelijk aarzelingen, zo bevestigt ze aan Nieuwsuur. Yesilgöz wil eerst weten wat de top voor de inzet van de politie zal betekenen. Ook wil ze niet dat haar ministerie voor alle beveiligingskosten opdraait.
Haar verzet is succesvol: uiteindelijk betaalt het ministerie van Buitenlandse Zaken 51 miljoen euro voor de organisatie. De ministeries van Justitie en Infrastructuur én de gemeente Den Haag tellen de overige 45 miljoen euro neer.
Hoekstra spreekt in Madrid met zijn Amerikaanse collega Antony Blinken. Daar blijkt dat de Verenigde Staten zélf de top van 2024 willen organiseren in Washington, vanwege de 75e verjaardag van het bondgenootschap. De Amerikanen vinden het prima dat Nederland een jaar later gastland zal zijn. In Madrid laten Rutte en Hoekstra ook aan andere landen weten dat zij de NAVO-top naar Nederland willen halen.
Een jaar later wordt dat lobbywerk officieel beloond: tijdens de NAVO-top in Vilnius, een paar dagen ná de val van kabinet-Rutte 4, wordt bekend dat Nederland de top in 2025 mag organiseren. Het duurt dan nog vele maanden voordat duidelijk is dat Rutte de nieuwe secretaris-generaal van de NAVO zal worden.
Meerdere steden willen de top organiseren: Den Haag, Rotterdam, Maastricht en Apeldoorn bieden zich aan. Burgemeester Ton Heerts van Apeldoorn - die de top op Paleis Het Loo wilde houden - zegt dat zijn stad afviel omdat er onvoldoende 4- en 5-sterrenhotels zijn op een afstand veertig minuten rijden. Dat is een eis van de NAVO. Maastricht valt om die reden ook af.
Daar is men teleurgesteld, net als in Rotterdam. In 2014 wilde Rotterdam de wereldtop tegen nucleair terrorisme organiseren. Maar ook toen kreeg de stad de deksel op de neus en ging die top, met deelname van de Amerikaanse president Barack Obama, naar Den Haag.
In Rotterdam overheerst het gevoel dat de NAVO-top hoe dan ook naar Den Haag zou gaan, de woonplaats van Rutte. Ook andere betrokkenen geven aan dat andere steden nooit een serieuze kans maakten. Maar rond het kabinet klinkt het dat Den Haag nu eenmaal ervaring heeft met internationale bijeenkomsten, de 'stad van vrede en recht' is én kan omgaan met grote demonstraties.
Voordat officieel bekend wordt gemaakt dat de top in Den Haag zal worden gehouden, boekt het ministerie van Buitenlandse Zaken alle hotelkamers. Nog voor de prijzen omhoog zullen schieten.
Voor Den Haag betekent de top een monsteroperatie. En dat gaat de hele stad merken:
Waarom is de top niet gewoon in Brussel, de stad van het NAVO-hoofdkwartier? "De traditie is dat de top ieder jaar ergens anders plaatsvindt, zodat België niet het enige land is dat de lusten en de lasten van zo'n top ervaart", zegt minister Caspar Veldkamp van Buitenlandse Zaken. "Voor het eerst sinds de oprichting van de NAVO in 1949 is dat nu bij ons. Dat vergt een inspanning, maar levert ook veel op."
Zo stond in 2014 president Obama met Rutte op een foto voor de Nachtwacht. Die foto prijkte op de voorpagina's van Amerikaanse kranten en dat was een positieve impuls voor het Amerikaanse toerisme naar Amsterdam.
Wat de plannen zijn voor de kersverse Amerikaanse president Donald Trump is nog niet bekend. De grote vraag is of hij überhaupt zal komen. Op het ministerie van Buitenlandse Zaken werken ze aan verschillende scenario's, maar hebben ze zijn hotelkamer wel alvast geboekt, in Huis ter Duin in Noordwijk.
Ook voor de andere 44 staatshoofden en regeringsleiders, 45 ministers van Buitenlandse Zaken, 45 ministers van Defensie, 6000 delegatieleden en nog eens 2000 journalisten, zijn de voorbereidingen in volle gang. Dat stemt de burgemeester van Den Haag positief. Hij is trots op de geslaagde lobby voor zijn stad. Eventuele zorgen neemt hij weg: "Alle zichtbare en onzichtbare maatregelen die nodig zijn, zijn al genomen en zullen worden genomen. We zijn op alle scenario's voorbereid", zegt Jan van Zanen. "De top verloopt niet alleen waardig en gastvrij, maar ook veilig."
"Het is een peperdure operatie: 100 miljoen euro. Misschien nog wel duurder door alle beveiliging die nodig is. Het halve Nederlandse politiekorps zal moeten worden ingezet. Maar het kabinet is er wel trots op, want Nederland komt in het zonnetje te staan. En niet onbelangrijk: Nederland kan met alle regeringsleiders praten en ze misschien ook wel paaien. Dat alles is te danken aan de inzet van Mark Rutte, zo is het gevoel in Den Haag.
De grote vraag is nog wel of Donald Trump zal komen. Misschien wil hij alleen komen als hij een overwinning kan binnenhalen. Dat moet dan zijn dat NAVO-landen bereid zijn meer geld aan de NAVO uit te geven, zoals Trump wil. De coalitie in gastland Nederland is daar nog niet over uit. De vrees bestaat dat als Trump niet komt opdagen dat de hele dure top dan is mislukt. Het wordt nog spannend."
Nieuwsuur
Binnenland
Buitenland
Deel artikel: