7/2 in Nieuwsuur: Sancties tegen Strafhof • Klimaatbestendig bouwen • The Brutalist genomineerd voor 10 Oscars
2025-02-07T14:07:52+0100
https://nos.nl/nieuwsuur/artikel/2554893-7-2-in-nieuwsuur-sancties-tegen-strafhof-klimaatbestendig-bouwen-the-brutalist-genomineerd-voor-10-oscars

Donald Trump stelt sancties in tegen het Internationaal Strafhof (ICC) in Den Haag. Die zijn bedoeld als straf voor de arrestatiebevelen die het hof uitgevaardigde tegen de Israëlische premier Benjamin Netanyahu, wegens oorlogsmisdaden en misdaden tegen de menselijkheid. De sancties bestaan uit financiële straffen en visumrestricties voor medewerkers.
De maatregel van Trump leidt tot een diplomatieke worsteling voor Nederland. Hoe reageert het kabinet? En wat betekenen de sancties voor het persoonlijk leven van in Nederland wonende ICC-medewerkers? We spreken met Nynke de Zoeten in Den Haag, Amerika-correspondent Sjoerd den Daas en te gast is Marieke de Hoon, universitair hoofddocent internationaal strafrecht.
Hoe verstandig is het om in tijden van klimaatverandering te bouwen in laaggelegen gebieden, terwijl het weer extremer wordt en de zeespiegel stijgt? Het is een vraag die al langer speelt in Ndederland. Maar nu stellen banken en andere geldschieters die vraag ook steeds vaker. Bouwbedrijven vrezen hogere kosten en willen dat het kabinet ingrijpt om de klimaatrisico's bij nieuwe projecten beter in kaart te brengen.
De film is genomineerd voor tien Oscars: The Brutalist van regisseur Brady Corbet. Een drieënhalf uur durend epos over de Hongaars-Joodse meesterarchitect en Holocaustoverlevende die in de Verenigde Staten de 'Amerikaanse droom' hoopt te vinden. We spreken de cameraman van de film: Lol Crawley, die genomineerd is voor één van de tien Oscars (voor cinematografie). Het afgelopen weekend kreeg hij in Rotterdam tijdens het International Film Festival al de prestigieuze Robby Müller Award uitgereikt.
Nieuwsuur
Binnenland
Cultuur & Media
Deel artikel: