Vanavond op tv: Hoe Rusland sancties omzeilt • Bosma nieuwe Kamervoorzitter • Discussie spreidingswet
2023-12-14T13:31:09+0100
https://nos.nl/nieuwsuur/artikel/2501555-vanavond-op-tv-hoe-rusland-sancties-omzeilt-bosma-nieuwe-kamervoorzitter-discussie-spreidingswet

Toen Rusland Oekraïne binnenviel, legde de EU allerlei sancties op tegen Vladimir Poetin. Financiële sancties, maar ook sancties die moeten voorkomen dat bepaalde goederen Rusland bereiken. Maar uit onderzoek van Nieuwsuur blijkt dat sommige producten via allerlei schimmige omwegen toch in Rusland belanden. Het gaat bijvoorbeeld om elektronica die de Russen gebruiken bij het maken van wapens die worden ingezet in de oorlog.
Verslaggever Siebe Sietsma reisde door meerdere Europese landen om de route van die goederen in kaart te brengen. Vanavond licht hij zijn onderzoek in de studio toe.
De Tweede Kamer heeft Martin Bosma gekozen tot nieuwe voorzitter. Het PVV-Kamerlid Bosma kreeg 75 van de geldige stemmen. Hij versloeg daarmee zijn tegenkandidaat Tom van der Lee van GroenLinks-PvdA, die 66 stemmen kreeg. Arjan Noorlander volgde de procedure.
In de Tweede Kamer ontstond gisteren commotie over de spreidingswet. VVD, PVV, NSC en BBB stelden voor om het kabinet en de Eerste Kamer op te roepen "pas op de plaats te maken" met die wet. Tot onbegrip van andere partijen én van lokale politici die proberen de opvangcrisis te beteugelen. De Kamer nam de motie vanavond aan. Maar demissionair premier Mark Rutte heeft al gezegd dat het kabinet voorstander van de spreidingswet is en blijft en niets met de wens gaat doen. En dat het aan de Eerste Kamer is om te beslissen hoe het verder gaat met de wet.
We gaan langs in het Brabantse Cranendonck, waar Roland van Kessel burgemeester van VVD-huize is. Hij heeft een groot asielzoekerscentrum in zijn gemeente. Hoe kijkt hij naar de politieke ontwikkelingen?
Nieuwsuur
Binnenland
Buitenland
Politiek
Deel artikel: