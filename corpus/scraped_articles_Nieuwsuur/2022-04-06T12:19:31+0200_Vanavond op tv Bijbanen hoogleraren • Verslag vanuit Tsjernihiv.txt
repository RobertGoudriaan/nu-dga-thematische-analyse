Vanavond op tv: Bijbanen hoogleraren • Verslag vanuit Tsjernihiv
2022-04-06T12:19:31+0200
https://nos.nl/nieuwsuur/artikel/2424086-vanavond-op-tv-bijbanen-hoogleraren-verslag-vanuit-tsjernihiv

Universiteiten hebben slecht zicht op de bijbanen van duizenden topwetenschappers. De verplichte registratie ervan is een chaos. Sommige instellingen hebben, tegen de afspraken in, überhaupt geen register.
Nieuwsuur kreeg voor het eerst inzage in de interne registers van veertien universiteiten en zeven academische medische centra. Tal van verklaringen worden aangevoerd voor het niet op orde hebben van de registers.
Onze verslaggever Gert-Jan Dennekamp maakt een verslag vanuit Tsjernihiv. Deze historische Oekraïense stad is zwaar getroffen door de Russen. Nu de Russische militairen de stad hebben verlaten is het de vraag wat er van over is.
In het oosten van Oekraïne bereiden steden zich voor op een hernieuwde aanval van het Russische leger. Wat is te zeggen over de strategie van de Russen? Kunnen wapens die het westen levert het verschil gaan maken? Te gast is Frans Osinga, hoogleraar oorlogsstudies aan de Defensieacademie.
In bijna alle shampoo, tandpasta, zonnebrand en handcrème zitten minuscule kleine stukjes plastic. De Plastic Soup Foundation heeft duizenden cosmetica- en verzorgingsproducten onderzocht. In veel flesjes, potjes en tubes blijken microplastics te zitten. Hoe schadelijk die stukjes plastic precies zijn voor je gezondheid is nog niet duidelijk maar de wetenschap maakt zich zorgen.
Nieuwsuur
Binnenland
Deel artikel: