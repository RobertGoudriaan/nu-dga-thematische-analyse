Vanavond op tv: Liegende agenten • Iraanse protesten • Fruittelers verbolgen over suikertaks • Klimaatactivisten van alle leeftijden
2022-11-23T17:42:04+0100
https://nos.nl/nieuwsuur/artikel/2453604-vanavond-op-tv-liegende-agenten-iraanse-protesten-fruittelers-verbolgen-over-suikertaks-klimaatactivisten-van-alle-leeftijden

Twee Rotterdamse agenten hebben doelbewust gelogen bij het opstellen van een proces-verbaal rond een aanhouding. Uit camerabeelden blijkt dat niet de verdachte, maar de politie geweld heeft gebruikt tijdens een aanhouding in 19 juni 2020 in Rotterdam.
De rechter heeft dat vastgesteld. Er is doelbewust een verkeerde voorstelling van zaken gegeven in het proces-verbaal door de betrokken agenten. De Rijksrecherche gaat de zaak nu onderzoeken.
We praten over de zaak met de man die de kopstoot kreeg en met politiewetenschapper Jaap Timmer van de VU.
De protesten in Iran houden aan. Aanleiding is de dood van de 22-jarige Mahsa Amini in september. Op dit moment wordt er vooral geprotesteerd in de Koerdische regio's van het land.
Het Iraanse regime treedt hard op tegen de protesten, honderden demonstranten vonden de dood en verschillende demonstranten zijn ter dood veroordeeld. Sinds deze week stuurt het regime ook de revolutionaire garde naar de Koerdische regio's.
Mensenrechtenorganisaties trekken aan de bel.
Zit er meer suiker in frisdrank of fruitsap? Het antwoord is: ongeveer even veel. En in sommige verse fruitsappen zelfs méér. Is het daarom redelijk om de consumptie van fruitsappen te ontmoedigen via een suikertaks? Fruittelers vinden dat dit absoluut niet zo is.
Ze hebben allemaal hetzelfde doel, ook al zijn ze van totaal verschillende generaties: drie generaties klimaatactivisten. Nieuwsuur volgt een aantal van hen en laat de verschillen en de overeenkomsten zien.
Nieuwsuur
Binnenland
Buitenland
Deel artikel: