Vanavond op tv: De speech van Poetin • Oekraïne en de geopolitieke gevolgen • 'Russen onderdrukken met taal'
2023-02-21T12:13:16+0100
https://nos.nl/nieuwsuur/artikel/2464714-vanavond-op-tv-de-speech-van-poetin-oekraine-en-de-geopolitieke-gevolgen-russen-onderdrukken-met-taal

In de week dat het een jaar geleden is dat Russische tanks Oekraïne binnenrolden, houdt president Vladimir Poetin vandaag zijn langverwachte jaarlijkse 'State of the Union'. Daarin zegt Poetin dat het Westen de oorlog in Oekraïne is begonnen. Hij beschuldigt het Westen en de NAVO ervan openlijk te praten over de levering van kernwapens aan Oekraïne voorafgaand aan de Russische invasie. We bekijken de speech met Niels Drost, onderzoeker bij instituut Clingendael.
Een jaar na het begin van de Russische invasie In Oekraïne is er geen oplossing van het militaire conflict in zicht. China lijkt meer en meer de kant te kiezen van Rusland. De VS beschuldigen China ervan wapens te willen leveren voor de strijd in Okeraïne. Maar China zelf ontkent dat en zegt met een politieke oplossing voor de oorlog te willen komen.
De Amerikaanse president Joe Biden bezoekt vandaag Polen. Het land is een steeds belangrijkere bondgenoot binnen de oostflank van de NAVO. Polen wil graag dat de Verenigde Staten zijn troepenmacht in het land uitbouwt. Biden houdt vanavond een toespraak.
Het geneesmiddel Humira van farmaceut AbbVie werkt tegen immuunziektes als reuma, darm- en huidziektes. De omzet van Humira in Nederland sinds 2004 was meer dan 2,3 miljard euro. De fabrikant heeft er volgens de stichting 'Farma ter Verantwoording' een buitensporige winst mee geboekt van 1,2 miljard euro. De stichting heeft AbbVie nu aansprakelijk gesteld voor het verdringen van zorg en vindt dat de farmaceut misbruik maakt van z'n economische machtspositie.
Agtem Seitablajev is een beroemd acteur en toneeldocent. Na de inval in Oekraïne stopte hij met optreden en sloot hij zich aan bij het Oekraïense leger. We ontmoetten hem voor het eerst een jaar geleden toen hij in Charkiv op het toneel stond. In een Russischtalige komedie. Een oorlog leek toen voor sommigen nog ver weg. Nu een jaar later zegt hij dat hij niet meer in een Russisch stuk zal spelen. Volgens hem is de taal onderdeel geweest van de Russische onderdrukking van zijn cultuur en geschiedenis. In Kyiv worden bij een boekwinkel inmiddels Russische boeken ingezameld, die worden versnipperd en gerecycled voor wc-papier.
Nieuwsuur
Binnenland
Deel artikel: