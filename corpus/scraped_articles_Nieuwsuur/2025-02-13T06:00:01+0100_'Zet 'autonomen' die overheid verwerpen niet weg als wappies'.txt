'Zet 'autonomen' die overheid verwerpen niet weg als wappies'
2025-02-13T06:00:01+0100
https://nos.nl/nieuwsuur/artikel/2555632-zet-autonomen-die-overheid-verwerpen-niet-weg-als-wappies

Twee Utrechtse mannen die zijn veroordeeld voor het afpersen en bedreigen van agenten, zouden het ook hebben gemunt op een rechter. Ze waren van plan die te 'arresteren', ontdekte het OM via afgeluisterde telefoongesprekken.
Roeland M. (53) en Paolo P. (54) zijn zelfverklaarde 'autonomen', ook wel soevereinen genoemd. Dat houdt in dat ze zich verzetten tegen de overheid en zelf willen bepalen of ze zich houden aan wetten en regels. Ze spraken in Telegram-groepen over het "oppakken van deurwaarders, leerplichtambtenaren en agenten". Ook gingen ze langs bij het huis van een deurwaarder, waar ze hem bedreigden.
Nu blijkt dat de twee ook het plan hadden een rechter eigenhandig te 'arresteren'. Het OM bevestigt aan Nieuwsuur dat die informatie hen in december 2023 bereikte en dat toen direct is besloten een arrestatieteam op de verdachten af te sturen.
Nederland telt tienduizenden mensen die zich in meer of mindere mate tot de groep autonomen rekenen, analyseerde de AIVD vorig jaar. En hun aantal lijkt de laatste jaren te groeien. "Corona is een katalysator geweest", zegt Itai Siegel. Hij is als rechtsfilosoof verbonden aan de Universiteit Leiden en doet onderzoek naar de soevereinenbeweging.
Het merendeel van de aanhangers is niet gewelddadig, benadrukt Siegel. "Het zijn mensen die op verschillende manieren binnen de kaders van de wet zelfvoorzienend willen zijn. Dat kan bijvoorbeeld ook door het aanleggen van eigen voedselvoorzieningen." De onderzoeker zegt dat veiligheidsdiensten inschatten dat er enkele duizenden zijn die de overheid actief afwijzen, en weer een klein gedeelte daarvan is bereid tot geweld.
Het is van belang het gesprek aan te blijven gaan, te luisteren naar achterliggende grieven.
Onder wie dus Roeland M. en Paolo P. Met name die eerste is een bekende in de wereld van autonomen. "Hij stelde zich op als jurist. Zo maakte hij filmpjes waarin hij uitlegde waarom je geen belasting hoeft te betalen."
Onderzoeker Siegel onderzoekt de gemeenschap niet alleen door literatuur te bestuderen. Hij bezocht ook zelf een lezing waarin werd uitgelegd hoe hij zelf een 'soeverein mens' kan worden. "Daar werd stapsgewijs uitgelegd welke pseudo-juridische stappen je moet zetten om jezelf los te koppelen van de overheid."
Nederland kent meerdere antirechtstatelijke bewegingen. Zo is er in de regio Deventer een club genaamd CLNE, die pleit voor gewapende milities met sheriffs en een eigen volkstribunaal. In Friesland zijn mensen die zeggen te horen bij het Inheemse Volk der Germanieten.
Complotdenken is van alledag, toch krijgen dit soort groepen in Nederland pas sinds 2010 voet aan de grond. Tijdens de coronapandemie, toen de overheid verregaande maatregelen nam om het virus in te dammen, groeide het aantal soevereinen bovendien sterk.
In het buitenland bestaat het fenomeen volgens Siegel al veel langer. "In Amerika al sinds de jaren 60, 70. Ook in Canada en Duitsland zijn grote groepen soevereinen actief, denk aan de Reichsbürger-beweging."
Een factor die volgens de onderzoeker kan bijdragen aan de populariteit is de opkomst van 'conspirituality': een spirituele legitimering van samenzweringstheorieën en alternatieve normenstelsels die zijn gericht tegen de - in de ogen van de aanhangers - kwaadaardige elite.
Volgens Siegel brengt de opkomst van soevereinen een lastige opdracht met zich mee voor de overheid. Hen wegzetten als 'gekkies' of 'wappies' is niet slim, vindt hij. "Vaak zijn er standaardprocedures te volgen. Maar het is ook van belang om het gesprek aan te blijven gaan, te luisteren naar achterliggende grieven en uit te blijven leggen wat de logica is achter processen binnen de overheid."
Dat heeft het OM ook geprobeerd te doen in de recentste strafzaak: de bekende advocaten Wim en Hans Anker zijn bij het proces betrokken om Roeland M. en Paolo P. uitleg te geven over de rechtsstaat.
Siegel vindt het goed dat de rechter duidelijk een grens heeft gesteld door M. en P. te veroordelen. "Want je mag van de overheid denken wat je wil. Maar op het moment dat je de strafwet overtreedt, geldt: tot hier en niet verder."
Roeland M. is "tegen wil en dank" kopstuk geworden van de soevereinen, zegt zijn advocaat Bart Augustin. "Hij heeft zich uitgesproken, maar het is nooit de bedoeling geweest om op welke manier dan ook bedreigend over te komen."
De rechter denkt daar dus anders over, die zegt dat zelfs sprake is van bedreiging met een terroristisch misdrijf. M. stuurde vorig jaar namelijk een e-mail naar de politie waarin hij schreef dat gemaskerde mannen een politiewagen zouden klemrijden en beschieten.
Volgens Augustin deed zijn cliënt dat om aan te geven wat hij "in de wandelgangen" had gehoord.
Nieuwsuur
Binnenland
Deel artikel: