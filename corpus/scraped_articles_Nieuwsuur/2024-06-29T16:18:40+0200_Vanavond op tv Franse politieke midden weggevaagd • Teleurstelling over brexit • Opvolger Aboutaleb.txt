Vanavond op tv: Franse politieke midden weggevaagd? • Teleurstelling over brexit • Opvolger Aboutaleb
2024-06-29T16:18:40+0200
https://nos.nl/nieuwsuur/artikel/2526620-vanavond-op-tv-franse-politieke-midden-weggevaagd-teleurstelling-over-brexit-opvolger-aboutaleb

In Frankrijk wordt een historisch hoge opkomst voorspeld voor de vervroegde parlementsverkiezingen morgen. Het land staat op een keerpunt: wordt het midden van president Emmanuel Macron weggevaagd? Zijn partij komt in de peilingen niet verder dan 20 procent van de stemmen. Verslaggever Saskia Dekkers bezocht bijeenkomsten van de twee extreme politieke blokken, die een stuk populairder zijn.
Komende week gaan ook de Britten naar de stembus voor parlementsverkiezingen. Ooit verdeelde brexit het land tot op het bot, maar in deze campagne wil niemand het thema aanraken. Correspondent Arjen van der Horst ging naar één van de armste regio's in Engeland; een voormalig Labour-bolwerk dat in 2016 voor brexit stemde en waar ze recent massaal overstapten naar de Conservatieven van Boris Johnson. Hoe is de stemming er nu?
Dit najaar vertrekt burgemeester Ahmed Aboutaleb van Rotterdam en de zoektocht naar een opvolger is in volle gang. Er hebben zich 26 kandidaten aangemeld: 16 mannen en 10 vrouwen. Op een enkeling na is niet bekend wie dat zijn, maar in Rotterdam gonst het van de geruchten.
Drie namen worden voortdurend genoemd: Hugo de Jonge, Carola Schouten en de lokale ombudsman Marianne van den Anker. Vóór het zomerreces komt de selectiecommissie van de gemeenteraad met haar keuze. Maar wat wil de bevolking?
Nieuwsuur
Binnenland
Deel artikel: