18/2 in Nieuwsuur: VS en Rusland over Oekraïne • Nederlandse militairen naar Oekraïne? • Vechten in Oekraïne? • Democraat Tim Walz over Trump
2025-02-18T12:14:49+0100
https://nos.nl/nieuwsuur/artikel/2556332-18-2-in-nieuwsuur-vs-en-rusland-over-oekraine-nederlandse-militairen-naar-oekraine-vechten-in-oekraine-democraat-tim-walz-over-trump

In de Saudische hoofdstad Riyad was vandaag de ontmoeting tussen delegaties van Rusland en de VS. De belangrijkste onderwerpen: het herstel van de relatie tussen beide landen en de oorlog in Oekraïne. De Amerikanen zeggen dat ze van de Russen willen horen of ze het menen dat ze de oorlog willen beëindigen. Voor Rusland is het herstel van de betrekkingen het belangrijkst.
De Russische minister van Buitenlandse Zaken Sergej Lavrov spreekt van een "nuttig" gesprek". Volgens de Amerikaanse vertegenwoordigers was het een "positief, constructief en oplossingsgericht" gesprek. Het was voor het eerst sinds de Russische invasie in Oekraïne dat zulke hoge vertegenwoordigers van Rusland en de VS elkaar ontmoetten. Te gast is Renée Jones-Bos, ze was onder meer ambassadeur in Washington en in Moskou.
Vandaag debatteert de Tweede Kamer over het Nederlandse standpunt over vredesonderhandelingen in Oekraïne. Premier Dick Schoof lijkt welwillend om Nederlandse vredestroepen naar Oekraïne te sturen, maar daar is PVV-leider Geert Wilders fel op tegen. Dat plaatst de coalitie opnieuw voor een zeer lastig vraagstuk.
Oekraïne kampt na drie jaar oorlog met een groot gebrek aan militairen. Zeker jongeren staan voor een lastig dilemma: als ze 18 worden, mogen ze het land niet meer verlaten. Daardoor worstelen 17-jarigen met de vraag, moeten ze blijven of vertrekken? Uit onderzoek blijkt dat veel jongens onder de 18 van plan zijn hun land te verlaten. De regering wil met een campagne jongeren aanmoedigen toch in dienst te gaan.
De wereldorde staat op z'n kop want er waait een andere wind uit Washington. De Amerikanen en Russen ontmoetten elkaar in Saudi-Arabië om te spreken over de oorlog in Oekraïne. Ondertussen lijkt Donald Trump de relatie met Europa bij het vuilnis te zetten. Verliezend vice-presidentskandidaat van de Democraten Tim Walz is in Nederland. Hoe kijkt hij naar alle geopolitieke ontwikkelingen?
Nieuwsuur
Binnenland
Deel artikel: