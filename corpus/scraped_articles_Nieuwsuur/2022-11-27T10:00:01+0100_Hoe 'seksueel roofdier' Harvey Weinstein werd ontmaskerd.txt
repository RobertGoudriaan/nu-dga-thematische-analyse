Hoe 'seksueel roofdier' Harvey Weinstein werd ontmaskerd
2022-11-27T10:00:01+0100
https://nos.nl/nieuwsuur/artikel/2454094-hoe-seksueel-roofdier-harvey-weinstein-werd-ontmaskerd

Hein Hansen
verslaggever Nieuwsuur
Hein Hansen
verslaggever Nieuwsuur
Hij zit momenteel een gevangenisstraf uit van 23 jaar: Hollywood-producer Harvey Weinstein. Meer dan 100 actrices en medewerksters uit de filmwereld deden aangifte tegen Weinstein, wegens ernstig seksueel misbruik. Dat verhaal is nu verfilmd.
De krant The New York Times bracht in 2017 de zaak aan het rollen met de eerste getuigenissen van actrices, die het beeld schetsten van een seksueel roofdier. In het boek She Said schreven onderzoeksjournalisten van de krant het verhaal op over hun onthullingen.
"Als klein meisje word je altijd verteld dat je uit moet kijken voor dit soort types", vertelt actrice Zoe Kazan. Ze speelt in de film reporter Jodi Kantor, samen met collega Megan Twohey verantwoordelijk voor de val van de Hollywoodmagnaat. "Voor ons draait deze film niet zozeer om Hollywood. Het gaat ons meer om dat er echt iets kan veranderen als je de waarheid vertelt. Zeker als een instituut als The New York Times zijn spierballen achter een verhaal zet".
Nieuwsuur spreekt hoofdrolspelers Carey Mulligan en Zoe Kazan over de film en hoe het verhaal een decennialange stilte over seksueel misbruik in Hollywood de Amerikaanse cultuur voorgoed heeft veranderd.
Op 17 oktober 2017 maakt een artikel in The New York Times openbaar wat al jaren wordt gefluisterd. Een van de machtigste mannen van Hollywood, Harvey Weinstein - met tientallen kaskrakers op zijn naam, drie Oscars op zijn nachtkastje - wordt ontmaskerd als een seksueel roofdier. De machtige filmmagnaat heeft tientallen actrices verkracht en aangerand. Zijn wangedrag koopt hij al die jaren af met enorme bedragen, om zo zijn studio Miramax uit de wind te houden.
Het onthullende verhaal in de krant, geschreven door reporters Jodi Kantor en Megan Thowey, geeft een enorme boost aan nieuwe MeToo-beschuldigingen. En wordt ook wel het werkelijke begin genoemd van de hele beweging. Het verhaal geeft veel slachtoffers, van binnen en buiten de filmindustrie, de kracht om naar buiten te komen met hun verhaal.
De film She Said vertelt de spannende en vaak ook moeizame speurtocht van het duo om geruchten over Weinsteins wangedrag boven tafel te krijgen. "We hebben heel lang gesproken met Jodi en Megan, de twee journalisten die we spelen", vertelt Kazan. "Het was verbijsterend dat het tot het eind van het onderzoek onduidelijk bleef of het verhaal wel gepubliceerd kon worden. Ondanks stapels bewijsmateriaal. Weinstein was zo machtig. Hij kon je maken of breken. Tegen die druk was bijna niemand bestand."
De actrice vervolgt: "Nu weet iedereen wel wat Weinstein heeft gedaan. Maar in 2017 leek hij onaantastbaar. Het is door het journalistieke graafwerk en doorzettingsvermogen van de twee New York Times-reporters dat de zaak werkelijk aan het rollen kwam."
De twee journalisten werden destijds belaagd door Weinstein. Hij wilde koste wat kost voorkomen dat hij zou worden ontmaskerd. Journaliste Meghan Twohey: "Weinstein kwam achter ons aan met alles wat hij had. Zijn advocaten probeerden ons voor de rechter te slepen als we dit verhaal zouden publiceren. Hij huurde detectives in die ons onderzoek en onze bronnen probeerden te intimideren."
Twohey vertelt dat vlak voor het moment van publicatie Weinstein zelf, met zijn leger advocaten, het kantoor van de krant kwam binnenstampen om de twee journalisten tegen te houden. "Maar als je als journalist de waarheid hebt ontdekt, en als je zo grondig te werk gaat als wij deden, dan kan zelfs de machtigste Hollywoodproducer je niet tegenhouden." Twohey wordt in de film gespeeld door actrice Carey Mulligan.
Gwynneth Paltrow, Ashly Judd en vele andere grote namen uit Hollywood wilden destijds wel praten met de reporters, maar niet openbaar. "Als zelfs deze grote Hollywoodactrices niet durven te praten, wie dan wel?", zegt een van de reporters in de film.
She Said vertelt ook vooral het indringende verhaal van de actrices en filmmedewerksters, die door de machtige Weinstein kapot worden gemaakt als ze hun verhaal aan de pers vertellen. Tot uiteindelijk actrice Ashley Judd de moed heeft om openbaar haar verhaal te doen.
En de rest is geschiedenis: er volgden meer dan 100 aanklachten tegen Weinstein, die uiteindelijk tot 23 jaar gevangenisstraf werd veroordeeld.
Nieuwsuur
Buitenland
Deel artikel: