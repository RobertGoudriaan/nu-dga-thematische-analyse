Vanavond op tv: Wat betekent de speech van Xi? • Kanteling in de huizenmarkt • Crisis bij de Conservatieven
2022-10-23T16:32:17+0200
https://nos.nl/nieuwsuur/artikel/2449497-vanavond-op-tv-wat-betekent-de-speech-van-xi-kanteling-in-de-huizenmarkt-crisis-bij-de-conservatieven

Voor de derde keer is de Chinese leider Xi Jinping herkozen tot leider van de Communistische Partij. Tijdens het Partijcongres in China werd teruggekeken op afgelopen jaren en vooruitgekeken op de jaren die gaan komen. Vandaag werden de leden van het Politbureau en van het Permanent Comité, het centrum van de macht in China, gepresenteerd. Maar tegelijkertijd was er onrust over voorganger Hu Jintao, die, vlak voor de afsluitende speech van Xi, plotseling uit de zaal werd verwijderd.
Wat betekent het derde termijn van Xi, wat zei hij in zijn toespraak en waarom werd Hu uit de zaal gehaald? We bespreken het met Frank Pieke, hoogleraar Chinastudies in Leiden en Singapore.
Door de stijgende rente is de woningmarkt aan het veranderen. Er wordt verwacht dat er in 2023, ondanks de schreeuwende woningnood, minder nieuwbouwwoningen zullen komen. Welke rol speelt de stijgende rente hierin? En hebben deze voorspellingen ook invloed op bestaande woningen?
Econoom Mathijs Bouman is te gast in de studio om te bespreken of er sprake is van een kanteling in de woningmarkt en waar dit mogelijk naartoe gaat.
Zaterdag stelde Penny Mordaunt zich kandidaat, vandaag Rishi Sunak en er zijn geruchten dat ook ex-premier Boris Johnson zich kandidaat zal stellen. Het politieke centrum van het Verenigd Koninkrijk is dit weekend in de ban van de strijd om het leiderschap van de regerende conservatieven, nadat premier Liz Truss donderdag haar aftreden bekend heeft gemaakt.
Het tumult in de Britse politiek kan niet verhullen dat de Conservatieve Partij in een diepe crisis verkeert. Hoe zal de toekomstige premier dit aanpakken?
Nieuwsuur
Binnenland
Buitenland
Deel artikel: