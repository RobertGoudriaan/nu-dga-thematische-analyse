Poetin ontmoet Xi, kan Rusland nog rekenen op vriend China?
2022-09-15T04:46:15+0200
https://nos.nl/nieuwsuur/artikel/2444642-poetin-ontmoet-xi-kan-rusland-nog-rekenen-op-vriend-china

Veel ogen zijn vandaag gericht op de Russische president Vladimir Poetin. Die reist naar Oezbekistan voor een veiligheidstop met landen als India, Pakistan en ook China. Wat kunnen we verwachten van de ontmoeting met de Chinese president Xi Jinping?
China stelt zich tot nu toe stilzwijgend op als het gaat om de oorlog in Oekraïne en houdt zich grotendeels aan de internationale sancties tegen Rusland. Het is de eerste keer dat beide leiders elkaar ontmoeten sinds de Russische inval in Oekraïne. Poetin hoopt China in zijn kamp te krijgen om duidelijk te maken dat hij niet alleen staat. Maar voor de Chinezen is de moeizame strijd van de Russen in Oekraïne wellicht een uitgelezen kans om de grip op Poetin te vergroten.
Ruslandkenner Tony van der Togt, van Instituut Clingendael: "Economisch kan China enigszins profiteren van het feit dat Rusland aan westelijke kant wordt geïsoleerd. Dat kan er op termijn toe leiden dat Rusland technologisch en economisch het kleinere broertje van China wordt. Iets wat Moskou weer zoveel mogelijk wil proberen te vermijden."
Voor Xi zal het vooral een evenwichtsoefening zijn, zegt Ties Dams, gespecialiseerd in China's geopolitiek, ook bij Instituut Clingendael. Het land wil er volgens Dams voor zorgen dat de relatie met Rusland stabiel blijft, ook omdat ze dan gebruik kunnen blijven maken van extreem goedkoop Russisch olie en gas.
Eerder maakten we deze video over de vriendschap tussen Xi en Poetin:
Publiekelijke steun van China aan Rusland heeft namelijk risico's. "China wil het Westen geen reden geven om te kunnen zeggen: China steunt Rusland in de oorlog tegen Oekraïne."
China zal de boel zeker niet op de spits willen drijven, verwacht ook Van der Togt. "Dat heeft te maken met een groter gezamenlijke belang van de twee landen: de dominantie en invloed van de VS op het wereldtoneel terugdringen en bemoeienis van buiten met hun interne situatie en mensenrechten blokkeren."
En dan zijn er nog risico's voor de Chinese economie als Chinese bedrijven getroffen worden door Amerikaanse sancties, wanneer zij Rusland helpen de sancties te ontduiken. Uiteindelijk zijn de Chinese financiële belangen in de VS vele malen groter dan die in Rusland. "Chinese bedrijven zijn dus heel voorzichtig bij het zakendoen met Rusland", zegt Van der Togt.
Tegelijkertijd ziet het Westen iedere stap die Xi zet al snel als steun, denkt Dams. "Mijn voorspelling is dat Xi tijdens de bijeenkomst niet met een spannend statement zal komen. Het spannende van de bijeenkomst zit in het feit dat China weer in staat is om harde keuzes uit te stellen."
Dams vermoedt dat Peking op de achtergrond wel werkt aan eindscenario's, waarbij rekening wordt gehouden met een slechte afloop voor Poetin. "In China zien ze ook wel dat het niet goed gaat met de Russen in Oekraïne. Ze zullen bekijken welk voordeel ze kunnen halen uit de zwakke positie van Rusland, bijvoorbeeld door ze in te lijven in de Chinese economie."
Nieuwsuur
Buitenland
Deel artikel: