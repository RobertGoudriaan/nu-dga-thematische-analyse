Vanavond op tv: Israëlisch 'Team Jorge' ontmaskerd • Corruptie in Oekraïne • Opmars Chinese auto's • AI in de kunst
2023-02-15T12:41:15+0100
https://nos.nl/nieuwsuur/artikel/2463894-vanavond-op-tv-israelisch-team-jorge-ontmaskerd-corruptie-in-oekraine-opmars-chinese-auto-s-ai-in-de-kunst

Jarenlang al gebruikt een Israëlische spookbedrijf - 'Team Jorge' - een netwerk met nepaccounts om over de hele wereld desinformatie te verspreiden. Daarmee probeert het bedrijf om tegen betaling de publieke opinie te manipuleren. Een internationaal consortium van undercoverjournalisten komt vandaag met de onthulling. Het spookbedrijf zou zich in zeker 33 presidentsverkiezingen gemengd hebben.
President Volodymyr Zelensky wil schoon schip maken, maar de corruptie in Oekraïne is hardnekkig. De beschuldigingen liegen er niet om: voedsel voor militairen aan het front dat bewust veel te duur werd ingekocht, geld voor humanitaire hulp dat in verkeerde zakken terechtkwam. En dat terwijl het land midden in een oorlog zit. Vanavond een reportage van onze verslaggever Gert-Jan Dennekamp, die sprak met de onderzoeksjournalisten die publiceerden over de corruptie en de misstanden in Oekraïne.
Chinese automerken zijn bezig met een opmars. China heeft de ambitie om de grootste bouwer van elektrische auto's ter wereld te worden en wil nu ook de Europese markt gaan veroveren. Wat betekent dat voor de Europese auto-industrie en privacyrisico's?
Een trompetspelende pinguïn in een badkuip, Donald Trump als mislukte clown: voer wat trefwoorden in op je computer, en je krijgt een volstrekt unieke prent. Iedereen kan het. Gemaakt met Artificiële Intelligentie (AI). Programma's struinen het internet af en maken in een paar seconden een compleet nieuwe afbeelding. Maar een aantal kunstenaars zag tot hun schrik werk langskomen dat wel heel erg lijkt op hun stijl en techniek. In Amerika is een rechtszaak gestart door kunstenaars. Ook in Nederland is er discussie: mag dit? De rechter staat voor een ingewikkelde taak.
Nieuwsuur
Binnenland
Deel artikel: