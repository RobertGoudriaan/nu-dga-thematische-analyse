Vanavond op tv: Rutte speelt bijrol in Prinsjesdagdebat • Graanconflict escaleert • Russische provocaties op Spitsbergenrgen
2023-09-21T12:18:58+0200
https://nos.nl/nieuwsuur/artikel/2491289-vanavond-op-tv-rutte-speelt-bijrol-in-prinsjesdagdebat-graanconflict-escaleert-russische-provocaties-op-spitsbergenrgen

Het is dag twee van de Algemene Politieke Beschouwingen. Omdat premier Rutte demissionair is, speelt hij vergeleken met eerdere jaren slechts een bijrol. Is er daardoor meer ruimte voor Kamerleden om nog iets te veranderen aan de Prinsjesdagplannen? Politiek duider Arjan Noorlander volgt het debat en praat ons bij.
Polen stuurt geen wapens meer naar Oekraïne, kondigde de Poolse premier Morawiecki aan, enkele uren nadat Polen de Oekraïense ambassadeur had ontboden vanwege onenigheid over het importverbod op Oekraïens graan. De Oekraïense president Zelensky had dat verbod "politiek theater" genoemd. De landbouwministers van beide landen hebben inmiddels gezegd samen te zoeken naar een oplossing voor het graanconflict. Wat speelt er precies tussen de landen?
In de serie 'de Nieuwe Muur', over de gevolgen van de Oekraïense oorlog in Europa, is Europacorrespondent Saskia Dekkers nu in Spitsbergen. Voor de Russen is Spitsbergen strategisch steeds belangrijker omdat aan de andere kant van de Noordelijke ijszee, op het Kola-schiereiland, een Russische basis ligt met de grootste concentratie kernwapens ter wereld. De Russen laten steeds nadrukkelijker hun aanwezigheid gelden in het Poolgebied. Volgens experts wil Rusland met een serie provocaties geopolitieke dominantie uitstralen. Ook op Spitsbergen.
Nieuwsuur
Binnenland
Deel artikel: