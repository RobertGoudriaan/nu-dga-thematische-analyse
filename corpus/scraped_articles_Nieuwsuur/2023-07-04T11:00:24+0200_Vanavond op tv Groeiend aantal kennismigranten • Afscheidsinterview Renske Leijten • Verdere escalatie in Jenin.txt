Vanavond op tv: Groeiend aantal kennismigranten • Afscheidsinterview Renske Leijten • Verdere escalatie in Jenin
2023-07-04T11:00:24+0200
https://nos.nl/nieuwsuur/artikel/2481398-vanavond-op-tv-groeiend-aantal-kennismigranten-afscheidsinterview-renske-leijten-verdere-escalatie-in-jenin

De arbeidsmarkt in Nederland is krapper dan ooit en daarom komen er steeds meer mensen naar Nederland om tekorten aan te vullen. Dat blijkt uit cijfers die het CBS afgelopen vrijdag publiceerde. Het gaat dan over kennismigranten: hoogopgeleide mensen van buiten de EU die in Nederland aan de slag gaan. Een van de snelst groeiende groepen kennismigranten zijn de Zuid-Afrikanen. We praten erover met onze huiseconoom Mathijs Bouman.
Het Israëlische leger heeft het gemunt op een groot vluchtelingenkamp in Jenin, de Palestijnse stad op de bezette Westelijke Jordaanoever, een bolwerk van verzet van gewapende militanten. Israëlische militairen vielen het kamp binnen en er zijn luchtaanvallen uitgevoerd. Israël heeft honderden militairen ingezet. Het is een van de grootste Israëlische legeroperaties op de Westoever in twintig jaar tijd. Enkele duizenden Palestijnen uit het kamp hebben hun huizen verlaten. Internationaal worden zorgen geuit over de Israëlische inval. De Midden-Oosten-gezant van de Verenigde Naties waarschuwt voor verdere escalatie.
SP-Kamerlid Renske Leijten neemt afscheid van de Tweede Kamer. In haar toespraak tot haar partijraad zei Leijten dat ze stopt met de politiek in Den Haag, "waar het giftig is en waar het te traag gaat". Leijten werd vooral bekend als een van de blootleggers van het toeslagenschandaal, samen met Pieter Omtzigt en Denk-Kamerlid Farid Azarkan. Renske Leijten is vanavond te gast.
Nieuwsuur
Binnenland
Deel artikel: