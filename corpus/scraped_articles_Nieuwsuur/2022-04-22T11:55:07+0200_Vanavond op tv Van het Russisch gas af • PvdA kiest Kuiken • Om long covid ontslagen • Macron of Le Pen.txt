Vanavond op tv: Van het Russisch gas af? • PvdA kiest Kuiken • Om long covid ontslagen • Macron of Le Pen?
2022-04-22T11:55:07+0200
https://nos.nl/nieuwsuur/artikel/2426073-vanavond-op-tv-van-het-russisch-gas-af-pvda-kiest-kuiken-om-long-covid-ontslagen-macron-of-le-pen

Nederland is aan het eind van dit jaar volledig af van de inkoop van Russisch gas en Russische kolen. Voor de komende winter worden de gasopslagen zo veel mogelijk gevuld. De versnelde extra gasinkoop moet voor een groot deel gebeuren door energie- en andere bedrijven. Voor zover die het financiële risico niet aandurven omdat gas nu heel duur is, komt het kabinet met een regeling die het prijsverschil deels compenseert. Te gast is energie-analist bij The Hague Centre for Strategic Studies Jilles van den Beukel, die ook 25 jaar voor Shell heeft gewerkt.
Attje Kuiken is de nieuwe fractievoorzitter van de PvdA in de Tweede Kamer. De fractie koos haar boven de enige tegenkandidaat, Henk Nijboer. Kuiken volgt Lilianne Ploumen op, die vorige week onverwacht haar vertrek aankondigde. Wat betekent de keuze voor Kuiken voor de toekomst van de PvdA? Ze heeft al aangeven een groot voorstander te zijn van samenwerking met GroenLinks.
Een groot deel van de zorgmedewerkers met long covid, die langdurige klachten hebben overgehouden aan een besmetting in de eerste golf, is inmiddels ontslag aangezegd door hun werkgever. Dat stelt vakbond FNV, die zich baseert op een peiling onder ruim vijfhonderd zorgverleners met langdurige coronaklachten. "Dit voelt echt als een trap na voor al die zorgprofessionals die in de frontlinie stonden om Nederland draaiende te houden", zegt vicevoorzitter Kitty Jong van de vakbond. Ze is te gast.
De Franse president Emmanuel Macron is volgens de laatste peilingen dicht bij een tweede termijn. Zondag kiezen de Fransen of de progressieve Macron of zijn nationalistische rivaal Marine Le Pen de komende jaren president is. Europa-correspondent Saskia Dekkers is in Le Havre, een grote arbeidersstad waar de meeste mensen links-populistisch stemmen. De kans is groot dat kiezers in dit soort steden bepalen wie er komend weekend gaat winnen.
Nieuwsuur
Binnenland
Deel artikel: