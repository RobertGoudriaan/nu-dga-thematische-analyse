Veiligheid, Trump en Oekraïne trekken politiek én kiezer weer naar het midden
2025-03-19T16:27:22+0100
https://nos.nl/nieuwsuur/artikel/2560337-veiligheid-trump-en-oekraine-trekken-politiek-en-kiezer-weer-naar-het-midden

Het brede politieke midden is bezig aan een opmars. In debatten in de Tweede Kamer is te zien hoe de politiek meer naar het midden beweegt. Ook kiezers gaan die richting op, zo bleek de afgelopen tijd uit opiniepeilingen. Die trend wordt vandaag bevestigd in de Peilingwijzer en nieuw onderzoek van Ipsos I&O.
De opleving van het politieke midden is een trendbreuk met bijna anderhalf jaar geleden. Toen werd bij de verkiezingen de PVV met 37 zetels veruit de grootste partij.
Immigratie en bestaanszekerheid waren voor de coalitie van PVV, VVD, NSC en BBB prioriteit. Nu, met Donald Trump in het Witte Huis die duidelijk maakt dat Europa zelf verantwoordelijk is voor zijn defensie en veiligheid, zijn er nieuwe prioriteiten bijgekomen in Den Haag en bij de kiezer: veiligheid in Europa en de oorlog in Oekraïne.
De afgelopen weken vertellen onder meer VVD-leider Dilan Yesilgöz, GroenLinks-PvdA-leider Frans Timmermans, D66-leider Rob Jetten en CDA-leider Henri Bontenbal aan iedereen die het wil horen dat Oekraïne alle steun moet krijgen en miljardeninvesteringen voor Europese herbewapening broodnodig zijn.
In de verkiezingscampagne en de formatie nam Yesilgöz nog flink afstand van Timmermans, ze moest aan samenwerking met hem niet denken. Nu zie je toenadering van de VVD tot GroenLinks-PvdA.
Terwijl de coalitiepartijen vorige week in crisisoverleg waren over de Europese defensieplannen was Yesilgöz in Kyiv op bezoek bij Zelensky om haar steun uit te spreken voor Oekraïne:
Vanuit de oppositie laat Timmermans geen gelegenheid onbenut om te zeggen dat de coalitie volgens hem "diep verdeeld is" en dat Nederland en de EU de defensie zo snel mogelijk op moeten schroeven.
De opstelling van middenpartijen oogst waardering van kiezers, blijkt uit de maandelijkse zetelpeiling van Ipsos I&O. Uit een vanmiddag gepubliceerde peiling blijkt dat de VVD als enige coalitiepartij geen verlies lijdt vergeleken met de verkiezingsuitslag. GroenLinks-PvdA staat virtueel op winst. Hetzelfde geldt voor het CDA en D66.
De PVV zakt juist in de peiling, hoewel de partij virtueel nog nipt de grootste partij blijft. Van NSC is weinig meer over en ook BBB levert virtueel veel zetels in. Dit beeld wordt bevestigd door andere opiniepeilingen.
In de Peilingwijzer, een gewogen gemiddelde van de zetelpeilingen van Ipsos I&O en Verian/EenVandaag, zijn dezelfde trends te zien. De daling van de PVV is extra opvallend gezien het feit dat de partij van Wilders een jaar geleden juist op een forse winst stond ten opzichte van zijn toch al uitstekende verkiezingsuitslag.
De onderzoekers van Ipsos zien dat een substantieel deel van de kiezers de PVV de rug toekeert, omdat ze vinden dat de partij te negatief is over Oekraïne en inschatten als "licht pro-Rusland". Ongeveer de helft van de PVV-kiezers geeft aan dat ze Oekraïne steunt, een kleine 40 procent is neutraal en 5 procent zegt Rusland te steunen.
"Wilders is in een ongemakkelijke politieke situatie terechtgekomen. Anderhalf jaar geleden leek de kiezer hem te zien als de man die Den Haag zou opschudden, maar door de veranderde situatie lijkt dat nu tegen hem te werken. Inhoudelijk schuift Wilders wel op in het Oekraïne- en defensiedossier, maar je ziet dat de kiezer hem toch niet pro-Oekraïne genoeg vindt. En daardoor zakt de partij, die kortgeleden nog rond de 50 zetels werd gepeild, behoorlijk terug.
De VVD heeft veel daadkrachtiger de bakens verzet en probeert al enkele weken uit te stralen dé kabinetspartij van de veiligheid te zijn. Daardoor zien kiezers Yesilgöz als een van de leidende politici op het vlak van defensie en internationale veiligheid. Relatief veel kiezers stappen momenteel over van de PVV naar de VVD.
De geopolitieke situatie leidt al enige tijd tot politiek in het midden, en nu lijkt de kiezer dat ook te waarderen. Een opvallend verschijnsel, want bij de vorige verkiezingen koos de kiezer juist voor de flanken. De dynamiek die Trump veroorzaakt, heeft flinke invloed op het Nederlandse electoraat."
En hoe zit het dan met Dick Schoof, de partijloze premier? Uit het onderzoek van Ipsos blijkt dat mensen niet met hem weglopen, maar dat hij in het geopolitieke debat wel wordt gewaardeerd als leider die boven de partijen staat en zijn eigen pad durft te kiezen.
"Premier Schoof heeft het de afgelopen weken regelmatig politiek zwaar te verduren gehad, met veel kritiek op zijn wankele leiderschap. Kiezers lijken daar anders over te denken. Hij wordt, met 29 procent, het meest genoemd bij de vraag welke politici op een goede manier leiderschap tonen op het gebied van defensie, vrede en internationale veiligheid. Zijn inspanningen worden dus gewaardeerd.
Het zal een opsteker zijn voor de premier die hoopt voor zichzelf een sterker internationaal mandaat af te dwingen binnen de coalitie. Coalitieleiders als Geert Wilders (9%), Pieter Omtzigt (4%) en Caroline van der Plas (4%), die Schoof internationaal proberen af te remmen, worden juist niet gezien als leidende figuren."
Nieuwsuur
Politiek
Deel artikel: