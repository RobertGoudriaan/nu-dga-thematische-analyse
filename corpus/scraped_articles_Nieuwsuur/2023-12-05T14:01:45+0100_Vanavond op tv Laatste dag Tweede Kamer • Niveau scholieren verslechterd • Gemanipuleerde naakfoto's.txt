Vanavond op tv: Laatste dag Tweede Kamer • Niveau scholieren verslechterd • Gemanipuleerde naakfoto's
2023-12-05T14:01:45+0100
https://nos.nl/nieuwsuur/artikel/2500433-vanavond-op-tv-laatste-dag-tweede-kamer-niveau-scholieren-verslechterd-gemanipuleerde-naakfoto-s

De Tweede Kamer komt voor het laatst bijeen in de oude samenstelling. Vertrekkende Kamerleden nemen afscheid. Nieuwsuur is erbij. De laatste taak van de 'oude' Kamer is het maken van een ontwerp-profielschets van de nieuwe voorzitter, die volgende week wordt gekozen.
Van de 150 parlementariërs keert ruim de helft niet terug in de nieuwe Kamer. De nieuwe groep Kamerleden wordt morgen geïnstalleerd.
Nederlandse scholieren scoren slecht op het gebied van lezen en het niveau is ook nog eens hard achteruitgegaan ten opzichte van een paar jaar geleden. Dat blijkt uit het internationale trendonderzoek PISA (Programme for International Student Assessment), waarbij onderzoekers elke drie of vier jaar de vaardigheden van 15-jarigen wereldwijd meten.
Een derde van de Nederlandse 15-jarigen loopt volgens PISA het risico laaggeletterd het onderwijs te verlaten. Ook op wiskunde en natuurwetenschappen is de score van Nederlandse kinderen flink achteruitgegaan.
Wat gaat er fout? We gaan langs op een middelbare school en spreken met deskundigen.
Nieuwsuur-verslaggever Jan Eikelboom is in Oekraïne, waar president Zelensky eerder vandaag onze minister van Buitenlandse Zaken sprak, die nieuwe steun toezegde. Maar het echt grote geld moet uit Amerika komen.
Zonder dat je het zelf weet op een gemanipuleerde naaktfoto belanden: het overkwam enkele bekende vrouwen al en gebeurt nu ook bij scholieren. Ook in Nederland ontving de politie aangiftes. Het aantal met AI gemaakte naaktbeelden van minderjarigen neemt snel toe. Ook al zijn ze nep, het verspreiden en bezitten van zulke beelden heeft vaak nare gevolgen voor de slachtoffers en is strafbaar, waarschuwt de politie.
Nieuwsuur
Binnenland
Deel artikel: