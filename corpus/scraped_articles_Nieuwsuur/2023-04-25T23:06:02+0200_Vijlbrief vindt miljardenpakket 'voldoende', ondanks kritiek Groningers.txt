Vijlbrief vindt miljardenpakket 'voldoende', ondanks kritiek Groningers
2023-04-25T23:06:02+0200
https://nos.nl/nieuwsuur/artikel/2472874-vijlbrief-vindt-miljardenpakket-voldoende-ondanks-kritiek-groningers

Ondanks kritische reacties in Groningen op het miljardenpakket van het kabinet, houdt staatssecretaris Hans Vijlbrief van Mijnbouw vol dat het voldoende is. Dat zegt hij vanavond in Nieuwsuur. Maar, erkent hij wel: de breuk in vertrouwen tussen Den Haag en Groningers is zo groot, dat dit de laatste kans is op herstel.
"De schade aan huizen kunnen en zullen we aanpakken, de schade aan levens is moeilijk herstelbaar. Dat spijt me zeer." Geëmotioneerd sprak Vijlbrief deze woorden bij de presentatie van de kabinetsreactie op het rapport van de parlementaire enquêtecommissie in Groningen.
"Ik keek de zaal in en ik zag mensen die ik ken, die ik vaak spreek. Mensen die ik liefheb. Dat leidde tot die emotie", licht de staatssecretaris toe in Nieuwsuur.
30 miljard vroeg Groningen aan het kabinet voor het inlossen van de ereschuld en een onbeperkt bedrag voor schadeherstel. Het werd 8,4 miljard voor de ereschuld en 12,6 miljard voor schadeherstel.
Of dit pakket gaat zorgen voor hernieuwd vertrouwen, is de vraag. Commissaris van de koning in Groningen, René Paas (CDA), zei hier eerder vandaag over: "Het kabinet heeft de doelen overgenomen, maar er veel minder geld bij geleverd. Wij denken dat het kabinet ergens in de problemen komt met het realiseren van die doelen."
Vijlbrief zegt dat hij niet had gedacht dat het pakket van het kabinet op zoveel kritiek zou stuiten. Hij zal hierover nog in gesprek gaan met de provincie. "Maar ik ben wel overtuigd van dit pakket."
Net als veel andere inwoners van het aardbevingsgebied is Ingrid Verbeek uit Eenum niet onverdeeld enthousiast over de maatregelen. Ze heeft een boodschap voor premier Mark Rutte:
De enquêtecommissie concludeerde eind februari dat de veiligheid van Groningers decennialang ondergeschikt was aan financiële belangen. Daardoor is sprake van een 'ereschuld' aan de provincie, aldus de commissie. Een ruime meerderheid in de Tweede Kamer heeft de conclusies van de enquêtecommissie onderschreven.
Volgens Vijlbrief is het kabinet van plan de fouten te herstellen en het vertrouwen van de Groningers te herstellen. Ook Rutte hoopt "iets van vertrouwen" terug te winnen van de Groningers. "Maar ik realiseer me dat we wat dat betreft van ver moeten komen", zei hij in februari.
De staatssecretaris hoopt het vertrouwen te herstellen door zijn beloftes na te komen. "Wantrouwen creëer je door dingen te beloven die je niet nakomt. Ik probeer dat steeds uit te stralen als ik in Groningen ben: ik beloof geen dingen, ik ga dingen doen."
Concreet wordt er de komende dertig jaar 250 miljoen euro per jaar geïnvesteerd in de verduurzaming, leefbaarheid en het economisch perspectief van het aardbevingsgebied. Het is onder meer de bedoeling dat Groningen zich met behulp van de investeringen gaat ontwikkelen tot de "landbouwregio van de 21ste eeuw", waar het moet gaan draaien om de duurzame productie van gezonde voeding.
Met deze benadering van 'een generatie lang investeren', denkt Vijlbrief als het ware 'Den Haag op de regio te plakken'. "We zorgen ervoor dat er betrokkenheid is."
Nieuwsuur
Binnenland
Politiek
Deel artikel: