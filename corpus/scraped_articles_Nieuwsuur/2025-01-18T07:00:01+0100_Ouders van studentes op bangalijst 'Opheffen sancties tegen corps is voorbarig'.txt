Ouders van studentes op bangalijst: 'Opheffen sancties tegen corps is voorbarig'
2025-01-18T07:00:01+0100
https://nos.nl/nieuwsuur/artikel/2552216-ouders-van-studentes-op-bangalijst-opheffen-sancties-tegen-corps-is-voorbarig

Ouders van studenten die vorig jaar op een zogenaamde bangalijst verschenen vinden het onbegrijpelijk dat de sancties tegen het Utrechtsch Studentencorps (USC) worden opgeheven. De Universiteit Utrecht en de Hogeschool Utrecht lieten deze week weten dat het corps weer subsidie krijgt en vanaf september weer welkom is bij officiële gelegenheden.
Onder de naam 'grietenpresentatie jaartje 23' werd binnen het USC een powerpointpresentatie verspreid met de namen, foto's, adressen en telefoonnummers van zo'n dertig leden van de Utrechtse vrouwenstudentenvereniging UVSV. Toen die in maart vorig jaar naar buiten kwam eisten de universiteit en hogeschool excuses en legden zij het corps sancties op.
In de presentatie pochten de corpsleden over hun seksuele ervaringen met vrouwelijke studenten, voorzien van commentaren als 'kon niet echt lekker neuken', 'ook enorme reet, heel mooi rond' en 'kk ordinair, wel lekker geil'. Dat leverde de verantwoordelijke leden een schorsing op en kostte het corps subsidies. Ook moest het corps een verbeterplan opstellen voor een cultuurverandering.
Bedoeling daarvan is dat leden elkaar aanspreken op hun gedrag, dat het corps voorbeeldgedrag bij ouderejaars stimuleert en tijdens de kennismakingsperiode aandacht besteedt aan ongewenst gedrag, respectvolle omgangsvormen en mentale gezondheid.
Het USC laat aan Nieuwsuur weten dat dat veranderingsproces "geduld en voortdurende inzet" vereist. "We zijn ons er volledig van bewust dat dit geen proces is met een concrete eindstreep. Het gaat om een blijvende inzet voor cultuurverbetering en het creëren van een veilige omgeving voor onze leden, waarin respectvolle omgangsvormen vanzelfsprekend zijn."
De universiteit en de hogeschool vinden dat daarmee voor nu voldoende stappen zijn gezet en benadrukt ook dat de studentenvereniging als geheel geen onderwerp is van strafrechtelijk onderzoek.
Dat daarmee de sancties van de baan zijn, is voor veel ouders onbegrijpelijk. Ze vinden dat voorbarig. De lijst kwam tien maanden geleden aan het licht en het onderzoek van het Openbaar Ministerie loopt nog. Ook zijn ze niet gerust op de in gang gezette cultuurverandering en zijn ze er niet van overtuigd dat er geen bangalijsten meer zullen circuleren. "Dit is een verkeerd signaal van de onderwijsinstellingen", zegt de vader van één van de studentes.
De ouders missen in de voornemens van het corps het handhaven, sanctioneren en het aansprakelijk stellen van leden, mochten zij weer in de fout gaan. "Dat blijft volledig vaag. De verantwoordelijkheid ligt nu bij de meisjes. Zij moeten aangeven wanneer ze zich onveilig voelen. Als iemand zich niet respectvol gedraagt tegen dames, dan moet diegene gewoon niet langer welkom zijn."
Vrouwen op de lijst willen zelf niet reageren. Uit angst dat publiciteit het welzijn van hun dochters kan schaden, blijven de ouders op verzoek anoniem. "Er is een lijstje met goede voornemens gemaakt", zegt een van de ouders. "Volstrekt onvoldoende. We weten allemaal wat de waarde is van een lijstje met goede voornemens."
Het corps is gespecialiseerd in vrouwonvriendelijk, respectloos gedrag
De ouders pleiten voor een reglement dat alle studenten aan een onderwijsinstelling moeten ondertekenen waarin staat dat er sancties volgen na grensoverschrijdend gedrag of seksueel geweld. "Zoals dat in veel landen gebeurt", zegt een ouder. "Dat is iets wat in Nederland kennelijk nog als een stap te ver wordt beschouwd. In Amerika is dat volstrekt normaal."
De onderwijsinstellingen laten weten dat het leed dat deze vrouwen is aangedaan "onomkeerbaar, en onaanvaardbaar" is. Maar zegt ook dat "de reikwijdte van de verantwoordelijkheid van onderwijsinstellingen voor gedrag dat in de privésfeer van studenten of medewerkers plaatsvindt beperkt is".
Advocaat Ina Brouwer staat de ouders van de studentes bij en bereidt inmiddels een proefproces voor tegen de onderwijsinstellingen. Ze vindt dat die weglopen voor hun verantwoordelijkheid.
"De ervaringen vanaf de eerste bangalijst in 2016 leren dat de universiteit en hogeschool steeds hetzelfde doen", zegt Brouwer. "Ze leggen sancties op, ze waarschuwen, willen dat gedrag verandert. En daarna heffen ze de sancties op. Het is nu wachten op het volgende incident."
Brouwer vindt dat de universiteit en de hogeschool veel hardere eisen moeten stellen aan gedrag van studenten en wijst op hun zorgplicht. "Ten opzichte van alle studenten, dus ook de vrouwelijke."
Een gedragscode volstaat volgens de advocaat niet. "Dat is te soft, daarvoor is de cultuur te hard. De seksistische cultuur van het corps verdwijnt niet zomaar. Het corps is gespecialiseerd in vrouwonvriendelijk, respectloos gedrag."
Na de verspreiding van de bangalijst werden twee studenten opgepakt en meerdere studenten verhoord. Maar of het OM de studenten achter de bangalijst zal vervolgen, is nog steeds onduidelijk.
De Universiteit Utrecht en Hogeschool Utrecht willen alleen schriftelijk op vragen reageren. "Het kost tijd om de gewenste veranderingen echt te implementeren", schrijven ze. "We blijven de ingezette cultuurverandering nauw monitoren."
Heeft u tips of wilt u ervaringen delen, mail naar: Charlotte Broesterhuizen
Nieuwsuur
Binnenland
Deel artikel: