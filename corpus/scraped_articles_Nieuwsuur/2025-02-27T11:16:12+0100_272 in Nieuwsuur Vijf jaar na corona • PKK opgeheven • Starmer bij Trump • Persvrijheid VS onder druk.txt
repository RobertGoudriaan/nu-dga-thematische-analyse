27/2 in Nieuwsuur: Vijf jaar na corona • PKK opgeheven? • Starmer bij Trump • Persvrijheid VS onder druk
2025-02-27T11:16:12+0100
https://nos.nl/nieuwsuur/artikel/2557494-27-2-in-nieuwsuur-vijf-jaar-na-corona-pkk-opgeheven-starmer-bij-trump-persvrijheid-vs-onder-druk

Het is vandaag vijf jaar geleden dat in Nederland de eerste coronabesmetting werd vastgesteld. Het was het begin van een ongekende periode met lockdowns, schoolsluitingen, overvolle ziekenhuizen, vaccinaties en coronapersconferenties.
De maatregelen werden genomen om te voorkomen dat ziekenhuizen zouden worden overspoeld met ernstig zieke coronapatiënten. Daarbij adviseerde het Outbreak Management Team (OMT) de regering over te nemen maatregelen.
Diederik Gommers, hoofd van de IC-afdeling van het Erasmus MC en OMT-lid werd in die tijd een bekend gezicht als verdediger van de maatregelen. Armand Girbes, hoofd IC in het Amsterdam UMC was kritisch en maakte zich grote zorgen, omdat door corona veel andere zorg werd uitgesteld. Ze blikken vanavond terug op de coronajaren.
PKK-leider Abdullah Öcalan heeft vanuit gevangenschap een oproep gedaan aan Koerdische militante strijders om de wapens neer te leggen. De PKK, die door Turkije maar ook door de EU en de VS wordt bestempeld als terreurorganisatie, zou daarna worden opgeheven. Wat Öcalan ervoor terug denkt te krijgen, is nog onduidelijk.
De PKK voert al vier decennia een gewapende strijd voor meer Koerdische onafhankelijkheid van Turkije. Daarbij zijn meer dan 40.000 mensen gedood. Wat verklaart de koerwijziging van Öcalan?
Het is het slot van het Europese offensief richting Washington deze week, dat morgen moet leiden tot een succesvol bezoek van Zelensky aan president Trump: het bezoek van de Britse premier Starmer aan het Witte Huis. We spreken correspondent Arjen van der Horst.
Amazon-topman Jeff Bezos wil dat de opiniepagina van The Washington Post, waarvan hij eigenaar is, alleen nog opinies publiceert die persoonlijke vrijheden en de vrije markt ondersteunen. In een e-mail aan medewerkers noemt hij een breed scala aan meningen "niet meer van deze tijd" omdat het internet daar al in voorziet. De chef van de opiniepagina nam hierop ontslag.
De stap lijkt bedoeld om de krant aantrekkelijker te maken voor de achterban van Donald Trump. Staat de onafhankelijkheid van Amerikaanse media onder druk?
Nieuwsuur
Binnenland
Buitenland
Deel artikel: