Superrijken doen oproep: laat ons meer belasting betalen
2023-01-19T15:03:00+0100
https://nos.nl/nieuwsuur/artikel/2460439-superrijken-doen-oproep-laat-ons-meer-belasting-betalen

Meer dan tweehonderd superrijken roepen regeringsleiders op hun vermogen zwaarder te belasten. In een brief schrijven de miljonairs en miljardairs dat dit een "eenvoudige, verstandige" maatregel is om het verschil tussen arm en rijk wereldwijd te verkleinen.
"Belast de superrijken, en wel nu meteen", is te lezen in de brief die 205 miljonairs en miljardairs uit dertien landen hebben ondertekend. "Het is een investering in ons algemeen belang en in een betere toekomst, die we allemaal verdienen." Volgens de ondertekenaars bestaat de wereld nu uit uitersten die "onhoudbaar en gevaarlijk zijn en zelden lang worden getolereerd".
Regeringsleiders en zakenlui van over de hele wereld komen deze week bijeen in het Zwitserse Davos voor het World Economic Forum (WEF). De brief van de superrijken is gericht aan de aanwezige regeringsleiders. "Waarom blijven jullie in tijden van meerdere crises extreme rijkdom tolereren?" vragen zij aan hen.
Een van de ondertekenaars is de Deens-Iraanse zakenman Djaffar Shalchi. Hij is de oprichter van Millionaires for Humanity, een internationaal netwerk dat pleit voor een hogere belasting op de superrijken. Dat is volgens Shalchi ook in het eigenbelang van die groep. Meer ongelijkheid zorgt namelijk voor sociale spanningen, zegt hij tegen Nieuwsuur.
"Kijk naar de grote crises die iedereen ziet: de milieucrisis en de vluchtelingen die vanuit Afrika naar Europa en naar de rest van de wereld komen. Dat is niet in ons voordeel. Wat is het eindspel voor miljardairs als dit zo doorgaat?"
Shalchi wijst erop dat een kleine groep superrijken de helft van al het vermogen in de wereld bezit en dat dat over tien jaar gegroeid zal zijn naar 75 procent. In de brief wordt deze voorspelling onderstreept: "De laatste vijf decennia is de rijkdom nergens anders heen gevloeid dan naar boven."
Afgelopen maandag, op de eerste dag van het WEF, maakte Oxfam Novib bekend dat de extreme ongelijkheid in de wereld opnieuw is toegenomen. Het vermogen van de rijkste 1 procent van de wereldbevolking nam de afgelopen drie jaar toe met 2,7 miljard dollar per dag. Tegelijkertijd lijdt een op de tien mensen honger.
Hoewel er volgens Oxfam Novib meer erkenning is voor extreme ongelijkheid, wordt dit nog te weinig vertaald naar concreet beleid. De hulporganisatie roept regeringen wereldwijd op om belasting te heffen op excessieve winsten die bedrijven maken in crises. Om ongelijkheid te verminderen, moet de belasting omhoog."
Historicus en schrijver Rutger Bregman, die vier jaar geleden zelf stof deed opwaaien met een soortgelijke oproep op het WEF, noemt de brief een krachtig signaal aan politici. Hij wijst erop dat er al stappen in de goede richting worden gezet, zoals de Europese afspraak om 5 tot 10 procent belasting te heffen voor multinationals. "Dat is echt een hele belangrijke doorbraak, maar je moet blijven beseffen: er is een leger aan fiscalisten, accountants en advocaten op de Zuidas die de hele dag aan het nadenken zijn: wat is een nieuwe loophole? Een nieuw trucje dat we kunnen uithalen om onze achterban te bedienen?"
Bregman prijst de initiatiefnemers van de brief, maar benadrukt ook dat het gaat om een kleine minderheid. "Er zijn duizenden, tienduizenden miljonairs en miljardairs die het heel relaxed vinden om zo weinig mogelijk belasting te betalen."
Op de golfbaan zijn de meningen over het plan verdeeld:
Tussen de ondertekenaars zijn ook drie Nederlandse miljonairs. Volgens Tom Wouda, adjunct-hoofdredacteur van de Quote, zijn het geen bekende namen. "Ze staan ook niet in de Quote500." Bekendere namen op de lijst zijn Abigail Disney, erfgename van het media-imperium, en acteur Mark Ruffalo.
Wouda noemt het uitzonderlijk dat er op deze manier gevraagd wordt voor extra belasting. "De meeste mensen zullen liever een eigen stichting beginnen of wat geld aan een goed doel weggeven en niet vragen om een grotere blauwe envelop."
Nieuwsuur
Economie
Deel artikel: