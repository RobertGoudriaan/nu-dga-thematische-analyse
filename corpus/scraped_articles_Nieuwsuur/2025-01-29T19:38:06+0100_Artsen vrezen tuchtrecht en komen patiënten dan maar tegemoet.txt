Artsen vrezen tuchtrecht en komen patiënten dan maar tegemoet
2025-01-29T19:38:06+0100
https://nos.nl/nieuwsuur/artikel/2553770-artsen-vrezen-tuchtrecht-en-komen-patienten-dan-maar-tegemoet

Bijna de helft van de artsen doet meer onderzoek dan nodig en verwijst vaker door uit vrees voor een klacht en een mogelijke gang naar de tuchtrechter. Dat blijkt uit een enquête van artsenvakblad Medisch Contact. "Artsen voelen zich vogelvrij", zegt hoofdredacteur Susanne van der Velde.
Er is geen toename van het aantal klachten, maar alleen al uit vrees voor een klacht komen artsen patiënten eerder tegemoet, zegt Van der Velde. "Die ene klacht van een patiënt kan alle honderden positieve beoordelingen van andere patiënten overschaduwen. Dat zaait twijfel en onrust. Dan toch maar die extra scan, dat extra bloedonderzoek, nog maar een controle."
Psychiater Arjon Glazenborg uit Groningen kreeg na een klacht een waarschuwing van het tuchtcollege. Hij had iemand onder dwang laten opnemen, omdat die mogelijk een gevaar vormde voor zichzelf of anderen. Daar was die persoon het niet mee eens. Logisch, zegt Glazenborg, maar hij staat nog altijd achter zijn handelen. "Ik weet niet wat ik anders had moeten doen. Ik denk zelfs dat als ik andere keuzes had gemaakt de consequenties groter en ernstiger waren geweest."
Artsen geven in de enquête aan dat ze zich "een schietschijf" voelen, "aangeschoten wild" of "vogelvrij". Ze hebben het gevoel dat ze als arts onvoldoende zijn beschermd. "Het is eenrichtingverkeer, waarbij de patiënt gal mag spuwen en de arts vooral zijn 'fout' moet toegeven", schrijft één van hen. Artsen geven in de enquête aan dat ze meer bescherming willen tegen patiënten die het tuchtrecht als pressiemiddel inzetten.
De voorzitter van het Regionaal Tuchtcollege Amsterdam, Geert Lycklama à Nijeholt, schrikt van de opmerkingen uit de enquête, maar relativeert ook: "In het overgrote deel van de zaken is de uitspraak dat de arts het goed heeft gedaan. We kijken ook meer naar wat er is gebeurd dan wie het heeft gedaan. Ik denk dat mensen het vertrouwen moeten hebben dat het bedoeld is om de hele beroepsgroep te verbeteren en niet om die ene persoon een zware maatregel op te leggen."
Veel artsen vinden juist dat de nadruk van het tuchtrecht te veel ligt op straffen in plaats van leren. Ook Glazenborg vindt dat: "Ik denk dat het doel inmiddels is: straffen en zorgen dat de patiënt iets van genoegdoening ervaart. Het lerende effect ontbreekt. Als je wilt dat je leert van je fouten en dat je ook van elkaar kunt leren, dan is het beter om met elkaar in gesprek te gaan."
Directeur Arthur Schellekens van Patiëntenfederatie Nederland denkt dat er met een goed gesprek een heleboel op te lossen is, maar denkt ook dat artsen eraan moeten wennen dat de patiënt terugpraat: "Ik denk dat de tijd voorbij is dat patiënten volgzaam zijn en alles wat de arts zegt voor waarheid aannemen. Ze zijn mondiger en assertiever."
Medische fouten
Een grote meerderheid van de artsen die de enquête invulden, vindt dat een klacht van een patiënt altijd eerst via een klachtencommissie zou moeten lopen, voordat die bij het tuchtcollege belandt. Dat juicht ruim 90 procent van de respondenten toe. Ook Schellekens vindt dat een goed idee: "Als dat bijdraagt om om die angst bij artsen weg te nemen, is dat goed. We vinden echter wel dat de weg naar het tuchtrecht open moet blijven, want soms worden er gewoon grote medische fouten gemaakt. Soms gaan dingen echt niet goed."
Lycklama à Nijeholt snapt de zorgen van artsen, maar denkt ook dat de zorg niet zonder tuchtrecht kan: "Het tuchtrecht hoort erbij en als er een zaak tegen je bezig is, kan dat echt onder je huid gaan zitten. Maar it comes with the job. Tuchtrecht hoort bij het werk."
Het onderzoek van Medisch Contact is uitgezet onder 38.316 artsen: 7347 artsen reageerden en 6827 artsen vulden de enquête helemaal in. Dat is zo'n 18 procent van de benaderde artsen. Volgens het vakblad is het daarmee een representatieve steekproef. Ruim de helft van de respondenten (51 procent) is medisch specialist, 27 procent is huisarts.
Alle artsen die staan ingeschreven in het BIG-register vallen onder het wettelijk tuchtrecht.
Nieuwsuur
Binnenland
Deel artikel: