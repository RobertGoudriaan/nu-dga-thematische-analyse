'Gasdokter' van Boskalis onderzoekt tanker op giftige dampen en explosiegevaar
2025-03-12T12:06:39+0100
https://nos.nl/nieuwsuur/artikel/2559231-gasdokter-van-boskalis-onderzoekt-tanker-op-giftige-dampen-en-explosiegevaar

Medewerkers van maritiem dienstverlener Boskalis gaan vandaag proberen om aan boord te komen van de olietanker Stena Immaculate die maandag werd geramd door een vrachtschip. Of dat lukt is afhankelijk van het weer. De tanker ligt op de Noordzee voor anker voor de Britse kust, lekt kerosine en heeft door de aanvaring een groot gat aan de zijkant.
Boskalis is ingehuurd om het schip te bergen. Volgens een woordvoerder van het bedrijf is het de bedoeling dat een klein team, inclusief een zogenoemde 'gasdokter' vandaag op het schip metingen doet om te checken of het veilig is aan boord. Er wordt gekeken of er nog giftige en explosieve stoffen vrijkomen, zoals kerosinedampen. Ook de temperatuur in het schip wordt gemeten.
Na de aanvaring brak brand uit op de olietanker en werd gevreesd dat het schip zou zinken. De bestuursvoorzitter van Boskalis, Peter Berdowski, zei gisteren in Nieuwsuur dat een schip bij zo'n grote brand zo heet kan worden dat het vervormt en uiteindelijk openbarst en zinkt.
"Dus er is meteen begonnen met het afkoelen van het schip. Die grote waterstralen die op beelden te zien waren, waren niet zozeer om de brand te blussen, maar vooral om het schip te koelen."
De berger is op dit moment vooral bezig om een goed beeld te krijgen van de situatie. Dat gebeurt door ter plekke op het schip te onderzoeken waar en hoe groot de schade is.
Op deze beelden is de schade aan de olietanker goed te zien:
Daarnaast wordt ook in Nederland op kantoor een analyse gemaakt. Berdowski: "We hebben de tekening van het schip gekregen en we gaan in kaart brengen waar de schade zit." Er wordt ook een "krachtenmodel" van het schip gemaakt waarin wordt gekeken waar zwakke plekken zitten.
"Dat is belangrijk, omdat je op enig moment de brandstof uit het schip gaat halen. Maar dat moet je op zo'n manier doen dat je zeker weet dat het schip niet in tweeÃ«n breekt."
Boskalis verwacht dat de berging van het schip enkele weken gaat duren.
De tanker waar het vrachtschip op botste, vervoerde 35 miljoen liter kerosine voor het Amerikaanse leger en lag voor anker voor de Britse kust. Een woordvoerder van de Britse premier Keir Starmer zei gisteren dat er geen vermoedens zijn van opzet.
De kapitein van het vrachtschip werd gisteren gearresteerd op verdenking van doodslag door ernstige nalatigheid. Vanochtend werd bekend dat het gaat om een 59-jarige man met de Russische nationaliteit. Bij de aanvaring raakte een bemanningslid van het vrachtschip vermist. De zoektocht naar hem is gestaakt.
Voor de berging van het vrachtschip, dat nog altijd in brand staat, is niet Boskalis, maar een Amerikaans bedrijf ingeschakeld.
Nieuwsuur
Buitenland
Deel artikel: