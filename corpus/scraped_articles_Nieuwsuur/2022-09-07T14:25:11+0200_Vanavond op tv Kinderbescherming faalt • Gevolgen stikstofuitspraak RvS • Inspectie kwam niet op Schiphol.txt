Vanavond op tv: Kinderbescherming faalt • Gevolgen stikstofuitspraak RvS • Inspectie kwam niet op Schiphol
2022-09-07T14:25:11+0200
https://nos.nl/nieuwsuur/artikel/2443657-vanavond-op-tv-kinderbescherming-faalt-gevolgen-stikstofuitspraak-rvs-inspectie-kwam-niet-op-schiphol

Met de invoering van de Jeugdwet per 1 januari 2015 hebben gemeenten de verantwoordelijkheid voor jeugdhulp gekregen. Maar de overheid schiet ernstig tekort in de bescherming van de meest kwetsbare kinderen in Nederland. Deze kinderen, die door een onveilige thuissituatie onder toezicht worden gesteld of zelfs uit huis worden geplaatst, krijgen niet de aandacht en hulp waar ze recht op hebben. Onderzoekers van de Universiteit Leiden hebben de wet geëvalueerd en roepen de minister voor Rechtsbescherming op direct in te grijpen. Te gast is onderzoeker Mariëlle Bruning, hoogleraar Jeugdrecht.
De Raad van State heeft vandaag een belangrijke stikstofuitspraak gedaan: natuurvergunningen van drie veehouders met een emissiearme stal zijn ongeldig. "Uit twee wetenschappelijke onderzoeken blijkt dat de stikstofuitstoot uit emissiearme stallen waarschijnlijk hoger is dan waarvan in de regelgeving wordt uitgegaan", zegt de raad. 1 op de 5 melkveehouders heeft een emissiearme stal. Wat zijn de gevolgen van deze uitspraak voor andere veehouders met een vergunning?
De Nederlandse arbeidsinspectie heeft in de afgelopen twaalf jaar niet één keer gecontroleerd op het zware werk van bagage- en vrachtmedewerkers op Schiphol. In 2004 constateerde de inspectie dat het bagagewerk de gezondheidsnormen overschreed. Na een langdurig traject leek de boel in 2010 op orde, en liet de inspectie de bedrijven weer los. Maar in de twaalf jaar daarna ging men niet één keer kijken of de situatie was verbeterd.
Nieuwsuur
Binnenland
Deel artikel: