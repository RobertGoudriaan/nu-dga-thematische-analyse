Oud-BuZa-medewerker over racisme: 'Ik hoorde dagelijks schrijnende verhalen'
2022-12-12T23:31:20+0100
https://nos.nl/nieuwsuur/artikel/2456182-oud-buza-medewerker-over-racisme-ik-hoorde-dagelijks-schrijnende-verhalen

Het nieuws dat racisme en discriminatie aan de orde van de dag zijn op het ministerie van Buitenlandse Zaken komt niet als verrassing voor Nori Spauwen. Ze werkte op het ministerie als coördinator diversiteit en inclusie. "Ik had dagelijks mensen aan mijn bureau met heel schrijnende verhalen", vertelt ze aan Nieuwsuur.
Spauwen antwoordt volmondig ja als haar wordt gevraagd of bij BuZa sprake is van een angstcultuur. "Mensen durven heel weinig naar voren te treden. En als ze het wel doen wordt er niets mee gedaan."
In een rapport, na onderzoek onder medewerkers, staat dat institutioneel racisme plaatsvindt op het ministerie zelf, maar ook op ambassades en diplomatieke posten in het buitenland. Minister Wopke Hoekstra wil "tot op de bodem uitzoeken" wat er aan de hand is.
Volgens Spauwen is het ministerie "een organisatie die in de vorige eeuw is blijven hangen", zegt ze in de studio van Nieuwsuur. "De macht is geconcentreerd bij een kleine groep mensen. Zij willen die macht vasthouden en elkaar mooie plekken toeschuiven. Daar kom je heel moeilijk tussen."
Spauwen begon bij BuZa als diplomaat. Later werd ze diversiteitscoördinator. Aanvankelijk was ze gemotiveerd de cultuur op de werkvloer te verbeteren, maar dat was naar eigen zeggen onbegonnen werk. "Toen ik verantwoordelijk werd gemaakt voor het probleem merkte ik dat de hakken in het zand gingen. Op een gegeven moment voelde ik me meer een coach voor mensen die tegen een burn-out aan zaten." Dus besloot ze de handdoek in de ring te gooien en haar functie op te geven.
Nu de angstcultuur in het nieuws is gekomen, gloort er volgens Spauwen hoop. "Wellicht dat de maatschappelijke veranderingen doorsijpelen binnen het ministerie." Ze hoopt dat mensen die over de schreef gaan hun leidinggevende positie verliezen. Ook pleit ze voor betere training van leidinggevenden en betere werving en selectie. "We moeten echt kijken hoe het kan dat de meeste ambassadeurs nog altijd wit en man zijn."
Het hele Nieuwsuur-interview met Spauwen zie je hier:
Nieuwsuur
@Nieuwsuur
"Ik had dagelijks mensen aan mijn bureau met heel schrijnende verhalen." Dat zegt @NoriSpauwen, die bij BuZa werkte als diversiteitscoördinator. "Er heerst een angstcultuur. Weinig mensen durven naar voren te treden." https://t.co/haD28LCYnn
22:11
12 december 2022
Nieuwsuur
Binnenland
Deel artikel: