Vanavond op tv: Israëlisch offensief in Rafah • Palestina-protest bij UvA • Poetin opnieuw beëdigd
2024-05-07T14:30:01+0200
https://nos.nl/nieuwsuur/artikel/2519623-vanavond-op-tv-israelisch-offensief-in-rafah-palestina-protest-bij-uva-poetin-opnieuw-beedigd

Terwijl de strijdende partijen in Egypte onderhandelen over een staakt-het-vuren, wordt de situatie in Rafah steeds penibeler. De Gazaanse stad is vannacht zwaar gebombardeerd, Israël heeft de grenspost daar gesloten en humanitaire hulp kan er dus niet meer door.
Al maanden zegt premier Netanyahu dat een Israëlisch grondoffensief in Rafah nodig is om Hamas helemaal op de knieën te krijgen. Nu lijkt die invasie op het punt van beginnen. Maar de vraag is wel hoe ver het grondoffensief zal gaan.
Een demonstratie van pro-Palestijnse betogers op de campus van de Universiteit van Amsterdam (UvA) is vannacht uit de hand gelopen en beëindigd door de politie. 140 mensen werden aangehouden.
Eerder waren dit soort protesten voor op Amerikaanse universiteiten, maar nu dus ook in Nederland.
Vladimir Poetin maakt zich op voor zijn vijfde ambtstermijn. Vandaag legt hij in een van de monumentale zalen van het Kremlin de eed af op de grondwet, waarna hij zich tot 2030 opnieuw president van Rusland mag noemen. We spreken erover met Samuel Greene, hoogleraar Russische politiek.
Ook kijken we wat over is van de Russische oppositie, zoals Jekaterina Doentsova. De televisieverslaggever wilde meedoen aan de verkiezingen, maar werd uitgesloten. Nu probeert ze een politieke partij te starten. Daarnaast spreken we met Russische burgers; hoe kijken zij nu naar de oorlog tegen Oekraïne?
Nieuwsuur
Binnenland
Buitenland
Deel artikel: