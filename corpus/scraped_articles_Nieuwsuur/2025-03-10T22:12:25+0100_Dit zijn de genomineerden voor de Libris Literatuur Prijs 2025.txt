Dit zijn de genomineerden voor de Libris Literatuur Prijs 2025
2025-03-10T22:12:25+0100
https://nos.nl/nieuwsuur/artikel/2559051-dit-zijn-de-genomineerden-voor-de-libris-literatuur-prijs-2025

De jury van de Libris Literatuur Prijs heeft de zes genomineerden bekendgemaakt voor de prijs voor beste Nederlandstalige roman van het jaar. Onder de kanshebbers zijn twee debuterende schrijvers: Safae el Khannoussi en Falun Ellie Koos.
De vier andere genomineerden zijn Maurits de Bruijn, Guido van Heulendonk, Marijke Schermer en Joost de Vries. Die laatste twee waren al eens eerder genomineerd voor de Libris Literatuur Prijs, maar wonnen toen niet.
Het is goed gesteld met de Nederlandse literatuur, concludeert de jury. Op de longlist van achttien boeken stonden zes debutanten. "Er is zo veel aanstormend talent", zegt juryvoorzitter Sheila Sitalsing. "We hoeven het niet alleen te hebben van die paar gevestigde namen, meestal wat oudere heren, die het inmiddels goed doen in de boekenverkoop."
Sitalsing over de zes genomineerde boeken:
Volgens Sitalsing is literatuur belangrijker dan ooit nu wereldwijd democratieën terrein verliezen. "Het eerste wat autocratische leiders doen is boeken verbieden, omdat die mensen aanzetten tot wilde gedachten. Dus ik denk dat de literatuur meer dan ooit een plek is die we moeten koesteren en beschermen."
De genomineerde boeken zijn: Man maakt stuk (van Maurits de Bruijn), De kroon met twee pieken (Guido van Heulendonk), Oroppa (Safae el Khannoussi), Rouwdouwers (Falun Ellie Koos), In het oog (Marijke Schermer) en Hogere machten (Joost de Vries).
De winnaar van de Libris Literatuur Prijs ontvangt 50.000 euro en wordt op 19 mei live bekendgemaakt in Nieuwsuur. Vorig jaar ging de prijs naar Ik kom hier nog op terug van Rob van Essen.
De genomineerden werden vandaag thuis verrast met het heugelijke nieuws:
Alle genomineerden:
Maurits de Bruijn - Man maakt stuk
De Bruijn is meer dan alleen romanschrijver. Zo werkt hij ook als journalist en podcastmaker. De Bruijn is Joods en queer; beide thema's verwerkt hij geregeld in zijn boeken. Zo schreef hij eerder over zijn moeder die moest onderduiken tijdens de Tweede Wereldoorlog. Zijn nieuwste werk Man maakt stuk gaat over queer identiteit.
Het verhaal gaat over een kunstenaar die last krijgt van slaapgebrek als gevolg van een stel hangjongeren onder zijn raam. Libris-juryvoorzitter Sitalsing noemt het een "spannende en geestige vertelling".
Guido van Heulendonk - De kroon met twee pieken
De enige Vlaamse schrijver van het zestal genomineerden. Van Heulendonk schrijft al sinds de jaren 80 en dit is de eerste keer dat hij de Libris-shortlist haalt.
De kroon met twee pieken gaat over een man die graag het goede zou doen als echtgenoot en vader, maar daar niet in slaagt. "Een meesterwerk over kleine levens", aldus Sitalsing.
Safae el Khannoussi - Oroppa
De in Marokko geboren El Khannoussi geldt als een van de meest veelbelovende Nederlandstalige schrijvers. De Volkskrant riep haar onlangs uit tot literair talent van het jaar.
Haar debuutroman Oroppa werd ook al genomineerd voor De Boon, een grote Vlaamse literatuurprijs. Het boek gaat over de verdwijning van een Joods-Marokkaanse kunstenares met een diep geheim. Sitalsing noemt het een "wervelend debuut".
Falun Ellie Koos - Rouwdouwers
Naast schrijver is de Utrechtse Koos ook filmmaker. Diens debuutroman Rouwdouwers gaat over een zoektocht naar identiteit en is vooral onder jongeren populair. Het hoofdpersonage groeit op in moeilijke omstandigheden, maar leert niet te klagen.
Marijke Schermer - In het oog
In 2020 stond Schermer ook al op de shortlist, destijds met haar roman Liefde, als dat het is. Dat boek gaat over een moeder die na 25 jaar huwelijk ineens besluit haar gezin te verlaten.
Haar nieuwe boek In het oog gaat opnieuw over een eindigende relatie. Dit keer is de hoofdpersoon een microbioloog.
Joost de Vries - Hogere machten
De Vries is een bekende naam in de boekenwereld. Hij werkt als literatuurjournalist en zijn roman De republiek uit 2013 kreeg ook al een Libris-nominatie.
Zijn nieuwste roman Hogere machten vertelt het liefdesverhaal in oorlogstijd tussen een ambtenaar en een schrijfster. Het verhaal voert langs plekken als Nederlands-Indië en Engeland.
Nieuwsuur
Binnenland
Cultuur & Media
Deel artikel: