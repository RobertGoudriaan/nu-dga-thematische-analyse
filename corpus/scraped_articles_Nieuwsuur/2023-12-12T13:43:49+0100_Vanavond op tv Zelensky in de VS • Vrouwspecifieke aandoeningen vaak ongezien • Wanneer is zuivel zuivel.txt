Vanavond op tv: Zelensky in de VS • Vrouwspecifieke aandoeningen vaak ongezien • Wanneer is zuivel zuivel?
2023-12-12T13:43:49+0100
https://nos.nl/nieuwsuur/artikel/2501318-vanavond-op-tv-zelensky-in-de-vs-vrouwspecifieke-aandoeningen-vaak-ongezien-wanneer-is-zuivel-zuivel

Volodymyr Zelensky is voor de derde keer sinds het begin van de oorlog in de Verenigde Staten. Zijn bezoeken verlopen steeds moeizamer door afbrokkelende steun van de Republikeinen. Vandaag is hij in het Witte Huis en in het Amerikaanse Congres. De regering van president Joe Biden probeert met zijn bezoek de Senaat te overtuigen van een nieuw hulppakket aan Oekraïne. De Republikeinen in de Senaat stemden tegen omdat ze in ruil voor hun steun strengere asielmaatregelen willen, in het bijzonder bij de grens met Mexico.
Oekraïne hoopt ook dat de regeringsleiders van de EU-landen eind deze week tijdens hun laatste reguliere Europese top van het jaar toestemming zullen geven om EU-toetredingsonderhandelingen te beginnen. Daarnaast verwacht Oekraïne dat de Europese Unie de oorlogsinspanningen blijft steunen en 50 miljard euro aan leningen en 5 miljard aan militaire hulp toezegt. We spreken vanavond met Arjan Noorlander en correspondent Rudy Bouma.
Menstruatiepijn, overgangsklachten, bekkenbodemproblemen: bijna elke vrouw krijgt in haar leven te maken met één of meerdere van dit soort vrouwspecifieke aandoeningen. De klachten die hiermee gepaard gaan, doen artsen vaak af als vrouwenkwaaltjes die er nu eenmaal bij horen. Hierdoor trekken vrouwen niet of te laat aan de bel en áls ze dat wel doen, weten zorgverleners niet altijd hoe ze moeten handelen. Uit een groot nieuw onderzoek blijkt dat de impact van dit soort aandoeningen op de levenskwaliteit van vrouwen groot is en dat de maatschappelijke kosten in de miljarden lopen.
Hoe noem je plantaardige yoghurt die geen yoghurt mag heten? Of plantaardige boter? De regels voor de naamgeving van zuivelvervangers zijn streng in Europa. Producenten van alternatieven voor traditionele zuivel willen meer vrijheid in het geven van een naam aan hun product.
Nieuwsuur
Binnenland
Deel artikel: