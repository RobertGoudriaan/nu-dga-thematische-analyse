Vanavond op tv: Iran en de Oekraïne-oorlog • 'Vaker brein verdachten scannen' • Georgiërs vertrouwen regering niet
2022-10-17T16:25:22+0200
https://nos.nl/nieuwsuur/artikel/2448763-vanavond-op-tv-iran-en-de-oekraine-oorlog-vaker-brein-verdachten-scannen-georgiers-vertrouwen-regering-niet

Oekraïense steden, waaronder Kiev, werden vandaag getroffen door luchtaanvallen met kamikazedrones van Iraanse makelij. Naast drones gaat Iran vermoedelijk ook raketten leveren aan Rusland. Wat betekent die steun voor het verloop van de oorlog?
De Israëlische minister van Diasporazaken stelde daarop dat zijn land militaire steun moet gaan geven aan Oekraïne. Gaat dat nog gewicht in de schaal leggen?
We praten erover met Oost-Europadeskundige Bob Deen en Israël-correspondent Ties Brock.
Wetenschappers van het Pieter Baan Centrum willen vaker onderzoek doen naar het brein van verdachten. Een groot deel van de veroordeelde criminelen heeft namelijk hersenschade, zo blijkt uit wetenschappelijk onderzoek. Dat zou het criminele gedrag soms (deels) kunnen verklaren.
Een breinonderzoek bij een verdachte kan helpen bij het bepalen van een passende straf. Maar het roept ook ethische vragen op.
In de serie 'De Nieuwe Muur' doen Europacorrespondent Saskia Dekkers en cameraman Pieter Nijdeken voor Nieuwsuur verslag vanuit een snel veranderend Europa na de Russische inval in Oekraïne.
Dit keer zijn ze in Georgië. Tienduizenden Russen zijn daarnaartoe gevlucht om de mobilisatie in hun land te ontlopen. Ze worden allemaal toegelaten, maar lang niet alle Georgiërs zijn blij met de bezoekers.
Nieuwsuur
Binnenland
Deel artikel: