Vanavond op tv: Israël woedend op VN-topman • Polarisatie in Nederland • Duitsland scherpt asielwet aan • Leefbaarheid op het platteland
2023-10-25T16:48:16+0200
https://nos.nl/nieuwsuur/artikel/2495344-vanavond-op-tv-israel-woedend-op-vn-topman-polarisatie-in-nederland-duitsland-scherpt-asielwet-aan-leefbaarheid-op-het-platteland

Israël is wodend over uitspraken van VN-topman Antonio Guterres. Die zei gisteren dat de bloedige aanval van Hamas op Israël "niet in een vacuüm" is gebeurd en dat hij zich ernstig zorgen maakt over de "duidelijke schendingen van het internationale humanitaire recht dat we zien in Gaza". Ook zei hij dat Palestijnen lijden onder "onder 56 jaar van verstikkende bezetting". Israël gaat VN-functionarissen visa weigeren vanwege uitspraken en vindt dat Guterres moet opstappen. Te gast is Hans Boutellier, bijzonder hoogleraar Polarisatie en Veerkracht.
Geen stille tocht voorafgaand aan de Kristallnachtherdenking in Groningen, Joodse scholen en restaurants die de deuren sluiten en het Centrum Informatie en Documentatie Israël (CIDI) dat aangifte doet tegen de eigenaar van het Instagramaccount Cestmocro wegens aanzetten tot haat en geweld tegen Joden. Het conflict in het Midden-Oosten zorgt er ook voor dat in Nederland bevolkingsgroepen tegenover elkaar komen te staan.
De Duitse regering stelt vandaag een aangescherpte asielwet voor die het terugsturen van afgewezen asielzoekers makkelijker moet maken. Het is één van de maatregelen die Duitsland onder druk van de deelstaten wil nemen om iets te doen aan de hoge instroom van asielzoekers. Want de eerste helft van dit jaar kwamen al ruim 250.000 mensen naar Duitsland, een toename van 70 procent ten opzichte van vorig jaar. In Beieren maken ze zich vooral zorgen vanwege de integratie die niet meer lukt.
In de aanloop naar de verkiezingen van 22 november peilen we de stemming in het land. In de serie 'Buiten het Binnenhof' kijken we naar de thema's die voor de kiezers belangrijk zijn. Vandaag: de leefbaarheid van het platteland. In het Twentse dorpje Lattrop-Breklenkamp haalde BBB bij de Provinciale Statenverkiezingen meer dan driekwart van de stemmen. Gaat dat nu weer gebeuren of wordt het toch Pieter Omtzigt, die uit deze regio komt?
Bekijk hier deel 1: Wel werk, geen huis
Nieuwsuur
Binnenland
Deel artikel: