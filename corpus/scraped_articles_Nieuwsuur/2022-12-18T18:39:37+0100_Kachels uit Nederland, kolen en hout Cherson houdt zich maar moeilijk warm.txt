Kachels uit Nederland, kolen en hout: Cherson houdt zich maar moeilijk warm
2022-12-18T18:39:37+0100
https://nos.nl/nieuwsuur/artikel/2456910-kachels-uit-nederland-kolen-en-hout-cherson-houdt-zich-maar-moeilijk-warm

Rusland blijft de kritieke infrastructuur van Oekraïne bestoken met raketten. Vrijdag werden er in één dag minstens 75 raketten afgevuurd, waarna de energienetbeheerder de noodtoestand afkondigde. De helft van de bevolking kon niet van stroom worden voorzien. Inmiddels is voor minstens zes miljoen Oekraïners de toevoer weer hersteld.
Veronika Velitsjko werkt voor de Nederlandse hulporganisatie Lifeline Ukraine die humanitaire goederen en kachels levert aan de zwaarst getroffen plekken in Oekraïne. Kachels die door Nederlanders die hun 190 euro energiecompensatie doneerden, werden mogelijk gemaakt. "De geldinzameling ging vrij snel, daarom hebben veel kachels kunnen bestellen. Meer dan duizend kunnen we nu al installeren."
Natasja is één van de ontvangers. Tot nu toe verwarmde ze haar flat met kaarsen in pannen. "De kaars in de pan bedek ik met een andere pan en dan wordt alles heel warm."
In het bevrijde Cherson staan dagelijks overal rijen: voor supermarkten, apotheken en de gaarkeukens. "Er is geen stabiele elektriciteit. Als mensen elektrische kachels hebben, kunnen ze niet koken, daarom komen ze hier", zegt een vrijwilliger.
Sommige dorpen rond Cherson zijn compleet verwoest. Veel mensen moeten het doen met een halve emmer kolen en een klein beetje brandhout. Dat is de voorraad voor één nacht.
Sinds de stad is heroverd op de Russen zijn er dagelijks beschietingen door raketten die de infrastructuur treffen. Het elektriciteitsnetwerk heeft de afgelopen week opnieuw zware schade opgelopen.
Ingenieur Dmytro Poedynok inventariseert die schade. "De elektriciteitsnetlijn is getroffen als gevolg van militaire acties. De draden van de lijn zijn beschadigd of gebroken. De raketten hebben zo'n veertig procent van onze landelijke energie-infrastructuur beschadigd."
Samen met een team van ingenieurs verwijdert Poedynok beschadigde draden en vernieuwt ze. "Soms moeten we een noodverband aanleggen", zegt hij.
Het werk aan het elektriciteitsnetwerk is niet zonder gevaar. Er kunnen explosieven in de omgeving liggen. Soms zijn er beschietingen en kunnen de mannen niets repareren. "We zijn niet bang", zegt Poedynok. "We zijn in Kiev en de Donbas geweest. Dus we komen waar we nodig zijn."
De inwoners noemen de ingenieurs inmiddels helden. Maar daar willen Poedynok en zijn collega's niets van horen. "Welnee, we doen gewoon ons werk. De jongens aan het front zijn pas helden. Iedereen is een held nu."
Nieuwsuur
Buitenland
Deel artikel: