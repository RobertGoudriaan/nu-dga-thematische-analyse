Vanavond op tv: Nauwelijks minder rokers en drinkers • Nederland blokkeert toelating Bulgarije • Collaborateurs in het Verzetsmuseum
2022-12-02T12:04:25+0100
https://nos.nl/nieuwsuur/artikel/2454834-vanavond-op-tv-nauwelijks-minder-rokers-en-drinkers-nederland-blokkeert-toelating-bulgarije-collaborateurs-in-het-verzetsmuseum

In 2018 werd het Nationaal Preventieakkoord ingevoerd om overgewicht, roken en problematisch alcoholgebruik terug te dringen. Maar sindsdien nam het ongezonde gedrag nauwelijks af. Het aandeel Nederlanders dat rookt daalde in die tijd maar één procent. Het aantal volwassenen met overgewicht is nog net zo hoog.
Staatssecretaris Maarten van Ooijen (ChristenUnie) van Volksgezondheid komt vandaag met een Kamerbrief waarin hij nieuwe maatregelen aankondigt om het beleid aan te scherpen. Hij is te gast om de plannen toe te lichten.
Nederland stemt volgende week in met het toetreden van Roemenië en Kroatië tot het Schengengebied, maar zal het toelaten van Bulgarije blokkeren. Dat land voldoet nog niet aan de voorwaarden, heeft de ministerraad vandaag besloten. De uitbreiding van 'Schengen' met drie landen staat op 8 december op de agenda van de EU-ministers van Binnenlandse Zaken. Waarom ligt Nederland dwars?
Het Verzetsmuseum Amsterdam opent een vernieuwde tentoonstelling, met nieuwe perspectieven en nieuwe accenten. Zo is er aandacht voor oorlogsmisdadigers, fouten van het verzet en ronduit collaborerende landgenoten. Niet iedereen was gedurende de Duitse bezetting van Nederland in één hokje te plaatsen, is de boodschap - 80 jaar na dato.
Nieuwsuur
Binnenland
Deel artikel: