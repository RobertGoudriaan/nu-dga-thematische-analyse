Vanavond op tv: Donaties aan Russische militairen via Nederland • Netanyahu bezoekt Amerika • Populair: kantoor inruilen voor boerenleven
2024-07-24T16:00:18+0200
https://nos.nl/nieuwsuur/artikel/2530097-vanavond-op-tv-donaties-aan-russische-militairen-via-nederland-netanyahu-bezoekt-amerika-populair-kantoor-inruilen-voor-boerenleven

Russische militairen ontvangen gelddonaties van mensen binnen en buiten Rusland om materiaal te kunnen aanschaffen voor oorlogsvoering tegen Oekraïne. Veel van die donaties lopen via een betaalplatform van een bedrijf dat is gevestigd in Nederland, blijkt uit onderzoek van Nieuwsuur. Volgens experts duidt alles erop dat de Russische eigenaar van het bedrijf op deze manier westerse sancties omzeilt. Verslaggever Siebe Sietsma schuift aan in de studio.
Terwijl het geweld oplaait in Gaza en op de Westelijke Jordaanoever, en ook de spanningen tussen Israël en Hezbollah blijven voortduren, bezoekt de Israëlische premier Benjamin Netanyahu Amerika. Vanavond spreekt hij het Congres toe. Welke boodschap geeft hij de Amerikaanse politici mee?
Ook kijken we in Gaza naar Khan Younis, in het zuiden. Het dodental daar als gevolg van de nieuwe Israëlische inval is gestegen naar 121. Daarnaast meldt Reuters negen doden bij een Israëlische aanval in het verstedelijkte vluchtelingenkamp Bureij in Centraal-Gaza.
Terwijl ieder jaar zo'n duizend traditionele landbouwbedrijven sluiten, besluiten steeds meer professionals uit andere beroepen om boer te worden op een zogeheten regeneratieve boerderij. Ook reguliere boeren gaan over op deze duurzame vorm van landbouw.
Waar komt deze trend vandaan en wat vinden 'traditionele' boeren ervan?
Nieuwsuur
Binnenland
Deel artikel: