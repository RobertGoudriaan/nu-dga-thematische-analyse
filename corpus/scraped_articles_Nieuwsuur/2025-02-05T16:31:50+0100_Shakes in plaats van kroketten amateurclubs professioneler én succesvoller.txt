Shakes in plaats van kroketten: amateurclubs professioneler Ã©n succesvoller
2025-02-05T16:31:50+0100
https://nos.nl/nieuwsuur/artikel/2554642-shakes-in-plaats-van-kroketten-amateurclubs-professioneler-en-succesvoller

Amateurclubs zijn steeds succesvoller in de KNVB-beker. Tot twintig jaar geleden was het een zeldzaamheid dat een amateurclub de kwartfinales haalde. Na 2000 gebeurde het al negen keer, met als voorlopig hoogtepunt dit seizoen. Vandaag en morgen spelen Noordwijk en Quick Boys een kwartfinale tegen respectievelijk Go Ahead Eagles en AZ.
Volgens de voorzitter van Quick Boys, Bart van Kruistum, zijn clubs in de tweede divisie, het hoogste amateurniveau, een stuk professioneler dan vroeger. "De kwaliteit van de trainingen is hoger, we monitoren spelers met data en voeding speelt een steeds grotere rol. Het woord amateur is eigenlijk niet meer van toepassing."
Sportjournalist Willem van Zuilen volgde voor Omroep West 35 jaar lang de voetbalclubs in de Bollenstreek. Hij zag de clubs veranderen. "We noemen het amateurclubs, maar het zijn natuurlijk semi-profs. Vroeger werd er niet over voeding gesproken en gingen na de wedstrijd de broodjes kroket de kleedkamer in. Nu moeten ze eerst een speciale shake nemen."
Volgens hem doen de spelers in de tweede divisie ook niet veel onder voor de spelers in de eerste divisie, het niveau onder de eredivisie. "Het verschil zit niet in de spelers, maar in de intensiteit van de training. Bij de betaaldvoetbalclubs trainen ze zeven keer in de week, in de tweede divisie train je drie keer, want die jongens moeten nog werken."
Nog een verschil met vroeger is het geld, zeggen Van Kruistum en Van Zuilen. Volgens de Quick Boys-voorzitter zijn er zo'n driehonderd bedrijven die de club sponsoren. "We zijn voor veel bedrijven een aantrekkelijke club. Op zaterdagmiddag is ons sportcomplex the place to be voor ondernemers in Katwijk."
Hoe groot de begroting is, wil Van Kruistum niet zeggen. "Dat mag niet van de penningmeester, maar het bekeravontuur legt ons geen windeieren. Voor de kas is het goed." En dat komt niet alleen door de aantrekkingskracht die succes heeft op sponsoren. Ook de verkoop van drank en snacks hebben een flink aandeel in de opbrengst.
Voor 2000 lukt het slechts drie clubs om de kwartfinales van de KNVB-beker te halen:
Twee jaar geleden lichtte de penningmeester van SV Spakenburg Ewout Ruitenberg wel een tipje van de sluier. Die tweededivisionist haalde in 2023 zelfs de halve finales van de KNVB-beker. Ruitenberg zei toen dat het bedrag dat werd uitgegeven aan het loon van spelers en staf tussen de vijf ton en een miljoen lag. En: "Als je op de lange termijn wil aansluiten bij de top van de tweede divisie, dan moet je richting het miljoen."
Zwart geld
Van Zuilen heeft de tijd nog meegemaakt dat spelers handje contantje kregen uitbetaald: "Begin jaren 90 werden de winstpremies nog in een envelopje uitgedeeld. En laten we eerlijk wezen, dat was gewoon zwart geld. Toen werd er nog veel met cash afgerekend. Dat gebeurt nu niet meer. Het zwarte geld is op. Alles gaat nu via de bank en met contracten."
Het geld maakt ook bij de Quick Boys een verdere professionalisering mogelijk. Zo is er inmiddels een speciaal krachthonk voor het eerste elftal van de Katwijkse club: "We vinden dat we onze spelers dat moeten bieden, zoals menig betaaldvoetbalclub dat ook in huis heeft. En die hersteltrainingen werken, het is belangrijk dat we dat kunnen doen."
Nieuwsuur
Binnenland
Voetbal
Deel artikel: