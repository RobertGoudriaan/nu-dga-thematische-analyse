Hoogste militair over versterken leger: wel Reaper-drones bewapenen, geen tanks
2022-04-20T23:28:07+0200
https://nos.nl/nieuwsuur/artikel/2425898-hoogste-militair-over-versterken-leger-wel-reaper-drones-bewapenen-geen-tanks

Commandant der Strijdkrachten Onno Eichelsheim pleit voor meer investeringen in de krijgsmacht. Hij denkt dat het uitrusten van Nederlandse Reaper-drones met wapens een logische stap is. Het aanschaffen van nieuwe tanks is geen must, zegt Eichelsheim in Nieuwsuur.
De Commandant der Strijdkrachten benadrukt dat Nederland bij het versterken van het leger ook moet kijken naar het materieel dat bondgenoten al hebben. "De grootste fout die we kunnen maken is dat alle landen naar zichzelf kijken."
Door de oorlog in Oekraïne is het versterken van het leger zeer actueel geworden. De focus moet daarbij liggen op internationale samenwerking, vindt Eichelsheim.
De Tweede Kamer beslist vandaag of de militaire Reaper-drones mogen worden uitgerust met wapens, nu is daar nog geen toestemming voor. Eichelsheim zegt dat dit gezien de huidige situatie een logische beslissing zou zijn. MQ-9 Reapers zijn elf meter lange vliegtuigen die wereldwijd inzetbaar zijn tot circa 13 kilometer hoogte. Ze kunnen vanuit Nederland worden bestuurd.
Op de vraag of de krijgsmacht eigen tanks nodig heeft, zegt hij dat Nederland deze niet per se zelf hoeft te hebben. Nederland heeft geen eigen tanks, wel worden er tanks gehuurd van het Duitse leger.
Volgens Eichelsheim moet er vooral geïnvesteerd worden in het snel inzetbaar maken van eenheden en in het aantrekken en goed belonen van personeel. In de kabinetsplannen staat nu dat er structureel 3 miljard euro per jaar extra wordt uitgetrokken om het leger te versterken.
De oorlog is naar ons toe gekomen. Dus dat vraagt eenheden die snel inzetbaar zijn.
Eichelsheim ziet ook dat extra geld nodig is om deel te kunnen blijven nemen aan missies in NAVO-verband. Voorheen kon Nederland kiezen om wel of niet deel te nemen aan operaties ver weg. "Maar de oorlog is naar ons toe gekomen. Dus dat vraagt eenheden die snel inzetbaar zijn." De missies waar Nederland nu aan deelneemt in bijvoorbeeld Roemenië en Slowakije kunnen maar voor beperkte tijd worden volgehouden.
Premier Mark Rutte maakte dinsdag bekend zwaarder defensiematerieel naar Oekraïne te sturen in verband met de hernieuwde Russische aanvallen. Eichelsheim ziet de levering van materieel niet als een dreiging aan Rusland vanuit de NAVO: "Nederland doet dit op verzoek van Oekraïne. Het is een individuele afweging."
Volgens de hoogste militair is het een "valide redenatie om te leveren wat Oekraïne nodig heeft voor haar verdediging". Hij denkt dat de wapens die Nederland levert "geschikt zijn voor deze fase van de strijd".
Toch sprak hij de verwachting uit dat de Oekraïners deze materialen vooral gaan gebruiken voor de fase die volgt na de strijd om de Donbas. "Oekraïne zal de verdediging wat verder weg van de Donbas op orde gaan brengen."
Nieuwsuur
Binnenland
Deel artikel: