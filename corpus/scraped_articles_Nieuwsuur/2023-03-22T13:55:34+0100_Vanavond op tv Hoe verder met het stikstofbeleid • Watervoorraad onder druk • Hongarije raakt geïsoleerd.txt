Vanavond op tv: Hoe verder met het stikstofbeleid? • Watervoorraad onder druk • Hongarije raakt geïsoleerd
2023-03-22T13:55:34+0100
https://nos.nl/nieuwsuur/artikel/2468436-vanavond-op-tv-hoe-verder-met-het-stikstofbeleid-watervoorraad-onder-druk-hongarije-raakt-geisoleerd

Door de grote overwinning van BBB bij de Provinciale Statenverkiezingen lijkt het onvermijdelijk dat de stikstofplannen van het kabinet worden herzien. D66'ers willen vasthouden aan de stikstofdoelen, maar bij het CDA en de VVD sturen leden aan op aanpassingen.
Ondertussen voeren boerenbelangenorganisaties de druk op. Ze dreigen uit de onderhandelingen over het Landbouwakkoord te stappen als het kabinet niet met concessies komt. Te gast is Bart Kemp, voorman van boerenorganisatie Agractie.
Te veel, te weinig of te vies water: bijna alle landen ter wereld kampen met waterproblemen. Nederland organiseert daarom samen met Tajikistan een VN-waterconferentie in New York, de eerste VN-conferentie op het gebied van water in bijna 50 jaar. We spreken onder andere met de organisator, topambtenaar Henk Ovink, watergezant bij de Verenigde Naties.
Het afgelopen jaar isoleerde Hongarije zich meer en meer van de Europese Unie. De regering van premier Victor Orbán veroordeelt de Russische inval in Oekraïne, maar ligt dwars bij het leveren van financiële of militaire steun aan Oekraïne. Orbán dreigt regelmatig met een veto om Europese sancties tegen Rusland afgezwakt te krijgen.
Nieuwsuur interviewt Péter Szijjártó, de Hongaarse minister van Buitenlandse Zaken. Een trouwe soldaat van Orbán, wordt Szijjártó wel genoemd, die zijn conservatief-nationalistische politiek met verve verdedigt.
Nieuwsuur
Binnenland
Deel artikel: