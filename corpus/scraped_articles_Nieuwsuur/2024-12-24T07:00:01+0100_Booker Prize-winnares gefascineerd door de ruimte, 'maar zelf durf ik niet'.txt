Booker Prize-winnares gefascineerd door de ruimte, 'maar zelf durf ik niet'
2024-12-24T07:00:01+0100
https://nos.nl/nieuwsuur/artikel/2549487-booker-prize-winnares-gefascineerd-door-de-ruimte-maar-zelf-durf-ik-niet

De jury van de prestigieuze Booker Prize viel vorige maand als een blok voor het boek Orbital van de Britse Samantha Harvey. Het boek gaat over vier astronauten en twee kosmonauten, opeengepakt in het International Space Station, ISS. Nieuwsuur sprak haar over haar fascinatie voor de ruimte en de aarde.
Harvey wilde in eerste instantie niet een boek over de ruimte schrijven, maar over de aarde. "Maar het verhaal moest zich ergens afspelen en dat moest een plek zijn vanuit waar je de aarde kunt zien. Dus dat werd een ruimtestation."
Harvey was gefascineerd door het idee van een groep mensen die zitten opgesloten in een kleine ruimte, op honderden kilometers van aarde vandaan. "Ze kunnen nergens heen en doen keer op keer hetzelfde. Ik vond dat iets heel theatraals hebben."
De Booker Prize is een literaire prijs die elk jaar wordt uitgereikt aan een fictie boek in de Engelse taal. De Nederlandse schrijver Yael van der Wouden was een van de genomineerden dit jaar met haar boek The Safekeep, maar greep naast de prijs.
In 2020 won de toen 29-jarige schrijver Marieke Lucas Rijneveld als eerste Nederlandse auteur de International Booker Prize voor de debuutroman The Discomfort of Evening, de Engelse vertaling van De avond is ongemak.
Het boek beschrijft het uitzonderlijke leven van de astronauten en kosmonauten in de ruimte en de impact daarvan op hun lichaam. Zo neemt hun gezichtsvermogen af, gaan hun botten en spieren achteruit en T-cellen kunnen moeilijker vermenigvuldigen. Met haar boek hoopt Harvey de ervaring van astronauten in het ruimtestation goed onder woorden te hebben gebracht.
"Astronauten worden niet uitgekozen voor hun vermogen om dingen in woorden uit te kunnen drukken. Ze worden gekozen voor hun technische vaardigheden, hun moed en hun veerkracht. Ik hoop op de een of andere manier iets te hebben verwoord dat waarachtig aanvoelt. Iets dat astronauten en kosmonauten misschien niet kunnen verwoorden."
Voor het schrijven van haar boek heeft Harvey boeken gelezen van astronauten en naar duizenden uren beeld van de aarde vanuit de ruimte gekeken. Zo ging ze de aarde begrijpen. "De geografie en de manier waarop de continenten uit elkaar voortkomen. En ik leerde de verschillende oceanen snel herkennen."
Zelf zou Harvey niet de ruimte in durven. "Daarvoor ben ik niet dapper genoeg. Eigenlijk ben ik een enorme lafaard. Maar ik zou dolgraag de aarde zien vanuit de ruimte. Daarom heb ik dit boek geschreven. Om daar zo dicht mogelijk bij in de buurt te komen, zonder iets moedigs te hoeven doen."
Kijk hier het hele gesprek met de Booker Prize winnares terug:
Nieuwsuur
Cultuur & Media
Deel artikel: