Bikker (CU) over stikstofdoel: niet getrouwd met 2030, kan ook later
2023-03-08T23:13:28+0100
https://nos.nl/nieuwsuur/artikel/2466749-bikker-cu-over-stikstofdoel-niet-getrouwd-met-2030-kan-ook-later

"Ik ben niet getrouwd met een jaartal. Of het 2029, 2030 of 2031 wordt, is wat mij betreft van latere zorg." Dat zei Mirjam Bikker van de ChristenUnie (CU) vanavond in Nieuwsuur over het doel dat in 2030 74 procent van de Nederlandse natuur niet meer te veel stikstof over zich heen krijgt.
Bikker ging hierover in debat met BoerBurgerBeweging-leider Caroline van der Plas.
Het jaartal 2030 is vastgelegd in de nieuwe stikstofwet, die nog door de Eerste Kamer moet. Het kabinet wil haast maken en heeft de eerdere deadline van 2035 naar voren gehaald.
In plaats van vast te klampen aan dat jaartal, benadrukt Bikker het belang van snel aan de slag gaan, samen met de boeren. "Door die stikstofcrisis zit Nederland vast, maar we zien ook grote problemen in de natuur. Daar moeten we vaart mee maken."
Het is niet voor het eerst dat de CU afwijkt van deze deadline. Afgelopen zomer zei Bikkers voorganger Gert-Jan Segers al niet te willen fixeren op een jaartal. Dit zei hij als reactie op een uitspraak van CDA-leider Wopke Hoekstra dat 2030 niet heilig is. Daar kreeg de CDA'er veel kritiek op.
Ook verschillende provincies hebben gezegd dat ze voor de stikstofaanpak meer tijd nodig hebben.
Voor Van der Plas is vasthouden aan 2030 een breekpunt. Zij wil alleen samenwerken met partijen die het op dat punt met haar eens zijn. "Als we er niet uitkomen met de onderhandelingen over 2030 en over uitkopen, onteigenen, dan gaan we dat niet doen."
Mocht de BBB er in de provincies niet uitkomen met andere partijen, dan denkt Van der Plas ook vanuit de oppositie iets te kunnen bereiken. Maar ze ziet mogelijke medestanders in de VVD, het CDA, SGP en ChristenUnie op dit hoofdpijndossier. "Dan hopen wij dat daar ook het gezond verstand gaat regeren en dat deze partijen zeggen: inderdaad, dit gaan we niet halen. Dan kunnen we gaan samenwerken."
D66-leider Sigrid Kaag benadrukte eerder deze week in Op1 dat haar partij zich aan de doelen wil houden. "Ik denk dat wij heel duidelijk zijn: die doelen staan voor ons. Belangrijk is dat we gaan doen wat we hebben afgesproken."
Op deze pagina praat NPO Kennis je bij over de stikstofproblematiek.
Nieuwsuur
Binnenland
Politiek
Deel artikel: