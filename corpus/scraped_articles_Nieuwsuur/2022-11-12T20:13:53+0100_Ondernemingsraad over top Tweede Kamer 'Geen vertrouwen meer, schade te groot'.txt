Ondernemingsraad over top Tweede Kamer: 'Geen vertrouwen meer, schade te groot'
2022-11-12T20:13:53+0100
https://nos.nl/nieuwsuur/artikel/2452167-ondernemingsraad-over-top-tweede-kamer-geen-vertrouwen-meer-schade-te-groot

De Ondernemingsraad van de Tweede Kamer heeft geen vertrouwen meer in de politieke top, het dagelijks bestuur van de Kamer onder leiding van Kamervoorzitter Vera Bergkamp. Dat zegt OR-voorzitter Michel Meerts tegen Nieuwsuur.
"Ik denk niet dat Bergkamp de scherven nog zou kunnen lijmen. De schade is te groot. Er is geen vertrouwen meer bij de ambtenaren in de hele politieke top van de Tweede Kamer", zegt Meerts.
De ambtelijke leiding vertrok deze week vanwege de onrust rond het in september aangekondigde onderzoek naar oud-Kamervoorzitter Arib, die ervan wordt beticht dat ze zich mogelijk grensoverschrijdend heeft gedragen. Die onrust verwijten ze onder anderen Bergkamp, bleek uit een toelichtende brief.
Het vertrek sloeg bij ambtenaren in als een bom, zegt Meerts. "De mensen die ik gesproken heb, waren in shock."
Kamervoorzitter Bergkamp ziet geen aanleiding om zelf te stoppen na het plotselinge vertrek van haar topambtenaren. Ze gaf aan "de scherven te willen lijmen." Ze wil ook doorgaan met het onderzoek naar oud-Kamervoorzitter Arib.
Meerts denkt dat lijmen dus niet meer gaat. Een optie is wat hem betreft om helemaal opnieuw te beginnen, met een nieuwe top en de terugkeer van de opgestapte leiding. Volgens Meerts was het "goed zakendoen" met het opgestapte managementteam onder leiding van griffier Simone Roos.
Als er schoon schip gemaakt is zou er er alsnog een onderzoek moeten plaatsvinden naar mogelijk grensoverschrijdend gedrag van oud-voorzitter Arib. Wel denkt Meerts dat een rustperiode gewenst is en spreekt hij de wens uit dat het onderzoek losgetrokken wordt van politiek.
Nieuwsuur
Politiek
Deel artikel: