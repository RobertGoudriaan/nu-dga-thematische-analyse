Vanavond op tv: Philips schikt vanwege problemen slaapapneu-apparaten • Vermeende Duitse coupplanners voor de rechter • Protest tegen 'Russische wet' in Georgië
2024-04-29T12:11:37+0200
https://nos.nl/nieuwsuur/artikel/2518608-vanavond-op-tv-philips-schikt-vanwege-problemen-slaapapneu-apparaten-vermeende-duitse-coupplanners-voor-de-rechter-protest-tegen-russische-wet-in-georgie

Al jaren is het een nachtmerrie voor Philips: de slaapapneu-apparaten waar van alles mis mee was. Patiënten zouden bij gebruik schuimdeeltjes en gassen hebben ingeademd. Tienduizenden gebruikers claimen dat ze gezondheidsschade opliepen. Philips ontkent dat, maar heeft nu een schikking getroffen met Amerikaanse klanten voor 1,1 miljard dollar.
Maar deze schikking gaat alléén om patiënten in de Verenigde Staten. In Nederland zijn er zo'n 1000 mensen gedupeerd door dezelfde apparaten, gaan zij ooit een schadevergoeding krijgen?
In Duitsland begint het proces tegen negen leden van de groep die zich Reichsbürger noemt. Volgens justitie waren zij van plan om gewapend het Duitse parlement te bestormen. De politie kreeg lucht van het plan en pakte eind 2022 27 mensen op tijdens een grote landelijke actie.
De Reichsbürger-beweging is een extreemrechtse groep die de moderne Duitse staat niet erkent - en terug wil naar het Duitse Rijk. De reeks rechtszaken duurt waarschijnlijk tot volgend jaar. We blikken vooruit met terrorisme-expert Jelle van Buuren.
In Georgië wordt de afgelopen weken geprotesteerd tegen een wet die er volgens de demonstraten toe leidt dat Georgië zich meer gaat richten op Rusland en minder op de Europese Unie. Rusland gebruikt een vergelijkbare 'buitenlandse agentenwet' om kritische journalisten en mensenrechtenorganisaties te muilkorven.
Het wetsvoorstel werd vorig jaar ook al besproken, maar werd toen door regeringspartij Georgische Droom ingetrokken na felle protesten. Onlangs werd de wet toch weer ingediend. Een meerderheid van het parlement is voorstander, de president is tegen. De Europese Commissie heeft boos gereageerd op het wetsvoorstel en spreekt van "zeer zorgwekkende ontwikkelingen".
Georgië kreeg in december nog de status van kandidaat-EU-lid. Welke gevolgen heeft de wet voor de positie van Georgië in Europa?
Nieuwsuur
Binnenland
Deel artikel: