Vanavond op tv: Nulurencontracten verboden • Tekort aan huisartsen • De rol van militaire bloggers
2023-04-03T14:11:29+0200
https://nos.nl/nieuwsuur/artikel/2470004-vanavond-op-tv-nulurencontracten-verboden-tekort-aan-huisartsen-de-rol-van-militaire-bloggers

De regels rond tijdelijke arbeidscontracten gaan de komende jaren flink veranderen. Nulurencontracten worden verboden, de voorwaarden om flexwerkers in te zetten worden strenger en een arbeidsongeschiktheidsverzekering wordt verplicht voor zzp'ers. Minister Karien van Gennip van Sociale Zaken en Werkgelegenheid heeft hierover samen met vakbonden en werkgevers afspraken gemaakt.
Gaat dit leiden tot meer zekerheid voor werknemers, zoals het doel is? En wat gaan de veranderingen betekenen voor werkgevers? We bespreken het met econoom Mathijs Bouman.
De bekende Russische militaire blogger en vlogger Vladlen Tatarski is omgekomen bij een explosie in een café in Sint-Petersburg, waarbij zestien anderen gewond raakten.
Tatarski, die in het echt Maxim Fomin heette, had meer dan 560.000 volgers op Telegram en was een van de belangrijkste militaire influencers. Er zijn geen aanwijzingen voor wie er achter de explosie zit, maar het is niet onwaarschijnlijk dat iemand Tatarski uit de weg wilde ruimen: hij stond vierkant achter de Russische invasie in Oekraïne, maar had vaak kritiek op de fouten van de Russische legerleiding. Hoe groot is de invloed van dit soort bloggers in Rusland?
Er zijn snel maatregelen nodig om te voorkomen dat de huisartszorg en wijkverpleging vastlopen. Daarvoor waarschuwt de Raad voor Volksgezondheid en Samenleving (RVS) in een nieuw rapport over de eerstelijnszorg.
"De basiszorg is het fundament voor het zorgstelsel daarachter", zegt RVS-voorzitter Jet Bussemaker. "Dus we moeten dit nu goed regelen om de zorg overeind te houden."
Nieuwsuur
Binnenland
Deel artikel: