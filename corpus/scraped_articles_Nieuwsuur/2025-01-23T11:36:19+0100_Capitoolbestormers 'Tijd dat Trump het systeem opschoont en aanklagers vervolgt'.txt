Capitoolbestormers: 'Tijd dat Trump het systeem opschoont en aanklagers vervolgt'
2025-01-23T11:36:19+0100
https://nos.nl/nieuwsuur/artikel/2552916-capitoolbestormers-tijd-dat-trump-het-systeem-opschoont-en-aanklagers-vervolgt

Sjoerd den Daas
correspondent VS
Sjoerd den Daas
correspondent VS
Gevangengezet in het Amerika onder de president die ze vier jaar geleden met geweld buiten het Witte Huis probeerden te houden. Vrijgelaten in het land van Donald Trump, wiens verkiezingsnederlaag ze destijds weigerden te accepteren. Of ze geweld hebben gebruikt of niet, de Capitoolbestormers: Trump geeft ze gratie. Eén voor één komen ze nu vrij en zinnen ze op wraak.
"Ik wil dat hij het systeem opschoont en de aanklagers vervolgt," zegt de net vrijgelaten rechts-extremist Stewart Rhodes. Hij had voor zijn rol bij de bestorming 18 jaar straf moeten uitzitten.
Vrienden, vloggers en sympathisanten van de Capitoolbestormers - of in hun eigen woorden: gijzelaars, hoeders van de democratie - waren in de afgelopen jaren vrijwel elke avond te vinden op de Freedom Corner. De plek voor de ingang van de gevangenis in Washington, die ze zelf zo hebben genoemd. Maar zelden was de euforie zo groot als nu.
Rhodes: "Ik luisterde op de radio naar de inauguratie en wist dat dit zou gaan komen." Enkele uren na de aflegging van de presidentiële eed tekent Trump zoals beloofd een decreet: circa 1500 Capitoolbestormers krijgen gratie. Nu is Rhodes vrij.
"Rond elf uur stonden ze voor mijn deur", vertelt de oprichter van de Oath Keepers, een extreemrechtse militie. "Pak je spullen. Dat hoefden ze me geen twee keer te zeggen." Rhodes was zelf niet in het Capitool op die bewuste woensdag in januari, dik vier jaar geleden. Maar hij wordt gezien als één van de aanstichters.
Op weg naar Washington kocht hij voor vele duizenden dollars aan wapenmaterieel en gevechtsuitrusting, valt te lezen in het oordeel van de rechter. Ook al werden die niet ingezet, aanklagers concludeerden: Rhodes stuurde zijn manschappen aan om leden van het Congres te intimideren en de certificering van de stemmen voor de nieuwgekozen president Joe Biden te blokkeren.
Correspondent Sjoerd den Daas vangt Stewart Rhodes buiten de gevangenis op:
Eerder sprak Nieuwsuur met de zoon van Rhodes, Dakota Adams. Hij vertelde dat de acht kinderen in het gezin opgroeiden in een sfeer van paranoia, indoctrinatie en angst. "Als tiener werd ik getraind in gevechten van huis tot huis." Dakota plant uiteindelijk een ontsnapping en vlucht met zijn moeder, broers en zussen.
Gevraagd of hij alweer contact heeft met zijn familie, waaronder zijn zoon, zegt Rhodes: "Nee, maar ik kijk er wel naar uit. Ik hou onvoorwaardelijk van hem." Ook al heeft zijn zoon tegen hem getuigd? Rhodes lijkt even van zijn à propos. "Dat maakt niet uit. Het is mijn zoon." Zoon Dakota zegt in een reactie dat "de meeste kinderen van Rhodes niets met hem te maken willen hebben."
Berouw toont de net vrijgekomen Rhodes niet. Mededogen met de circa 140 agenten die gewond raakten, heeft hij evenmin, als Nieuwsuur hem er naar vraagt. "Als je al ontdaan bent over iets, wees dat dan over het ministerie van Justitie en de FBI", antwoordt hij. "Ze hebben ons geen eerlijk proces gegeven. Het is tijd dat de boel daar wordt schoongeveegd."
Er ontstaat rumoer voor de gevangenis, waar wordt gezongen, geschreeuwd en dan gejuicht. Een oudere man omhelst zijn vrienden. Het blijkt te gaan om Tom Vournas uit Florida. Lid van de Proud Boys, een andere extreemrechtse militie die een sleutelrol speelde bij de gewelddadigheden.
Volgens justitie spoot de 63-jarige Vournas met pepperspray op politieagenten. Eén agent werd lichamelijk letsel toegebracht, schreef justitie. Hij zat al even vast, volgende week zou hij zijn straf horen. "Ik heb niets te zeggen", antwoordt Vournas, gevraagd hoe het voelt om weer op vrije voeten te zijn.
"Wegwezen hier, geef de man wat ruimte", roept één van de mensen die Vournas naar een pick-up truck begeleidt. "Fuck you, scheer je weg", schreeuwt een ander, zijn gezicht bedekt met een geel Proud Boys sjaaltje. Meerdere middelvingers gaan de lucht in.
Een vrouw uit New York met een rood 'Make America Great Again' petje wil wel wat zeggen. "Ik ben zo blij", zegt ze. Ze ontmoette Vournas naar eigen zeggen online. "Gister was ik teleurgesteld, ik was hier tot middernacht", zegt ze. "Ik ben ontzettend blij dat hij nu vrij is."
Dat geldt nog niet voor iedereen. "Ik begreep dat er nog 22 mensen vastzitten", zegt een sympathisant. De man vloog vanuit Arizona naar 'DC' om de inauguratie van Trump mee te maken. "Hij bevecht het systeem", zegt hij goedkeurend over de nieuwe president.
Trump zei eerder dat 6 januari geen dag was van geweld, maar een dag van liefde. De Capitoolbestormers krijgen mogelijk een uitnodiging van het Witte Huis. Heeft Rhodes al een belletje gekregen? "Nee nog niet."
Zoon Dakota heeft zijn verleden inmiddels van zich afgeschud:
Nieuwsuur
Buitenland
Deel artikel: