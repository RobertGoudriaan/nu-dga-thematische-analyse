Wietexperiment start binnenkort, maar is de hasj wel lekker genoeg?
2025-01-30T07:00:01+0100
https://nos.nl/nieuwsuur/artikel/2553811-wietexperiment-start-binnenkort-maar-is-de-hasj-wel-lekker-genoeg

Vanaf april is er in een aantal gemeenten legale, in Nederland gemaakte hasj te koop. Maar is die ook even lekker als de illegale hasj die coffeeshops nu nog verkopen? De illegale versie komt vaak uit Marokko en staat bekend om de kwaliteit en smaak.
Over een paar maanden begint het wietexperiment na jaren voorbereiding en uitstel echt. Vanaf 7 april worden in tien gemeenten legale wiet en hasj verkocht. Die cannabis is geteeld door Nederlandse bedrijven die daarvoor een vergunning hebben gekregen van de overheid.
Daarmee komt in die gemeenten een eind aan een decennialang gedoogbeleid waarbij de consumentenverkoop van cannabis werd toegestaan, maar de teelt strafbaar was en ook door politie en justitie werden bestreden. In het wietexperiment wordt de hele keten gelegaliseerd, van teelt tot smoke.
Experiment in Breda al 'succes'
De gemeenten Tilburg en Breda zijn vorig jaar al met het experiment begonnen. Burgemeester Depla van Breda noemt het in Nieuwsuur nu al een succes. "In de coffeeshops in Breda gaat al 75 procent van de afzet vanuit de legale wiet."
Gilbert Esmeijer, voorzitter Coffeeshop Platform Nijmegen kijkt ernaar uit. Ook Nijmegen doet mee aan de proef. "Het is makkelijker om geen discussies te hebben met banken en gewoon inkoopfacturen te hebben. Dan roept de boekhouding minder vragen op."
Toch zijn er nog wel zorgen over het verloop van het experiment. Over de wiet bestaan in aanloop van de start weinig zorgen. Er is naar verwachting genoeg om de coffeeshops in de tien gemeenten te bevoorraden en de kwaliteit is prima. Bij de hasj ligt dat anders.
Ongeveer een vijfde van de cannabis die wordt verkocht in coffeeshops is hasj. Als het experiment begint, zijn er zeven kwekers die cannabis leveren. Die kunnen vrijwel zeker niet aan de vraag voldoen en hun Hollandse hasj haalt niet de kwaliteit die gebruikers nu gewend zijn, zegt Esmeijer: "Mijn klanten weten wat ze roken. Die gaan er niet mee akkoord."
Coffeeshopmedewerker Jesse proeft duidelijk verschil tussen Marokkaanse en Nederlandse legale hasj:
Depla erkent dat het spannend wordt. "Maar dat is ook de reden dat we het een experiment noemen. In de coffeeshops in Breda wordt er inmiddels legale hasj verkocht. Niet in de mate van de illegale hasj. Maar je ziet wel dat de Nederlandse telers ook in staat zijn om dat product te benaderen."
Esmeijer ziet het minder zonnig en maakt de vergelijking met alcohol. "Stel je voor dat er ineens alleen maar Nederlandse alcohol mag worden verkocht. Met bier en gedistilleerd gaat dat zeker lukken, maar met wijn wordt dat wel een uitdaging."
Maar de coffeeshops mogen straks de Marokkaanse hasj niet meer verkopen. De vrees is dat straatdealers na april in het gat zullen springen. Esmeijer pleit voor toestemming om naast nederhasj toch ook Marokkaanse hasj te mogen verkopen.
Q-farms in Veendam is een van de bedrijven dat legale cannabis teelt en verwacht 220.000 planten per jaar te telen. Het bedrijf erkent dat de Nederlandse hasj anders smaakt dan de Marokkaanse, zegt mede-eigenaar Karina Vos: "We hebben niet de illusie dat we de Marokkaanse hasj kunnen namaken. Dus dat gaan we ook niet proberen, maar we willen wel echt goede producten op de markt zetten."
Op het gebied van legale wiet worden dus geen problemen verwacht met de aanvoer. Wellicht ontstaat er zelfs een overschot. Binnen de regels van het wietexperiment kunnen de telers dat niet kwijt. Ze mogen de legale wiet alleen verkopen aan coffeeshops in de deelnemende gemeenten.
Depla vraagt in dat geval om flexibiliteit van het kabinet. "Als er overproductie is, laat dan het aantal gemeenten dat mee mag doen aan het experiment groeien. We willen toch liever legale wiet dan illegale wiet en niet de criminelen de wind in de zeilen geven?"
Wiet (marihuana) is vaak minder sterk en goedkoper dan hasj. Wiet wordt gemaakt van de gedroogde bloemtoppen en bladeren van de cannabisplant. Hasj bestaat voornamelijk uit de hars van de bloemtoppen. Door die hars samen te persen ontstaat er een bruine kleverige substantie. In de hars zit een hogere concentratie van de werkzame stoffen (met name THC) en is daardoor sterker.
Nieuwsuur
Binnenland
Deel artikel: