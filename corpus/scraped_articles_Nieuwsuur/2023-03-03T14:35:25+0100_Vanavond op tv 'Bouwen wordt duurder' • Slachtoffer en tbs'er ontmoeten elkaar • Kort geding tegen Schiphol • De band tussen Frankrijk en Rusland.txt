Vanavond op tv: 'Bouwen wordt duurder' • Slachtoffer en tbs'er ontmoeten elkaar • Kort geding tegen Schiphol • De band tussen Frankrijk en Rusland
2023-03-03T14:35:25+0100
https://nos.nl/nieuwsuur/artikel/2465983-vanavond-op-tv-bouwen-wordt-duurder-slachtoffer-en-tbs-er-ontmoeten-elkaar-kort-geding-tegen-schiphol-de-band-tussen-frankrijk-en-rusland

Het bouwen en verbouwen van je huis wordt vanaf volgend jaar een stuk duurder, verwachten gemeenten en deskundigen. Dat heeft alles te maken met een nieuwe wet die het bouwtoezicht regelt. Nu is dat nog een taak van de gemeente, maar vanaf 2024 wordt het geprivatiseerd en gaan commerciële partijen het doen. De hoge kosten van het toezicht zijn dan voor de consument.
Vijf luchtvaartmaatschappijen spannen een kort geding aan tegen de Nederlandse Staat, vanwege de aangekondigde krimp van Schiphol. Vanwege geluidsoverlast en milieuvervuiling mogen er vanaf volgend jaar 100.000 vluchten minder vertrekken of landen op de luchthaven.
De maatschappijen vinden dat er te weinig is gekeken naar alternatieven. Zij zijn ervan overtuigd dat zij minder geluid en CO2-uitstoot kunnen realiseren met behoud van het aantal vluchten.
Om een ernstig geweldsdelict of seksueel misbruik te verwerken, kiezen sommige slachtoffers ervoor om met hun dader in gesprek te gaan. Dat gebeurt in gevangenissen, maar ook in tbs-klinieken.
De daders in zo'n kliniek hebben één of meerdere psychiatrische stoornissen, en worden daarvoor nog behandeld. Kun je met zo iemand wel een écht gesprek hebben?
Uit recent onderzoek blijkt van wel. We spreken meerdere slachtoffers en tbs'ers die elkaar ontmoet hebben, over hun ervaring.
Van de van oudsher hechte relatie tussen Rusland en Frankrijk is sinds de oorlog weinig meer over. President Macron zou graag een hoofdrol spelen in de vredesonderhandelingen en dat brengt hem in een ingewikkelde positie.
Verslaggever Saskia Dekkers dook er in voor onze serie De Nieuwe Muur, die gaat over de veranderingen in Europa sinds de Russische invasie van Oekraïne.
Nieuwsuur
Binnenland
Deel artikel: