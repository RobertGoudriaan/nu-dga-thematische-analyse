Vanavond op tv: Zijn zorgrobots de toekomst? • Borgen is terug • Huizen voor daklozen • Geld Polen
2022-06-02T12:00:51+0200
https://nos.nl/nieuwsuur/artikel/2431157-vanavond-op-tv-zijn-zorgrobots-de-toekomst-borgen-is-terug-huizen-voor-daklozen-geld-polen

Om de personeelstekorten in de zorg tegen te gaan, wordt er onder andere gekeken naar het gebruik van zorgrobots. Die kunnen steeds meer. Maar welke taken kunnen ze wel overnemen en welke niet? En moeten we dat willen? Te gast is hoogleraar in 'Haptic Human-Robot Interaction', David Abbink.
Borgen is wereldwijd door tientallen miljoenen kijkers bekeken. De serie gaat over Deense politiek, de rol van parlementariërs, ambtenaren en journalisten en hun onderlinge dynamiek. Nu, tien jaar na de laatste aflevering, is er een nieuw seizoen. Hoe maak je, in tijden waarin de politiek soms wel fictie lijkt, een boeiende politieke serie? We spreken scenarioschrijver Adam Price.
Daklozen moeten voortaan zo snel mogelijk een eigen woonplek krijgen. Het kabinet denkt dat het aanbieden van een vaste woning de meest effectieve methode is om dakloosheid te bestrijden. Nu krijgen daklozen vooral tijdelijk onderdak in opvanghuizen, zoals bijvoorbeeld het Leger des Heils. In Nieuwsuur kijken we hoe deze plannen ontvangen worden.
Polen mag onder voorwaarden gebruik maken van bijna 36 miljard euro uit het coronaherstelfonds. Het besluit is zeer omstreden omdat Polen volgens critici nog lang niet voldoet aan de Europese rechtstaat-eisen. Rechters in Polen die kritiek hebben op de regering kunnen sinds de invoering van een nieuwe wet in 2020 geschorst of ontslagen worden. We spreken een Poolse rechter, rechter en bijzonder hoogleraar Europese Rechtspleging Kees Sterk en met Eurocommissaris Frans Timmermans.
Nieuwsuur
Binnenland
Deel artikel: