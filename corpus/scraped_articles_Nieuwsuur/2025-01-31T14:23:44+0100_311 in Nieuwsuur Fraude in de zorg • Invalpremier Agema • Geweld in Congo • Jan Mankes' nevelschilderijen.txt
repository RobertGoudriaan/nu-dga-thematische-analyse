31/1 in Nieuwsuur: Fraude in de zorg • Invalpremier Agema • Geweld in Congo • Jan Mankes' nevelschilderijen
2025-01-31T14:23:44+0100
https://nos.nl/nieuwsuur/artikel/2553965-31-1-in-nieuwsuur-fraude-in-de-zorg-invalpremier-agema-geweld-in-congo-jan-mankes-nevelschilderijen

Ondanks kritische rapporten van onder meer de Algemene Rekenkamer lijkt het maar niet te lukken om fraude in de zorg echt aan te pakken. Eerder waarschuwde de Inspectie Gezondheidszorg en Jeugd in een brief aan alle zorginstellingen voor de ernstige gevolgen van die fraude voor cliënten en patiënten. Hun veiligheid kan gevaar lopen als ze worden geholpen door mensen die op onterechte wijze aan hun zorgdiploma zijn gekomen.
In het oosten van de Democratische Republiek Congo trekt de M23-militie vanuit de stad Goma verder door naar het zuiden van het land. Goma zelf, vlak bij Rwanda, is inmiddels grotendeels in handen van M23. Door gevechten tussen de rebellen en het Congoleze leger zijn honderdduizenden mensen op de vlucht geslagen. Inmiddels is er sprake van een groot tekort aan voedsel, water en medische hulpmiddelen.
We spreken met de Nederlandse Vivian van de Perre. Zij werkt voor de VN-vredesmissie Monusco in Congo.
Een "historisch moment" vandaag in politiek Den Haag: voor het eerst zat een PVV'er de ministerraad voor. Bij afwezigheid van premier Dick Schoof, die griep heeft, nam vicepremier Fleur Agema de honneurs waar.
De Friese kunstenaar Jan Mankes werd maar 30 jaar oud maar schilderde in die periode toch zo'n 200 schilderijen. Vooral zijn landschappen waarin nevel vaak een grote rol speelt, kunnen rekenen op veel liefhebbers. In twee musea in het land is nu een expositie met werken van Mankes te zien. Nieuwsuur volgt het voetspoor van deze Friese kunstenaar, die meer dan honderd jaar geleden leefde.
Nieuwsuur
Binnenland
Deel artikel: