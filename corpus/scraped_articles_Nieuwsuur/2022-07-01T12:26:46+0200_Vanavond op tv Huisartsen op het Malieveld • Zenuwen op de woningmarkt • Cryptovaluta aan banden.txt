Vanavond op tv: Huisartsen op het Malieveld • Zenuwen op de woningmarkt • Cryptovaluta aan banden
2022-07-01T12:26:46+0200
https://nos.nl/nieuwsuur/artikel/2434836-vanavond-op-tv-huisartsen-op-het-malieveld-zenuwen-op-de-woningmarkt-cryptovaluta-aan-banden

Huisartsenorganisaties houden een manifestatie op het Malieveld in Den Haag om te protesteren tegen de vele extra taken die de artsen op hun bordje krijgen. Zijn er oplossingen om het beroep minder zwaar te maken en meer mensen voor het vak te interesseren? We kijken naar de verschillen tussen de (vaak oudere) huisartsen met een praktijk en de (vaak jongere) huisartsen die zelfstandig opereren.
Waar gaat het heen met de woningmarkt? Onder meer door de hogere hypotheekrente is het vertrouwen in de woningmarkt op het laagste niveau sinds jaren. We spreken mensen die al een nieuw huis hebben gekocht, maar hun oude nog niet hebben verkocht. Bij deze groep lopen de zenuwen op.
De lidstaten van de Europese Unie en het Europees Parlement zijn akkoord over nieuwe wetgeving rond cryptovaluta zoals bitcoin. De nieuwe regels verplichten dienstverleners in de cryptosector onder meer om transparanter te zijn over hun eigen financiële positie en over de (risico's van de) munten die ze aanbieden. De regels moeten investeerders in cryptovaluta beter beschermen en misbruik door criminelen voorkomen. We spreken erover met Europarlementariër Paul Tang en deskundigen uit de sector.
Het kabinet gaat rekeningrijden invoeren: de automobilist betaalt dan per gereden kilometer. En de ANWB waarschuwt voor een permanent verkeersinfarct in Nederland. Terwijl het openbaar vervoer juist in de problemen zit: als het kabinet de coronasteun stopzet eind dit jaar, zullen dienstregelingen noodgedwongen met 20 tot 30 procent worden verminderd. Te gast is econoom Mathijs Bouman.
Nieuwsuur
Binnenland
Deel artikel: