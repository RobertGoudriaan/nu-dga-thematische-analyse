25/11 in Nieuwsuur: Strafeisen Pélicot-proces • Bestand Israël Hezbollah lijkt steeds dichterbij • Integratieoverleg • Pro-Rus op kop in Roemenië
2024-11-25T12:21:45+0100
https://nos.nl/nieuwsuur/artikel/2545882-25-11-in-nieuwsuur-strafeisen-pelicot-proces-bestand-israel-hezbollah-lijkt-steeds-dichterbij-integratieoverleg-pro-rus-op-kop-in-roemenie

Tegen de man in Frankrijk die terechtstaat voor het drogeren en laten verkrachten van zijn eigen vrouw, Gisèle Pélicot, is twintig jaar cel geëist. Dominique Pelicot verkrachtte zijn vrouw en nodigde andere mannen thuis uit om hetzelfde te doen terwijl ze buiten bewustzijn was.
De komende dagen krijgen alle 51 verdachten hun straf te horen. De zaak heeft veel losgemaakt in Frankrijk; Gisèle Pélicot is uitgegroeid tot icoon van de strijd tegen seksueel geweld.
Er zijn opnieuw voorzichtig positieve geluiden te horen over een staakt-het-vuren tussen Israël en Hezbollah in Libanon. Israëlische media schrijven dat Israël in principe akkoord gaat met een Amerikaans voorstel of daar in elk geval verder over wil praten. Wel zijn er nog details die verder uitgewerkt moeten worden en die roet in het eten kunnen gooien, schrijven ook Amerikaanse media als CNN en Axios. Nieuwsuurverslaggever en Libanonkenner Zainab Hammoud schuift aan in de studio.
Jurgen Nobel (VVD), staatssecretaris Participatie en Integratie, werd in één keer een van de bekendere kabinetsleden met zijn ferme uitspraken na het geweld tegen Israëliërs in Amsterdam. Volgens hem was er sprake van een "integratieprobleem" omdat "een groot deel van de islamitische jongeren" de Nederlandse normen en waarden niet onderschrijft.
Sindsdien staat integratie hoog op de agenda in politiek Den Haag. Vandaag bespreken Kamerleden het thema in een overleg met Nobel.
De uiterst rechtse, pro-Russische Calin Georgescu lijkt, onverwacht, de eerste ronde van de presidentsverkiezingen in Roemenië te hebben gewonnen. In de laatste peilingen voor de verkiezingen stond Georgescu maar op enkele procenten. Maar uit de voorlopige resultaten van de verkiezingen blijkt dat hij uiteindelijk zo'n 23 procent van de stemmen kreeg.
Omdat geen van de kandidaten een meerderheid haalde, gaan de twee politici met de meeste stemmen naar de tweede ronde op 8 december. Wat verklaart dat Georgescu plotseling zo goed scoort?
Nieuwsuur
Binnenland
Deel artikel: