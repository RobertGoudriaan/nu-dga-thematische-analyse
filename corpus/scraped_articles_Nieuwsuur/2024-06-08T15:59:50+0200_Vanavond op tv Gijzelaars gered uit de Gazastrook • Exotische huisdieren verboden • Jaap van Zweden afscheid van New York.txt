Vanavond op tv: Gijzelaars gered uit de Gazastrook • Exotische huisdieren verboden • Jaap van Zweden: afscheid van New York
2024-06-08T15:59:50+0200
https://nos.nl/nieuwsuur/artikel/2523651-vanavond-op-tv-gijzelaars-gered-uit-de-gazastrook-exotische-huisdieren-verboden-jaap-van-zweden-afscheid-van-new-york

Het Israëlische leger heeft vier Israëlische gegijzelden bevrijd uit de Gazastrook. Dat is voorlopig goed nieuws voor premier Benjamin Netanyahu. Elke zaterdag zijn er in Israël protesten tegen het beleid van Netanyahu. Bij die demonstratie zijn ook familieleden van gijzelaars die nog vastzitten in Gaza. Oppositieleider Benny Gantz zou vanavond aanwezig zijn bij een protest en een persconferentie geven. Aangenomen werd dat hij zijn vertrek zou aankondigen. Door het nieuws over de vrijlating heeft hij die persconferentie afgezegd.
Gantz, die zonder portefeuille in het oorlogskabinet zit, eist dat Netanyahu binnen drie weken met een plan komt voor het naoorlogse bestuur van Gaza. Ook eist Gantz onder meer de demilitarisering van de Gazastrook en wil hij dat er een Amerikaanse, Europese, Arabische en Palestijnse regering komt die het civiele bestuur in Gaza gaat vormen. We praten over de ontwikkelingen met Bart wallet, hoogleraar Joodse Studies aan de Universiteit van Amsterdam.
Per 1 juli mag je geen exotische zoogdieren als een tijger, een Afrikaanse buffel en bijvoorbeeld een chinchilla als huisdier houden. Van de 320 verschillende zoogdiersoorten blijven er nog dertig over: de positieflijst, samengesteld door wetenschappers na vijf jaar studie. Veel eigenaren van bijzondere diersoorten zijn niet blij.
Het was zijn droombaan, maar Jaap van Zweden stopt als chef-dirigent bij de New York Philharmonic. Dat toporkest verruilt hij voor een Frans Omroeporkest. Van Zweden vertrekt ook bij zijn orkest in Hong Kong. Daarvoor in de plaats komt Seoul. Stuivertje wisselen dus, maar eerst neemt hij afscheid van New York.
Nieuwsuur
Binnenland
Deel artikel: