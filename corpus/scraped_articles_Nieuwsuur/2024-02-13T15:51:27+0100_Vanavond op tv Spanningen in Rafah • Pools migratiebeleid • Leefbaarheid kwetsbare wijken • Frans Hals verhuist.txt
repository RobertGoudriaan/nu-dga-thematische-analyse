Vanavond op tv: Spanningen in Rafah • Pools migratiebeleid • Leefbaarheid kwetsbare wijken • Frans Hals verhuist
2024-02-13T15:51:27+0100
https://nos.nl/nieuwsuur/artikel/2508697-vanavond-op-tv-spanningen-in-rafah-pools-migratiebeleid-leefbaarheid-kwetsbare-wijken-frans-hals-verhuist

Het is onrustig in Rafah: premier Netanyahu kondigde dit weekend aan het grondoffensief te willen uitbreiden naar de zuidelijke grensstad. Maar waar moeten de bewoners heen? We spreken in de studio met correspondent Joost Scheffers over de mogelijke rol van het zuidelijke buurland Egypte.
Nu Polen weer een pro-Europese regering heeft, zal het strenge migratiebeleid verleden tijd zijn. Dat dachten althans veel kiezers toen Donald Tusk in december aantrad als premier. Maar de praktijk is anders. Verslaggever Saskia Dekkers reisde naar de Pools-Belarussische grens en zag met eigen ogen dat het lange hoge hek om migranten tegen te houden daar nog steeds staat.
Rotterdam en Den Haag maken zich zorgen over de toename van het aantal kwetsbare mensen in wijken die nu al kampen met problemen. Demissionair minister Hugo de Jonge van Volkshuisvesting wil met een wetsvoorstel de druk op deze wijken verlichten, maar de gemeenten vrezen juist dat die druk zal toenemen.
Het Rijksmuseum in Amsterdam opent eind deze week een grote tentoonstelling over schilder Frans Hals. Er zijn ongeveer vijftig van de beste werken van de zeventiende Haarlemse meester te zien, geleend uit internationale topcollecties. Nieuwsuur nam alvast een kijkje tijdens de voorbereidingen op de opening.
Nieuwsuur
Binnenland
Deel artikel: