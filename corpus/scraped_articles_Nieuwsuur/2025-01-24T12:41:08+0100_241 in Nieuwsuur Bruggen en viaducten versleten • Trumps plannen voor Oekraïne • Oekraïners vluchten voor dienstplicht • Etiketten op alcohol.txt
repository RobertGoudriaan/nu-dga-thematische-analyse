24/1 in Nieuwsuur: Bruggen en viaducten versleten • Trumps plannen voor Oekraïne • Oekraïners vluchten voor dienstplicht • Etiketten op alcohol
2025-01-24T12:41:08+0100
https://nos.nl/nieuwsuur/artikel/2553068-24-1-in-nieuwsuur-bruggen-en-viaducten-versleten-trumps-plannen-voor-oekraine-oekrainers-vluchten-voor-dienstplicht-etiketten-op-alcohol

Een constructiefout bij bruggen en viaducten kan in de toekomst grote verkeershinder veroorzaken. De constructies slijten sneller dan voorzien en kunnen mogelijk geen zwaar verkeer meer aan. Het probleem is de tand-nokconstructie, die volgens de huidige inzichten kan leiden tot roest in de wapening van het beton, veroorzaakt door water met strooizout. Hoe groot is het probleem en wat zijn de gevolgen? Daarover spreken we met Chief Operational Officer Louis Schouwstra van Rijkswaterstaat.
Donald Trump wil Rusland met tariefverhogingen en meer sancties dwingen tot een deal die de oorlog in Oekraïne kan beëindigen. Hij wil op korte termijn gaan praten met de Russische president Vladimir Poetin. Ook vindt de nieuwe Amerikaanse president dat China zich moet mengen in het conflict tussen Rusland en Oekraïne. Dat land heeft nauwe banden met Moskou. Wat zijn de kansen van zijn plannen? Te gast is defensiedeskundige van Instituut Clingendael Bob Deen.
Het aantal Oekraïense dienstplichtige mannen dat de oorlog ontvlucht en illegaal de grens oversteekt, is het afgelopen jaar enorm toegenomen. Oekraïense mannen tussen de 18 en de 60 mogen het land niet verlaten, want Oekraïne heeft een groot tekort aan nieuwe rekruten. Maar ook nu - in de winter - trotseren mannen de sneeuw en trekken ze de grens over met Roemenië. Op de vlucht voor dienstplicht, wagen ze hun leven in een helse tocht door de bergen. Vanavond een reportage.
Minder dan helft van de volwassenen Nederlanders weet dat er een relatie is tussen alcohol en kanker. Wetenschappers houden daarom een pleidooi voor verplichte waarschuwingen op etiketten van alcoholhoudende dranken. In Ierland gaan ze dat ook doen. Nederland kent een systeem van zelfregulering, waarbij fabrikanten naar eigen inzicht mogen waarschuwen voor de gevaren van alcohol. En dat gebeurt niet.
Nieuwsuur
Binnenland
Deel artikel: