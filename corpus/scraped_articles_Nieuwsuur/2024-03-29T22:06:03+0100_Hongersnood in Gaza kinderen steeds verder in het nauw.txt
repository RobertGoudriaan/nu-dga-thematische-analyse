Hongersnood in Gaza: kinderen steeds verder in het nauw
2024-03-29T22:06:03+0100
https://nos.nl/nieuwsuur/artikel/2514720-hongersnood-in-gaza-kinderen-steeds-verder-in-het-nauw

De humanitaire situatie in Gaza stevent af op een catastrofe. Het Internationale gerechtshof in Den Haag - waar een proces is aangespannen tegen Israël - spreekt in een tussenvonnis uit dat er inmiddels sprake is van hongersnood.
Het gebrek aan voedsel raakt ook kinderen hard. Volgens de VN lijdt 31 procent van de kinderen onder de twee jaar in Noord-Gaza aan acute ondervoeding. In het zuidelijke Rafah geldt dit voor 10 procent van de kinderen. Geschat wordt dat 50.000 kinderen in de Gazastrook ondervoed zijn. En bijna 1 op de 3 slachtoffers in Gaza is een kind.
Directeur van Save the Children, Janti Soeripto, was een van de weinigen die Gaza konden bezoeken en is net terug. "Ze hebben honger. Je ziet de ondervoeding. Er wordt onder kinderen veel gehoest, er is veel diarree en er zijn veel mensen met eczeem of uitslag op hun huid omdat ze een gebrek hebben aan schoon water."
Ze zag hoe artsen keuzes moeten maken. "Welke premature baby's moeten ze naar huis sturen, waarvan ze weten dat ze dood zullen gaan. Traumatische keuzes, wetende ook dat slechts twintig kilometer verderop alles aanwezig is, maar dat het niet wordt binnengelaten. Dat is ongekend."
De helft van de ongeveer 2,2 miljoen bewoners van de Gazastrook zijn kinderen. Sinds 7 oktober zijn er volgens het door Hamas gecontroleerde Palestijnse ministerie van Volksgezondheid als gevolg van het conflict ongeveer 12.500 kinderen overleden. De VN stelt dat ruim één miljoen kinderen psychische hulp nodig hebben als gevolg van de oorlog en dat er al 17.000 kinderen op zichzelf zijn aangewezen, zonder enig ouderlijk toezicht.
Schoon water en voedsel hebben nu prioriteit, zegt Soeripto, maar ze noemt meteen nog iets anders: "Dat is mentale ondersteuning. Ik sprak een moeder en zij vroeg om psychische hulp. Ze zei: 'Omdat ik zo getraumatiseerd ben. En mijn kinderen zo getraumatiseerd zijn, dat het ons op dit moment het meeste in de weg zit'."
Vandaag waren er weer voedseldroppings. Ook over land komt er hulp binnen. Volgens de laatste VN-cijfers - daterend van 27 maart - 209 trucks. Maar volgens de hulporganisaties en de VN komt er veel te weinig voedsel naar Gaza.
Hulporganisaties luidden al eerder de noodklok over de voedselsituatie in de Gazastrook. En EU-buitenlandcoördinator Josep Borrell, de hoogste diplomaat van de Europese Unie, heeft gezegd dat Israël schuldig is aan de hongersnood in Gaza. "Verhongering wordt gebruikt als oorlogswapen. Israël veroorzaakt een hongersnood." Israël bestrijdt alle beschuldigingen en zegt dat er meer voedsel Gaza binnenkomt dan voor de oorlog.
Het kabinet maakte vandaag bekend dat Defensie in april opnieuw via airdrops voedselhulp gaat geven. In samenwerking met Jordanië en andere internationale partners én in overleg met Israël.
Maar Soeripto noemt het "theater". Ze zag in Egypte duizenden trucks staan. "Duizenden vrachtauto's met voedsel, met water, met medicijnen. Die worden maar mondjesmaat toegelaten in Gaza. Dus dat we dan met pallets uit de lucht dit probleem gaan oplossen, met geen enkele controle over de distributie, is gewoon onwerkelijk. Ik heb er geen woorden voor."
Een veilige distributie in Gaza is volgens Israël sowieso een probleem. Er ontstaan regelmatig chaos en vechtpartijen bij het uitdelen van voedsel. Maar, zegt Soeripto, "dat is het verhaal van de kip en het ei". "Er is zoveel behoefte, mensen zijn desperaat, dus dan wordt het lastig om die distributies echt gecontroleerd te doen. Ook als er bommen vallen. We moeten ervoor zorgen dat er meer dan genoeg voedsel en water naar binnen gaat, zodat die enorme behoefte daalt."
De VN-Veiligheidsraad heeft deze week opgeroepen tot een onmiddellijk staakt-het-vuren in de Gazastrook tijdens de ramadan. Soeripto pleit voor een permanent staakt-het-vuren. "Dan moet je ervoor zorgen dat je echt op grote schaal hulp naar binnen stuurt. Dat we dan vervolgens veilig en en gecontroleerd kunnen distribueren en dan gaan praten over de wederopbouw."
Nieuwsuur
Collectie
Oorlog in Gaza
Buitenland
Deel artikel: