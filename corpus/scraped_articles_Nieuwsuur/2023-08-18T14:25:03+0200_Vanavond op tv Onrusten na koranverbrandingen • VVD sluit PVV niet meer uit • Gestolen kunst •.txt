Vanavond op tv: Onrusten na koranverbrandingen • VVD sluit PVV niet meer uit • Gestolen kunst •
2023-08-18T14:25:03+0200
https://nos.nl/nieuwsuur/artikel/2487039-vanavond-op-tv-onrusten-na-koranverbrandingen-vvd-sluit-pvv-niet-meer-uit-gestolen-kunst

Zweden heeft het dreigingsniveau voor terrorisme verhoogd naar het een-na-hoogste niveau. Aanleiding zijn de koranverbrandingen van de afgelopen tijd die tot grote protesten hebben geleid in het Midden-Oosten. Justitieminister Dilan Yesilgöz houdt er rekening mee dat het vernietigen of verbranden van een koran tijdens protesten in Nederland ook kan leiden tot een verhoogde terreurdreiging. We spreken met correspondent Rolien Créton.
Hij stond niet bekend als een heel principieel politicus, op één punt na: VVD-leider Mark Rutte sloot sinds het gedoogconstructie-avontuur de PVV van Geert Wilders uit om nog eens mee samen te werken. Wilders is in zijn ogen te extreem en politiek niet betrouwbaar. Opvallend dus vandaag dat Dilan Yesilgöz, de nieuwe lijsttrekker van de VVD, hiermee breekt. Zij sluit de partij niet uit. Ze wil "eerst zien waar de heer Wilders mee komt" en verwijst naar een recente uitspraak van de PVV-leider dat het tijd is om over de eigen ego's heen te stappen. We praten met politiek duider Nynke de Zoeten.
Het Londense British Museum heeft een medewerker ontslagen omdat uit het museum historische kostbaarheden zijn verdwenen. Volgens het museum is nog niet duidelijk of de objecten zijn gestolen of kwijtgeraakt. Dit incident staat niet op zichzelf. Volgens deskundigen komt het regelmatig voor dat kunstobjecten verdwijnen uit depots. We spreken onder met "kunstdetective" Chris Marinello, advocaat kunstrecht Paul Russell en politiespecialist Richard Bronswijk.
Nieuwsuur
Binnenland
Deel artikel: