Vanavond op tv: Ruslands inlichtingendiensten en propaganda • Trumps geldzorgen • Discussie over flitspalen
2024-03-24T15:38:54+0100
https://nos.nl/nieuwsuur/artikel/2514041-vanavond-op-tv-ruslands-inlichtingendiensten-en-propaganda-trumps-geldzorgen-discussie-over-flitspalen

Vandaag is in Rusland een dag van nationale rouw vanwege de aanslag in de concertzaal die vrijdag zeker 133 levens kostte. Het aan terreurgroep IS gelieerde Amaq News heeft een video verspreid waarop beelden te zien zijn van de aanval. De video werd gemaakt door de terroristen zelf. Hoe kan het dat zij zo hard toesloegen in een land dat bekendstaat om zijn inlichtingendiensten?
Hoewel IS de aanslag claimt, wijst het Kremlin met de beschuldigende vinger naar Oekraïne. Hoe kijkt de Russische bevolking naar deze propagandistische beschuldiging? We vragen het Ruslandkenner Hubert Smeets.
Hoewel Donald Trump miljardair is, heeft hij steeds grotere geldzorgen. De Republikeinse presidentskandidaat is schuldig aan fraude en moet daarom een boete van 454 miljoen dollar betalen. Omdat het meeste van zijn geld in onroerend goed zit, kan hij dat bedrag niet op tafel leggen.
Hoe zit het precies in de portemonnee van Trump? En wat betekenen deze financiële problemen voor de verkiezingen?
In een poging de verkeersveiligheid te vergroten willen Amsterdam, Rotterdam, Den Haag en Utrecht voortaan zelf kunnen bepalen waar ze flitspalen neerzetten. Naar Vlaams model, want daar hebben gemeentes zelf de touwtjes in handen.
Maar op dat Vlaamse model is kritiek: commerciële bedrijven zouden namelijk geld verdienen aan verkeersboetes. En leidt het wel tot veiligere verkeerssituaties?
Nieuwsuur
Binnenland
Buitenland
Deel artikel: