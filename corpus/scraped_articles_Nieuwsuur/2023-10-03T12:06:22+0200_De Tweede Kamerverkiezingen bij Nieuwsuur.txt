De Tweede Kamerverkiezingen bij Nieuwsuur
2023-10-03T12:06:22+0200
https://nos.nl/nieuwsuur/artikel/2492721-de-tweede-kamerverkiezingen-bij-nieuwsuur

In aanloop naar de Tweede Kamerverkiezingen komt Nieuwsuur (NOS/NTR) in november met speciale uitzendingen. Centraal staan thema-afleveringen rondom de grootste politieke partijen. Daarbij wordt de lijsttrekker geïnterviewd, zal de partij worden ontleed aan de hand van verkiezingsprogramma en stemgedrag en komen kiezers uit eigen kring aan bod met verwachtingen, ambities en kritiek.
Nieuwsuur zal in campagnetijd verslag doen van de actualiteit, maar wil daarnaast de schijnwerper richten op de inhoudelijke standpunten, achtergronden en het stemgedrag van de partijen. Met de thema-uitzendingen en de een-op-een gesprekken wil Nieuwsuur kiezers zo goed mogelijk informeren. Trefwoorden in de journalistieke aanpak van de programma's zijn: informatief, serieus, diepgravend, kritisch, open en onderzoekend.
Veertien politieke partijen hebben definitief toegezegd om deel te nemen aan de interviews met de lijsttrekkers. De partijen werden uitgenodigd op basis van het gemiddelde van het huidig zetelaantal in de Tweede Kamer en de stand in de Peilingwijzer. Vijf kleinere partijen als onderdeel van de reguliere uitzending, de negen grootste partijen in thema-uitzendingen in de verkiezingsstudio van Nieuwsuur. De uitzendingen zijn te zien tussen 1 november en 17 november aanstaande. Ook de SGP was op grond van de criteria uitgenodigd, maar die partij zag af van deelname.
Nieuwsuur-anchors Mariëlle Tweebeeke en Jeroen Wollaars zullen de lijsttrekkers ondervragen. Politiek duider Arjan Noorlander analyseert de partijen, onder meer aan de hand van kiezersonderzoek door Ipsos. Uiteraard zal Nieuwsuur in de reguliere uitzendingen ook aandacht besteden aan overige partijen die meedoen aan de verkiezingen.
Naast aandacht voor de politieke partijen en hun lijsttrekker op het Binnenhof, is Nieuwsuur ook in het land bij de kiezers. Verslaggever Jan Eikelboom en redacteuren Cecile van de Grift en Naomi Menelik gaan in de reportageserie 'Buiten het Binnenhof', vanaf eind oktober, op zoek naar het antwoord op de vraag hoe het Nederlandse electoraat aankijkt tegen de politiek in het afgelopen jaar en wat de verwachtingen zijn.
Nieuwsuur maakt daarnaast voor NPO Start en online een reeks inhoudelijke en verdiepende achtergrondproducties over de belangrijkste maatschappelijke thema's in de verkiezingen.
Nieuwsuur
Collectie
Lijsttrekkers 2023
Binnenland
Deel artikel: