Schrik groot na sterfgeval en ziekenhuisopnames vergiftigde pijnstillers
2025-03-28T16:34:30+0100
https://nos.nl/nieuwsuur/artikel/2561454-schrik-groot-na-sterfgeval-en-ziekenhuisopnames-vergiftigde-pijnstillers

Verslavingsdeskundigen en -instellingen maken zich grote zorgen nu er in Nederland namaak-oxycodonpillen circuleren. Vorige week werd bekend dat een persoon is overleden door het slikken van nep-oxycodonpillen, vervuild met de extreem sterke stof nitazeen. Na een rondvraag van Nieuwsuur blijkt dat onlangs nog zeker twee mensen met eenzelfde vergiftiging in het ziekenhuis zijn opgenomen.
Nitazeen is een synthetische opioïde die de werking van de pijnstiller oxycodon nabootst, maar vele malen sterker is. Nitazenen zijn bijvoorbeeld tien tot vijftig keer sterker dan morfine of fentanyl, de beruchte pijnstiller die in de VS tot een ongekende drugscrisis heeft geleid.
Iedere cel in je lichaam is gewend aan dat opiaat. Ik had het gevoel dat er mieren door mijn lichaam kropen.
Oxycodon is alleen op recept verkrijgbaar en heeft een zeer verslavende werking, net als veel andere pijnstillers. Dat weet ook Carol Vlugt, initiatiefnemer van de stichting Opiaten Afbouwen. Nadat ze vanwege een dubbele hernia fentanylpleisters kreeg voorgeschreven, ondervond ze aan den lijve hoe moeilijk het was om daar weer vanaf te komen. "Iedere cel in je lichaam is gewend aan dat opiaat. Ik had het gevoel dat er mieren door mijn lichaam kropen. Veel artsen begrijpen niet hoe erg het is en wat het inhoudt om af te kicken."
Dat afbouwen lukt veel mensen dan ook niet, waardoor ze zich wenden tot de illegale verkoop van pijnstillers online, ziet het Trimbos-instituut. "Mensen zijn overgeleverd aan sites waarvan ze denken dat ze oxycodon kopen, of de pijnmedicatie die ze eerder kregen. Uit analyse blijkt dat er veel sterkere, levensgevaarlijke middelen aan toegevoegd zijn. Dat is een heel trieste situatie", zegt Daan van der Gouw van het Trimbos.
Exacte cijfers zijn er niet, maar volgens de Nationale Drug Monitor van het Trimbos hebben het afgelopen jaar 90.000 mensen zonder recept een opioïde pijnstiller gebruikt.
Jelle (niet zijn echte naam) kwam via een vriend in aanraking met oxycodon op de zwarte markt en raakte verslaafd. Een bestelling plaatste hij gemakkelijk via Telegram:
Het gebruik van nitazenen, die nu dus in oxycodonpillen zijn opgedoken, is een groeiend probleem in Europa. Tussen 2005 en 2023 zijn volgens het Europees Drugsagentschap EUDA 81 nieuwe nitazenenvarianten aangetroffen. Deze drugssoort is veel makkelijker en goedkoper te produceren dan plantaardige drugs. Bovendien zijn ze makkelijker te smokkelen omdat je met een veel kleinere hoeveelheid een vergelijkbaar effect bereikt.
In het Verenigd Koninkrijk worden sinds juni 2023 al 284 doden gelinkt aan nitazenen. Daar wordt de stof ook versneden met heroïne.
"Als dit in Nederland op grote schaal op de markt komt, is dat echt heel zorgwekkend", zegt Marcel Bouvy, hoogleraar farmaceutische patiëntenzorg aan de Universiteit Utrecht. "Deze pijnstiller wordt gemaakt in laboratoria waar ze dat misschien niet heel goed doen. Dus elk tabletje kan een net andere concentratie hebben en als je een klein beetje te veel krijgt, heb je al een overdosis."
Dat pijnstillers als oxycodon zo verslavend zijn, stelt zorgverleners voor een dilemma, zegt Bouvy. "Er is een grote groep oxycodongebruikers die een relatief lage dosering hebben, maar die niet meer kunnen stoppen. Die groep is zeker in beeld bij bijvoorbeeld apothekers of huisartsen, maar zij weten ook: als we het niet meer voorschrijven, stappen ze misschien over naar de zwarte markt en gebeuren er veel ergere dingen."
Van der Gouw van het Trimbos zegt dat hij en zijn collega's al maandenlang vreesden voor nitazenen in Nederland. "De vraag was niet óf ze zouden opduiken, maar wanneer. De laatste weken duiken ze dus inderdaad ineens op en zijn we in lijn met andere landen om ons heen."
Carol Vlugt van de stichting Opiaten Afbouwen denkt dat de verkoop van illegale pijnstillers online nog veel hoger ligt dan door instanties wordt gedacht. "Dat baseer ik op signalen die ik krijg in onze besloten Facebookgroep. Ik weet gewoon dat er mensen in die groep zitten die die pillen kopen. Ik maak me daar vreselijk zorgen om, maar die mensen zelf natuurlijk ook, want je weet niet wat je koopt."
Het Trimbos en hoogleraar Bouvy adviseren mensen om nooit dit soort pillen op de illegale markt te kopen. Bouvy: "Het is levensgevaarlijk."
Nieuwsuur maakte vorig jaar in Londen deze reportage over de opkomst van synthetische drugs:
Nieuwsuur
Binnenland
Deel artikel: