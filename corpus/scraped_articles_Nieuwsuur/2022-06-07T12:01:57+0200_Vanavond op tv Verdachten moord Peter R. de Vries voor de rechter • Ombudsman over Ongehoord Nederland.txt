Vanavond op tv: Verdachten moord Peter R. de Vries voor de rechter • Ombudsman over Ongehoord Nederland
2022-06-07T12:01:57+0200
https://nos.nl/nieuwsuur/artikel/2431746-vanavond-op-tv-verdachten-moord-peter-r-de-vries-voor-de-rechter-ombudsman-over-ongehoord-nederland

Het Openbaar Ministerie heeft een levenslange gevangenisstraf geëist tegen de twee verdachten van de moord op Peter R. de Vries. Justitie ziet de 22-jarige Delano G. als schutter en de 36-jarige Pool Kamil E. als chauffeur.
In de studio Nieuwsuur-verslaggever Mark Schrader, die de zitting bijwoont.
Publicaties van Ongehoord Nederland hebben de Journalistieke Code geschonden die is opgesteld door de NPO. Dat concludeert de onafhankelijke journalistieke ombudsman van publieke omroepen, Margo Smit, in een onderzoek (.pdf) naar afleveringen van Ongehoord Nieuws.
Vanavond is ze te gast in de studio.
Jarenlang was het moeilijk om als oudere werknemer aan de bak te komen. Veel werkgevers durfden het niet aan om mensen die de pensioenleeftijd begonnen te naderen aan te nemen. Te duur, te veel risico.
Maar nu is de arbeidsmarkt krapper dan ooit en zijn er zelfs meer vacatures dan werklozen. Staan werkgevers nu wel meer open voor het aannemen van oudere werknemers?
In 2020 sprak de Belgische koning Filip zijn "diepste spijt" uit voor de gruwelijkheden die door België in Congo zijn begaan. Die vonden plaats toen het gebied geheel in handen was van koning Leopold II en in de periode daarna, toen het een Belgische kolonie was.
Vandaag reist koning Filip voor het eerst naar Congo, een langverwacht bezoek. Komt er een vervolg op zijn spijtbetuiging?
Nieuwsuur
Binnenland
Deel artikel: