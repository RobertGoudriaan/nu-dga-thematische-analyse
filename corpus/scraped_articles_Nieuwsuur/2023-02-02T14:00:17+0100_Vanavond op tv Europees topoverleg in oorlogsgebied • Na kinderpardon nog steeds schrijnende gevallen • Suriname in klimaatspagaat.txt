Vanavond op tv: Europees topoverleg in oorlogsgebied • Na kinderpardon nog steeds schrijnende gevallen • Suriname in klimaatspagaat
2023-02-02T14:00:17+0100
https://nos.nl/nieuwsuur/artikel/2462198-vanavond-op-tv-europees-topoverleg-in-oorlogsgebied-na-kinderpardon-nog-steeds-schrijnende-gevallen-suriname-in-klimaatspagaat

Europees Commissievoorzitter Ursula von der Leyen is met een delegatie van vijftien Europese commissarissen op bezoek in de Oekraïense hoofdstad Kiev. Met het bezoek wil de Europese Commissie haar steun aan Oekraïne bevestigen. Ook de heropbouw van Oekraïne na de oorlog, en de mogelijke toetreding van het land tot de Europese Unie zal worden besproken. Wij spreken Eurocommissaris Frans Timmermans over zijn plan om in Oekraïne waterstof te produceren, belangrijk voor de wederopbouw.
Het zou voor de allerlaatste keer zijn: vier jaar geleden kondigde het kabinet een kinderpardon af, waardoor honderden kinderen die Nederland eigenlijk moesten verlaten toch mochten blijven. Om een herhaling te voorkomen, moesten kinderen en hun ouders veel sneller duidelijkheid krijgen over hun asielaanvraag. Wat is daarvan terechtgekomen?
Het was eindelijk eens goed nieuws voor Suriname: de ene na de andere grote olievondst voor de kust. In de territoriale wateren ligt zoveel olie dat Suriname in een keer tot de 25 landen met de grootste olievoorraad ter wereld kan behoren. Inmiddels maken de dollartekens steeds meer plaats voor vraagtekens. Wordt de olie ooit wel echt opgepompt? Oliemaatschappijen aarzelen. In Suriname zelf klinkt de vraag of een land dat nu al te lijden heeft onder klimaatverandering die nieuwe olie eigenlijk wel moet willen.
Nieuwsuur
Binnenland
Deel artikel: