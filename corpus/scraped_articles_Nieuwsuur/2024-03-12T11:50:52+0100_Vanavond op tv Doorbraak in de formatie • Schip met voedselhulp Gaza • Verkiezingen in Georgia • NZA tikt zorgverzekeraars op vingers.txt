Vanavond op tv: Doorbraak in de formatie • Schip met voedselhulp Gaza • Verkiezingen in Georgia • NZA tikt zorgverzekeraars op vingers
2024-03-12T11:50:52+0100
https://nos.nl/nieuwsuur/artikel/2512465-vanavond-op-tv-doorbraak-in-de-formatie-schip-met-voedselhulp-gaza-verkiezingen-in-georgia-nza-tikt-zorgverzekeraars-op-vingers

Ze draaiden maanden om elkaar heen en de NSC brak de eerste formatieronde begin februari onverwacht af, maar na 103 dagen formeren wordt er vandaag dan toch gesproken over het zetten van "een volgende stap" in de kabinetsformatie.
We bespreken het laatste nieuws met politiek verslaggever Arjan Noorlander.
Het eerste schip met hulpgoederen voor Gaza is vertrokken uit Cyprus. Dat maakt de organiserende Amerikaanse hulporganisatie World Central Kitchen (WCK) bekend. Het schip is geladen met 200.000 kilo aan rijst, geblikte groente, meel en eiwitrijk voedsel. Het gaat om een test voorafgaand van het openen van een humanitaire corridor tussen Cyprus en Gaza.
Vier grote zorgverzekeraars in Nederland doen te weinig om te regelen dat hun klanten goede zorg krijgen. Dat meldt de Nederlandse Zorgautoriteit na een onderzoek naar de grootste zorgaanbieders in vier regio's in Nederland. Het gaat om Zilveren Kruis, CZ, VGZ en Menzis. Deze verzekeraars voldoen "niet volledig" aan de normen van de zorgplicht, concludeert de NZa na een onderzoek van een jaar in de vier regio's met de langste wachtlijsten (Drenthe, Midden-Holland, West-Brabant en Twente). Karien Raaijmakers, directeur Toezicht bij de NZa, schuift aan in de studio.
Vandaag gaan inwoners van de Amerikaanse staat Georgia naar de stembus voor de Amerikaanse voorverkiezingen. Nieuwsuur krijgt een kijkje achter de schermen bij de krant Gainesville Times in de staat. De krant doet verslag van gebeurtenissen in een overtuigend Republikeinse regio.
In de eerste aflevering van deze serie spreken we met medewerkers van de krant. Hoe kijken bewoners van deze stad naar de revanche tussen Biden en Trump? En hoe is het voor de redactie om in tijden van desinformatie het nieuws te verslaan, als je afhankelijk bent van abonnementen?
Nieuwsuur
Binnenland
Deel artikel: