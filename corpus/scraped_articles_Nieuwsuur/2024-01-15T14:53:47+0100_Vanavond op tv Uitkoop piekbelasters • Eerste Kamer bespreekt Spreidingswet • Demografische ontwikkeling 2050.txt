Vanavond op tv: Uitkoop piekbelasters • Eerste Kamer bespreekt Spreidingswet • Demografische ontwikkeling 2050
2024-01-15T14:53:47+0100
https://nos.nl/nieuwsuur/artikel/2505018-vanavond-op-tv-uitkoop-piekbelasters-eerste-kamer-bespreekt-spreidingswet-demografische-ontwikkeling-2050

De uitkoopregeling voor piekbelasters werd vorig jaar in het leven geroepen voor agrarische bedrijven die veel stikstof uitstoten in natuurgebieden. Ondertussen hebben een aantal ondernemers hun keuze gemaakt. We spreken twee boeren: een van hen liet zich uitkopen en wordt kraanmachinist. De ander wil zijn bedrijf overdragen aan zijn zoon.
De Eerste Kamer behandelt vandaag de spreidingswet, die moet zorgen voor een evenredige verdeling van asielzoekers over alle gemeenten. De Tweede Kamer stemde eerder in met de wet, maar het is onduidelijk of er ook in de Senaat voldoende steun is. Onze verslaggever Nynke de Zoeten praat ons bij.
Laat de bevolking gematigd doorgroeien naar 19 à 20 miljoen mensen in 2050, zodat er voldoende woningen zijn en de zorg en het onderwijs toegankelijk blijft. Dat is het advies van de Staatscommissie Demografische Ontwikkelingen 2050 in een rapport dat vandaag is gepresenteerd. Het is volgens de commissie daarom noodzakelijk dat de politiek met een langetermijnvisie komt en hierin keuzes maakt over migratie. We praten hierover verder met verslaggever Nynke de Zoeten en econoom Mathijs Bouman.
Nieuwsuur
Binnenland
Deel artikel: