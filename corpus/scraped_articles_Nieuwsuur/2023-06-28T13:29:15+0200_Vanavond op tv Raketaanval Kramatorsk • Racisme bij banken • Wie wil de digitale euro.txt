Vanavond op tv: Raketaanval Kramatorsk • Racisme bij banken • Wie wil de digitale euro?
2023-06-28T13:29:15+0200
https://nos.nl/nieuwsuur/artikel/2480623-vanavond-op-tv-raketaanval-kramatorsk-racisme-bij-banken-wie-wil-de-digitale-euro

Bij de raketaanval gisteravond op de Oost-Oekraïense stad Kramatorsk zijn zeker tien doden gevallen. De stad ligt op zo'n 40 kilometer van de frontlinie en de oorlog is er steeds meer een onderdeel van het dagelijks leven geworden. Verslaggever Sander van Hoorn is in het getroffen gebied.
Banken discrimineren moslims structureel. Dat zegt de Nationaal Coördinator tegen Discriminatie en Racisme, Rabin Baldewsingh. Banken moeten controleren op ongebruikelijke transacties, maar de risicoprofielen die ze daarvoor gebruiken leiden ertoe dat moslims over zo'n beetje iedere uitgave verantwoording moeten afleggen, tot en met de aanschaf van een hoofddoek aan toe. De banken mogen, ook zonder bewijs, rekeningen opzeggen. Vanavond een reportage over de gevolgen.
Eerder deze week spraken we al met de racismecoördinator over spreekkoren in voetbalstadions. De coördinator vindt dat de KNVB veel harder moet optreden tegen kwetsende spreekkoren. Clubs die daar geen einde aan weten te maken moeten puntenaftrek krijgen, vindt hij:
Krijgen we er naast bankbiljetten, munten en het geld op onze bankrekening, nog een betaaloptie bij? De Europese Commissie komt vandaag met een wetsvoorstel over de digitale euro. Het verschil met het geld op je bankrekening is dat je de digitale munten niet wegzet bij een private bank, maar bij de Europese Centrale Bank. Het zijn eigenlijk de munten en biljetten in onze portemonnee op een rekening. Onder welke voorwaarden kunnen we zo'n digitale munt invoeren? En wie zit hier op te wachten? We bespreken het met econoom Mathijs Bouman.
Welke voordelen heeft dit geldsysteem? En wat kunnen we ermee? Daarover maakten we eerder deze video:
Het Dordrechts Museum heeft een zeldzaam werk gekocht van Samuel van Hoogstraten, een zeventiende-eeuwse schilder en een van de leerlingen van Rembrandt. 'Lezende jongeman in een Renaissancepaleis' heet het, en het is een geschilderde deuropening op ware grootte. Van Hoogstraten was gespecialiseerd in dat soort doorkijkjes, waarop het lijkt alsof door het schilderij naar een andere wereld kijkt.
Nieuwsuur
Binnenland
Deel artikel: