President Suriname: geen andere optie dan dat Bouterse de cel in gaat
2023-12-21T18:01:36+0100
https://nos.nl/nieuwsuur/artikel/2502437-president-suriname-geen-andere-optie-dan-dat-bouterse-de-cel-in-gaat

Volgens de Surinaamse president Chan Santokhi is het onvermijdelijk dat Desi Bouterse binnenkort de gevangenis ingaat. "Er is geen andere keuze", zegt hij in gesprek met Nieuwsuur. "De wetten van het land moeten gevolgd worden."
Oud-president Bouterse kreeg gisteren twintig jaar cel voor zijn rol bij de Decembermoorden in 1982. Er is nog geen sprake van onmiddellijke gevangenneming.
Maar het OM lijkt inmiddels aanstalten te maken. Donderdagavond laat de aanklager weten contact op te nemen met de advocaat van Bouterse "om de dag en datum van de ten uitvoerlegging van de opgelegde straf vast te stellen".
Santokhi zei eerder op donderdag dat hij hoopt dat het Surinaamse OM snel handelt. "Eén ding staat vast: er is een vonnis en dat vonnis moet worden uitgevoerd."
Maar de huidige president benadrukt ook dat Bouterse nog gratie kan aanvragen. Als dat inderdaad gebeurt is het aan Santokhi zelf om daar een oordeel over te vellen.
Zo'n gratieverzoek moet Bouterse doen binnen acht dagen na de uitspraak. Eerder zei Santokhi dat hij vindt dat veroordeelde moordenaars nooit in aanmerking zouden moeten komen voor gratie. Toch wil hij niet concreet ingaan op een eventueel gratieverzoek van Bouterse. "Laten we afwachten tot het gratieverzoek komt, áls het komt."
Het heeft ons jaren gekost, maar we kunnen nu wel zeggen dat we een zwarte bladzijde in onze geschiedenis afsluiten.
Santokhi verwacht niet dat Bouterse zal proberen het land te ontvluchten. "We hebben daar geen indicatie voor. Bij eerdere veroordelingen is hij ook altijd in het land gebleven."
De definitieve veroordeling van Bouterse is volgens Santokhi een grote dag in de geschiedenis van Suriname. "Het heeft ons jaren gekost, maar we kunnen nu wel zeggen dat we een zwarte bladzijde in onze geschiedenis afsluiten." Verder noemt hij de uitspraak "een bevestiging dat we een heel sterke democratische rechtsstaat zijn".
Het jarenlange proces van de Decembermoorden draait om de moord op vijftien politieke tegenstanders van het regime van Bouterse. In de nacht van 7 op 8 december 1982 werden journalisten, vakbondsleiders en advocaten doodgeschoten.
Naast Bouterse zijn ook vier ex-militairen veroordeeld. Ernst Geffery, Iwan Dijksteel, Benny Brondensten en Stephanus Dendoe hoorden gisteren dat ze vijftien jaar cel krijgen.
Bouterse heeft zijn betrokkenheid altijd ontkend en vindt dat hij alleen politiek verantwoordelijk is omdat hij destijds bevelhebber van het leger was. Overigens is er vooralsnog geen spoor van de oud-president. Het is onduidelijk waar hij op dit moment verblijft.
Nieuwsuur
Buitenland
Deel artikel: