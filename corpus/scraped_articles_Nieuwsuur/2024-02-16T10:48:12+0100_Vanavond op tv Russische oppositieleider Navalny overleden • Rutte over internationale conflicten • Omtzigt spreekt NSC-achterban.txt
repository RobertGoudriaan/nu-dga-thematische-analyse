Vanavond op tv: Russische oppositieleider Navalny overleden • Rutte over internationale conflicten • Omtzigt spreekt NSC-achterban
2024-02-16T10:48:12+0100
https://nos.nl/nieuwsuur/artikel/2509093-vanavond-op-tv-russische-oppositieleider-navalny-overleden-rutte-over-internationale-conflicten-omtzigt-spreekt-nsc-achterban

De Russische oppositieleider Aleksej Navalny (47) is overleden. Dat melden de regionale gevangenisautoriteiten van het district waar Navalny zat opgesloten. Navalny was een fel criticus van president Vladimir Poetin en was tot een jarenlange gevangenisstraf veroordeeld. Het Kremlin zegt dat Poetin op de hoogte is gebracht en dat het geen informatie heeft over de doodsoorzaak. Een aantal jaar geleden werd hij al vergiftigd en overleefde hij dat ternauwernood. Afgelopen december werd meerdere weken niets van hem vernomen, toen werd ook gevreesd voor zijn leven. Te gast is Ruslandkenner Hubert Smeets.
Volg hieronder het laatste nieuws:
In München zijn de komende drie dagen regeringsleiders en andere kopstukken bij elkaar voor de jaarlijkse, driedaagse veiligheidsconferentie. Onder anderen president Volodymyr Zelensky van Oekraïne en de Amerikaanse vicepresident Kamala Harris zijn daarbij. Op de agenda staan: de Russische dreiging en de oorlog tegen Oekraïne, het defensiebudget van de NAVO-lidstaten en het conflict in het Midden-Oosten. We spreken demissionair premier Mark Rutte vanavond in München.
NSC-leden komen vanavond in Zwolle bijeen om de voortgang van de formatie te bespreken. NSC-leider Pieter Omtzigt praat daar voor het eerst met zijn achterban, nadat hij vorige week de formatiepoging met PVV, VVD en BBB voortijdig afbrak. Dat gebeurde naar eigen zeggen na het zien van een overzicht van alle ministeries van mogelijke financiële tegenvallers. NSC zou wel een minderheidskabinet of 'extraparlementair' kabinet willen steunen. Wat is de stemming onder de NSC-leden? Arjan Noorlander is in Zwolle.
Nieuwsuur
Binnenland
Deel artikel: