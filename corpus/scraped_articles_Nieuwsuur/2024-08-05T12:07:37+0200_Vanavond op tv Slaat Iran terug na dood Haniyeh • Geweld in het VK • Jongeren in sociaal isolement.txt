Vanavond op tv: Slaat Iran terug na dood Haniyeh? • Geweld in het VK • Jongeren in sociaal isolement
2024-08-05T12:07:37+0200
https://nos.nl/nieuwsuur/artikel/2531907-vanavond-op-tv-slaat-iran-terug-na-dood-haniyeh-geweld-in-het-vk-jongeren-in-sociaal-isolement

Er wordt sterk rekening gehouden met een aanval van Iran op Israël, nadat Hamasleider Haniyeh vorige week werd vermoord in Teheran. De Amerikaanse president Biden komt vandaag met zijn nationale veiligheidsteam in de Situation Room, het crisiscentrum van het Witte Huis.
Een woordvoerder van het Iraanse ministerie van Buitenlandse Zaken zegt dat Iran niet uit is op escalatie in de regio, maar dat Israël wel gestraft moet worden. Israël heeft de moordaanslag op Haniyeh nog niet opgeëist, maar Hamas en Iran zeggen zeker te weten dat Israël erachter zit. Hoe zou een aanval van Iran er uitzien? Wat is de militaire slagkracht van het land en welk doel hebben ze voor ogen? We bespreken het met Iran-deskundige Ali Vaez.
Het Britse kabinet komt vandaag voor crisisoverleg bijeen met adviseurs voor openbare orde en veiligheid om te bespreken hoe de rellen van de afgelopen dagen kunnen worden gestopt.
Gisteren kwam het voor de zesde dag op rij tot gewelddadige botsingen tussen demonstranten en de politie. Ook werden op grote schaal vernielingen aangericht. De politie heeft meer dan 150 mensen opgepakt.
Behandelaars van ggz-instellingen zien een toename in het aantal jongeren in een ernstig sociaal isolement. Steeds meer jongeren trekken zich terug uit de maatschappij en hebben maanden-, of zelfs jarenlang nauwelijks contact met anderen. Hulpverleners vermoeden dat de toename komt door een groeiende druk om te presteren, maar ook door sociale media en de impact van social distancing tijdens de coronapandemie.
Nieuwsuur
Binnenland
Deel artikel: