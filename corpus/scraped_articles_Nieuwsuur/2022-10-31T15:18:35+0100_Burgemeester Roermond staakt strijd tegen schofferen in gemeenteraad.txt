Burgemeester Roermond staakt strijd tegen schofferen in gemeenteraad
2022-10-31T15:18:35+0100
https://nos.nl/nieuwsuur/artikel/2450536-burgemeester-roermond-staakt-strijd-tegen-schofferen-in-gemeenteraad

Gert Janssen
verslaggever Nieuwsuur
Gert Janssen
verslaggever Nieuwsuur
Bijna acht jaar lang vocht ze verbeten tegen de in haar ogen te ruwe bestuurscultuur in Roermond, maar vandaag geeft ze het op. Burgemeester Rianne Donders van Roermond vindt dat ze niet langer het vertrouwen heeft van de gemeenteraad en heeft haar ontslag ingediend.
"Als een meerderheid van de raad niet wil terugkijken naar het verleden om er daarna beter uit te komen, dan houdt het op", aldus de burgemeester in een afscheidsinterview.
Toen Donders in 2015 aantrad, kwam ze terecht in een politiek wespennest. De ervaren wethouder Jos van Rey was afgetreden, nadat het Openbaar Ministerie hem beschuldigde van onder meer ambtelijke corruptie en het ronselen van volmacht stemmen. Hij begon een eigen lokale partij, de Liberale Volkspartij Roemond (LVR), die prompt de grootste werd in Roermond. Maar omdat de andere partijen niet met hem wilden samenwerken, belandde hij in de oppositie.
Volgens Gertie Driessen, die de Roermondse politiek al jarenlang volgt voor dagblad De Limburger, leidde dat tot een keiharde opstelling van Van Rey en zijn partij. "Die lag continu dwars, wethouders en de burgemeester in het openbaar aanvallen en honderden raadsvragen stellen, waar het ambtelijk apparaat wekenlang mee zoet was." Ook D66-fractievoorzitter Michael Kalthoff maakte dat van dichtbij mee in de gemeenteraad. "Acht jaar lang respectloos gedrag richting het college en andere raadsleden, dat was niet goed voor Roermond."
Jan Puper, van 2007 tot 2018 raadslid van de LVR en vertrouweling van Jos van Rey, ziet dat anders. "Hij, en meerdere raadsleden van de LVR, zijn echte volksvertegenwoordigers. Ze pikken dingen op uit de samenleving en brengen die in. Als daar dan geen of onvoldoende reactie op komt, ja, dan worden ze venijnig."
Bij de verkiezingen in maart dit jaar wordt de LVR met 11 zetels opnieuw de grootste partij in Roermond. De andere partijen staken hun verzet tegen de LVR en Jos van Rey wordt tien jaar na zijn eerdere aftreden opnieuw wethouder. Jan Puper: "Ik dacht: het kan goed gaan of niet. En als het fout gaat, haalt de burgemeester het einde van het jaar niet."
Journaliste Gertie Driessen zag de kilte tussen Van Rey en burgemeester Donders: "Naar buiten toe probeerden ze dat te verbloemen, maar je zag dat er te veel tussen hen is gebeurd. Velen dachten: dat kan nooit goed gaan."
Twee weken geleden barstte de bom. Een geplande heisessie waarin zou worden gepraat over de bestuurscultuur wordt voortijdig afgebroken. De LVR, daarin gesteund door coalitiepartij GroenLinks, heeft geen zin om lessen te trekken uit het verleden en terug te blikken op de roerige periode. "In een emmer stront moet je niet gaan roeren, dat gaat stinken", laat LVR-fractievoorzitter Dré Peters weten.
Als een meerderheid van de raad dit agendapunt wil schrappen trekt burgemeester Donders haar conclusie. "Als een meerderheid van de raad niet wil terugkijken, dan is mijn rol uitgespeeld. Ik had geen ideeën meer hoe ik dit proces kon bijsturen of veranderen. Ja, dan houdt het op."
Burgemeester Donders denkt achteraf dat de strafzaak tegen Jos van Rey een splijtzwam is geweest in de Roermondse samenleving en politiek. "Je bent voor of tegen hem. Dat was zo vlak na de inval, gedurende de hele strafzaak, en dat is eigenlijk nog steeds zo. Dat komt de stad niet ten goede."
Donders ziet het schofferen en provoceren in de politiek op meerdere plekken opduiken. En pleit voor een nieuw instrument. "Het zou mogelijk moeten zijn om politici die uit zijn op verruwen van het politieke debat, en geen respect tonen voor de ander, tijdelijk te schorsen. Dat zou ook moeten kunnen bij politici die in een strafzaak zijn verwikkeld. Ik heb hier in Roermond gezien hoe het mis kan gaan."
Nieuwsuur
Binnenland
Deel artikel: