Vanavond op tv: Wie zijn de daders van de aanslag in Moskou? • Pro-Palestijns activisme • China 'dumpt' zonnepanelen in EU
2024-03-25T11:23:55+0100
https://nos.nl/nieuwsuur/artikel/2514123-vanavond-op-tv-wie-zijn-de-daders-van-de-aanslag-in-moskou-pro-palestijns-activisme-china-dumpt-zonnepanelen-in-eu

Vier verdachten van de aanslag op een concertzaal in een voorstad van Moskou zijn officieel aangeklaagd voor terrorisme. Ze verschenen gisteren zwaar gehavend in de rechtszaal. Ze lijken te zijn gemarteld tijdens hun verhoor.
De mannen zijn tussen de 19 en 32 jaar en komen volgens Russische media uit Tadzjikistan. Ze zouden hebben gehandeld uit naam van terreurorganisatie Islamitische Staat, die die aanslag opeiste en schokkende beelden publiceerde van het bloedbad. De Russische president Poetin suggereert dat er een link is met Kyiv, door te zeggen dat de verdachten op weg waren naar Oekraïne en dat ze daar contacten hebben. Hij leverde daarvoor geen enkel bewijs. Kyiv ontkent iedere betrokkenheid.
Wat weten we verder over de achtergrond van de verdachten en hun motieven?
Pro-Palestijnse actievoerders hebben zondagmiddag in Waalwijk een concert van Lenny Kuhr verstoord. Een van de activisten noemde Kuhr een terrorist en beschuldigde haar van genocide, zegt de zangeres tegen de NOS. Kuhr is Joods.
Sinds de aanslagen van Hamas in oktober in Israël en de daaropvolgende Israëlische aanvallen in Gaza neemt het pro-Palestijnse activisme toe in Nederland. Wanneer gaan acties te ver en spreken we van antisemitisme? Te gast is hoogleraar Joodse studies Bart Wallet.
De getallen zijn niet te verifiëren, maar zelfs de cijfers die de Chinese overheid publiceert over de economische situatie blijven achter bij de verwachtingen. Een belangrijke oorzaak zijn de problemen in de vastgoedsector. Veel Chinezen, voor wie vastgoed het enige grote bezit is, zien hun spaarpot in gevaar komen.
Chinezen consumeren nu een stuk minder, terwijl fabrieken blijven doordraaien. Bedrijven verkopen hun elektrische auto's, zonnepanelen en batterijen tegen relatief lage prijzen in het buitenland. Europese bedrijven kunnen er lastig meer concurreren. Econoom Mathijs Bouman duidt de ontwikkelingen in de studio.
Nieuwsuur
Binnenland
Deel artikel: