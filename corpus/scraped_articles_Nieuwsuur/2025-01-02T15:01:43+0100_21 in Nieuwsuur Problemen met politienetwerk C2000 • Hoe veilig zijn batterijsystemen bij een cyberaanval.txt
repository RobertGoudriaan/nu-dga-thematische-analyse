2/1 in Nieuwsuur: Problemen met politienetwerk C2000 • Hoe veilig zijn batterijsystemen bij een cyberaanval?
2025-01-02T15:01:43+0100
https://nos.nl/nieuwsuur/artikel/2550368-2-1-in-nieuwsuur-problemen-met-politienetwerk-c2000-hoe-veilig-zijn-batterijsystemen-bij-een-cyberaanval

Het communicatienetwerk van de politie had tijdens de jaarwisseling te maken met een storing. Hierdoor konden agenten op straat geen contact opnemen met de meldkamer. Volgens politiekorpschef Janny Knol heeft dit tijdens oud en nieuw tot 'bizarre en vervelende incidenten' geleid.
Storingen binnen het communicatienetwerk komen regelmatig voor. Waarom lukt het niet om de problemen op te lossen? Politievakbond ACP maakt zich ernstig zorgen, zeker met het oog op de NAVO-top die later dit jaar in Nederland plaatsvindt. Te gast is ACP-voorzitter Ramon Meijerink.
Het gebruik van batterijsystemen is de afgelopen jaren explosief gestegen. Ze worden onder meer gebruikt om opgewekte energie later te gebruiken en zijn via het internet met elkaar verbonden. Maar daarmee zijn de batterijen ook kwetsbaar voor hackers en voor kwaadwillende fabrikanten. Hoe gaan we hier in Europa mee om? We praten erover met Europarlementariër Bart Groothuis (VVD), gespecialiseerd op het gebied van cybersecurity.
Nieuwsuur
Binnenland
Deel artikel: