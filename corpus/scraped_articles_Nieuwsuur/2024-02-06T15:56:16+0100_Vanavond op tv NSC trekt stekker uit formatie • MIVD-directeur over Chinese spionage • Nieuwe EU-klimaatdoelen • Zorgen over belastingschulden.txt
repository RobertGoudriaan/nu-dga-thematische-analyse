Vanavond op tv: NSC trekt stekker uit formatie • MIVD-directeur over Chinese spionage • Nieuwe EU-klimaatdoelen • Zorgen over belastingschulden
2024-02-06T15:56:16+0100
https://nos.nl/nieuwsuur/artikel/2507792-vanavond-op-tv-nsc-trekt-stekker-uit-formatie-mivd-directeur-over-chinese-spionage-nieuwe-eu-klimaatdoelen-zorgen-over-belastingschulden

De gesprekken over een meerderheidskabinet tussen PVV, VVD, NSC en BBB zijn voorlopig voorbij nu NSC ermee stopt. Dat werd begin van de avond bekend. Bronnen rond de partij zeggen dat dat voor een groot deel te maken heeft met financiële tegenvallers en dat de partij geen loze beloften aan de burger wil doen.
Politiek verslaggever Arjan Noorlander vertelt ons het laatste nieuws vanuit Den Haag.
De Europese uitstoot van broeikasgassen zou in 2040 90 procent onder het niveau van 1990 moeten liggen, vindt de Europese Commissie. Het gaat om een nieuw tussendoel dat de EU op weg moet helpen naar een volledig klimaatneutrale samenleving vanaf 2050.
In het voorstel lijkt een geste te zijn gedaan richting de agrarische sector. Wat vinden Europese boeren, die de voorbije weken massaal demonstreerden, van de nieuwe plannen?
De Chinese overheid doet in Nederland aan cyberspionage op computernetwerken. Dat heeft de Militaire Inlichtingen- en Veiligheidsdienst (MIVD) vandaag bekendgemaakt. China zou onder meer proberen te spioneren op het netwerk van Defensie. "Ik denk dat we ervan uit moeten gaan dat dit breder gebeurt", zegt demissionair Defensie-minister Kajsa Ollongren. "In Nederland maar ook in andere landen."
Hoe gaat China precies te werk? En wat kunnen we ertegen doen? Die vragen leggen we voor aan MIVD-directeur Jan Swillens.
Uit een rapport van de Algemene Rekenkamer blijkt dat de Belastingdienst een fors personeelstekort heeft. Dat gaat ten koste van het terughalen van belastingschulden die zijn opgebouwd door ondernemers in de coronaperiode. Het gaat mogelijk om miljarden euro's.
We praten er in onze studio over met Ewout Irrgang, collegelid van de Algemene Rekenkamer.
Nieuwsuur
Binnenland
Buitenland
Deel artikel: