Vanavond op tv: Hulpcentra Gaza bestormd • De grenzen van het oorlogsrecht • Palestijnse christenen
2023-10-29T17:22:07+0100
https://nos.nl/nieuwsuur/artikel/2495884-vanavond-op-tv-hulpcentra-gaza-bestormd-de-grenzen-van-het-oorlogsrecht-palestijnse-christenen

In het zuiden en midden van de Gazastrook hebben gisteren duizenden mensen ingebroken bij opslagplaatsen en distributiecentra van de VN-organisatie voor Palestijnse vluchtelingen UNRWA. De menigte was uit op meel en andere "basale overlevingsmiddelen", meldt de organisatie, die al meermaals alarm sloeg over het tekort aan voedsel, drinkwater en brandstof in de Gazastrook.
In de uitzending zetten we de ontwikkelingen in de Gazastrook op een rij. We spreken met hulpverleners en journalisten in Gaza over de humanitaire situatie.
Na de aanslagen van Hamas in Israël op 7 oktober benadrukten westerse landen dat Israël het recht heeft op zelfverdediging. Inmiddels bombardeert Israël de Gazastrook al drie weken lang. Dagelijks sterven tientallen tot honderden inwoners. Is het Israëlische geweld proportioneel? Te gast is Marieke de Hoon, docent internationaal strafrecht.
Christenen zijn in de Palestijnse gebieden een kleine minderheid. Ze voelen zich vaak onderdrukt door andere bevolkingsgroepen. Nieuwsuur bezoekt de kerk in Bethlehem, waar de Palestijnse dominee zich zegt te schamen voor christenen die nu de kant van Israël kiezen.
Nieuwsuur
Buitenland
Deel artikel: