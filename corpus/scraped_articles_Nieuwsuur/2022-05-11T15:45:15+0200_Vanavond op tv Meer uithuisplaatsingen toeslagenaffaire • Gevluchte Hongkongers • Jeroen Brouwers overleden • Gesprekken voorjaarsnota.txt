Vanavond op tv: Meer uithuisplaatsingen toeslagenaffaire • Gevluchte Hongkongers • Jeroen Brouwers overleden • Gesprekken voorjaarsnota
2022-05-11T15:45:15+0200
https://nos.nl/nieuwsuur/artikel/2428379-vanavond-op-tv-meer-uithuisplaatsingen-toeslagenaffaire-gevluchte-hongkongers-jeroen-brouwers-overleden-gesprekken-voorjaarsnota

Volgens cijfers van het Centraal Bureau voor de Statistiek zijn 1675 kinderen van toeslagenouders uit huis geplaatst sinds 2015. Van hen zijn er 555 nog steeds niet terug bij hun ouders. Minister voor Rechtsbescherming Franc Weerwind belooft hun dossiers met voorrang te behandelen om te zien of de kinderen met hun ouders kunnen worden herenigd.
Morgen debatteert de Tweede Kamer over het probleem. Partijen vinden dat het veel te lang duurt voor alle dossiers zijn afgehandeld. Te gast is kinderrechter Susanne Tempel.
Het kabinet probeert bij de oppositie de handen op elkaar te krijgen voor de voorjaarsnota. In die nota staan allerlei voorstellen om de begroting voor dit jaar aan te passen. Volgens premier Rutte gaat het kabinet in gesprek om 'breed draagvlak' voor de nota te vergaren. Maar het speelt ook mee dat het kabinet in de Eerste Kamer geen meerderheid heeft.
Politiek duider Arjan Noorlander over hoe de gesprekken over de voorjaarsnota verlopen.
De schrijver, polemist en essayist Jeroen Brouwers is overleden, meldt zijn uitgever Atlas Contact. Hij won vorig jaar de Libris Literatuurprijs met zijn boek Cliënt E. Busken. Brouwers was 82 jaar. Hij overleed na een kort ziekbed, zijn literaire loopbaan omspant meer dan zestig jaar.
Zijn uitgever Sander Blom is te gast om hem te herdenken.
Vanwege de omstreden veiligheidwet in Hongkong heeft de Britse regering de toegangseisen vanuit Hongkong versoepeld. Er is een speciale visumregeling die tot nu toe zo'n 100.000 Hongkongers naar Londen heeft gelokt. Onder hen een van de bekendste leiders van de studentenprotesten. We zoeken de Hongkongers in Londen op.
Nieuwsuur
Binnenland
Deel artikel: