Onenigheid coalitie over belangrijke thema's, nog geen oplossing in zicht
2024-09-25T22:23:25+0200
https://nos.nl/nieuwsuur/artikel/2538513-onenigheid-coalitie-over-belangrijke-thema-s-nog-geen-oplossing-in-zicht

Het nieuwe kabinet is nog maar net uit de startblokken, maar de eerste scheuren beginnen al zichtbaar te worden. Bronnen binnen de coalitie zeggen tegen Nieuwsuur het gevoel te hebben "tegen een muur op te rijden". Een week na de zo uit de hand gelopen Algemene Politieke Beschouwingen, nemen de spanningen nog steeds toe.
Dat de partijleiders van de vier coalitiepartijen nog niet de neuzen dezelfde kant op hebben, bleek vorige week al tijdens dat belangrijke debat. Het kabinet streeft naar het "strengste asielbeleid ooit", maar de manier waarop het dat wil bereiken, namelijk door een deel van de Vreemdelingenwet buiten werking te stellen, werd fel bekritiseerd. Ook coalitiepartij NSC is niet overtuigd van het plan.
Waarnemend NSC-fractievoorzitter Nicolien van Vroonhoven zei tijdens het debat op vrijdag er een "hard hoofd in te hebben" dat het inzetten van het staatsnoodrecht van de Vreemdelingenwet doorgaat. PVV-leider Geert Wilders en Asielminister Marjolein Faber (PVV) houden juist stevig vast aan het plan.
Nieuwsuur blikte afgelopen weekend terug op een pittige week in Den Haag:
Woensdag werd eens te meer duidelijk dat de coalitiepartijen niet eensgezind zijn over een ander heet hangijzer: landbouw. BBB-minister Wiersma van Landbouw schreef vrijdag aan de Tweede Kamer dat ze voorlopig geen verbod op stroomstoten in de veesector wil instellen. In een Kamerdebat woensdag bleek dat een overgrote meerderheid w√©l zo'n verbod wil. Coalitiepartijen PVV, VVD en NSC incluis.
NSC-Kamerlid Holman zei dat de minister "wel hoort, maar niet luistert" en PVV-Kamerlid Dion Graus sprak van een stroomstootwapen dat eigenlijk onder de wapenwet zou moeten vallen.
"De onenigheid tussen de partijen gaat over de verdeling van de kroonjuwelen. Voor de PVV is dat migratie en voor de BBB is dat landbouw. Een coalitie kan alleen functioneren als je de minister de ruimte geeft om die kroonjuwelen tot wasdom te laten komen. Maar wie openen de aanval op de ministers van deze dossiers? De coalitiegenoten. Dat was nou ook weer niet de bedoeling van dit extraparlementaire kabinet.
Daar komt bij dat de coalitieleiders in de Tweede Kamer nauwelijks met elkaar praten, laat staan dat ze hun politieke verschillen aan het oplossen zijn. Dan zou je zeggen: er is een premier die daar sturing aan geeft, maar premier Schoof is apolitiek en zegt: laat de politieke problemen maar bij de politieke partijen. Na een maand lijkt dit kabinet dus al vast te lopen op de belangrijkste punten in het regeerprogramma."
NSC was in de formatie de grootste voorstander van een extraparlementair kabinet, met meer afstand tussen Kamer en kabinet. In de praktijk lijkt juist die partij veel moeite te hebben met deze vorm. Partijleider Pieter Omtzigt, die ziek thuis zit, maar ook zijn vervanger Van Vroonhoven bemoeien zich met het asielbeleid dat het kabinet nu uitwerkt, tot grote frustratie van de andere coalitiepartijen.
Intussen lijkt dat ook effect te krijgen op de NSC-achterban. Onderzoeksbureau Ipsos I&O peilde vorige week nog maar zeven zetels voor de partij van Omtzigt.
Ton Timmermans en Bert Smit waren NSC'ers van het eerste uur. De een heeft zijn lidmaatschap opgezegd, de ander heeft nog vertrouwen in zijn partij:
Nieuwsuur
Politiek
Deel artikel: