Vanavond op tv: Nieuwe migratiedeal • Hoe slim is AI? • Orka's vallen boten aan
2023-06-09T12:12:57+0200
https://nos.nl/nieuwsuur/artikel/2478290-vanavond-op-tv-nieuwe-migratiedeal-hoe-slim-is-ai-orka-s-vallen-boten-aan

Donderdag zijn de 27 Europese ministers van Asiel en Migratie het eens geworden over een nieuwe migratiedeal. In de deal staan afspraken over het opvangen, verdelen en terugsturen van migranten die in Europa aankomen.
Maar hoe werkt de nieuwe migratiedeal precies, en heeft het kans van slagen? Kamerleden Ruben Brekelmans (VVD) en Don Ceder (ChristenUnie) vertellen in de studio wat ze van de deal vinden.
Zelfrijdende auto's, ChatGPT, algoritmes - artificial intelligence (AI) is overal om ons heen en wordt steeds vaker geïmplementeerd in het dagelijks leven. Maar hoe slim is het, wat kan het wel en niet goed, en in hoeverre houdt het rekening met ethiek en menselijke waarden?
Te gast in de studio is Jim Stolze, die bedrijven adviseert op het gebied van AI.
De afgelopen drie jaar worden opvallend meer boten door orka's aangevallen. Dit gebeurt met name voor de kust van Spanje en Portugal, tussen Galicië en de Straat van Gibraltar. De aanvallen lijken voornamelijk gericht te zijn op zeilboten en volgen een duidelijk patroon, waarbij orka's vanaf de achterkant naderen om het roer te raken en vervolgens stoppen zodra ze de boot tot stilstand hebben gebracht - of hebben laten zinken.
Experts vermoeden dat het vijandige gedrag wordt gekopieerd door de rest van de populatie. Waar komt dit gedrag vandaan?
Nieuwsuur
Binnenland
Deel artikel: