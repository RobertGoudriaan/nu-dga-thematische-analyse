Vanavond op tv: Wapenleveringen aan Oekraïne • Gezinshereniging Turken en Syriërs • Staatsgreep in Moldavië?
2023-02-16T13:23:38+0100
https://nos.nl/nieuwsuur/artikel/2464036-vanavond-op-tv-wapenleveringen-aan-oekraine-gezinshereniging-turken-en-syriers-staatsgreep-in-moldavie

Het Westen moet zich haasten om Oekraïne van voldoende wapens te voorzien om het Russische offensief te stoppen. Vooral de munitievoorraad begint snel leeg te raken, zo bleek maandag bij een bijeenkomst van de landen die Oekraïne militair steunen. NAVO-chef Jens Stoltenberg zei dat de hoeveelheid munitie die Oekraïne verbruikt op het slagveld "vele malen hoger is" dan de huidige productiecapaciteit.
Tot nu toe waren de Verenigde Staten veruit de belangrijkste wapenleverancier voor Oekraïne. Zouden andere landen meer kunnen doen? Hoe kijkt de VS naar de Europese houding ten opzichte van Oekraïne? We spreken met de Amerikaanse ambassadeur bij de NAVO, Julianne Smith.
Hoe gaat Nederland om met de vluchtelingen die zich in het aardbevingsgebied bevinden en recht lijken te hebben op gezinshereniging met familie in Nederland. Steeds meer mensen melden zich, die familie met spoed willen laten overkomen. Volgens Vluchtelingenwerk gaat het om honderden gevallen. Politiek-duider Arjan Noorlander praat ons bij.
De Moldavische regering houdt serieus rekening met een staatsgreep. Volgens de pro-westerse president Maia Sandu ligt er een Russisch plan om regeringsgebouwen te bestormen, bestuurders te gijzelen en een pro-Russisch bestuur te installeren. In de uitzending de laatste ontwikkelingen.
Nieuwsuur
Binnenland
Deel artikel: