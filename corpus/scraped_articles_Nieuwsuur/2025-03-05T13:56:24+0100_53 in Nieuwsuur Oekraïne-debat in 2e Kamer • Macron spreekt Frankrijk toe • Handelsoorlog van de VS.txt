5/3 in Nieuwsuur: Oekraïne-debat in 2e Kamer • Macron spreekt Frankrijk toe • Handelsoorlog van de VS
2025-03-05T13:56:24+0100
https://nos.nl/nieuwsuur/artikel/2558280-5-3-in-nieuwsuur-oekraine-debat-in-2e-kamer-macron-spreekt-frankrijk-toe-handelsoorlog-van-de-vs

De Tweede Kamer debatteert vanavond over de oorlog in Oekraïne. De Kamer praat over wat Nederland kan en wil doen voor Oekraïne en de veiligheid in Europa.
De Britse premier Keir Starmer zegt al een tijd dat het Verenigd Koninkrijk klaarstaat om bij een staakt-het-vuren militairen naar Oekraïne te sturen. Premier Dick Schoof heeft nog geen concrete toezeggingen gedaan, maar zei wel dat Nederland zich wil aansluiten bij de militaire planning voor een 'coalition of the willing'.
In het debat zal het ook gaan over de ingelaste Europese top, morgen in Brussel. Daar wordt gepraat over extra investeringen in defensie. Europese Commissievoorzitter Ursula von der Leyen kwam gisteren met een defensieplan van 800 miljard euro.
Politiek-verslaggever Arjan Noorlander doet verslag van het debat.
Emmanuel Macron spreekt vanavond de Fransen toe. In de toespraak staat de veiligheid in Europa centraal. "Op dit moment van grote onzekerheid, waarin de wereld voor grote uitdagingen staat, zal ik mij vanavond om 20.00 uur tot u richten", aldus Macron in een korte aankondiging op sociale media.
Frankrijk-deskundige Niek Pas duidt de speech en de opstelling van de Franse regering.
Defensie moet de komende jaren op zoek naar tienduizenden nieuwe militairen. Nu werken er zo'n 70 duizend mensen bij de krijgsmacht, over 5 jaar moeten dat er 100 duizend zijn.
Naast een beroepsleger, zijn er ook de reservisten. Zij werken in hun vrije tijd voor Defensie. Ook aan reservisten is een groot tekort. Verslaggever Jan Eikelboom was op de huishoudbeurs waar Defensie mensen werft om parttime militair te worden.
Gisterochtend gingen in de VS de invoerheffingen op spullen uit Canada en Mexico in. Voortaan zullen bedrijven die producten uit de buurlanden importeren 25 procent importbelasting moeten betalen. Ook China wordt geraakt door importheffingen. Voor dat land komt er bovenop de in januari ingevoerde 10 procent nog eens 10 procent extra op Chinese goederen.
De Canadese premier Justin Trudeau reageerde woedend en noemde de Amerikaanse maatregel "heel stom". Canada gaat als tegenmaatregel 25 procent belasting heffen op goederen uit de VS.
Wat betekent dit voor de wereldeconomie en wat zijn de effecten voor Europa? Econoom Mathijs Bouman licht toe.
Nieuwsuur
Binnenland
Buitenland
Economie
Deel artikel: