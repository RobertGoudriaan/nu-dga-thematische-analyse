Vanavond op tv: Poetin kondigt mobilisatie af • protesten in Iran • Algemene Beschouwingen
2022-09-21T13:39:26+0200
https://nos.nl/nieuwsuur/artikel/2445427-vanavond-op-tv-poetin-kondigt-mobilisatie-af-protesten-in-iran-algemene-beschouwingen

Vanochtend heeft de Russische president Poetin een gedeeltelijke militaire mobilisatie afgekondigd. Dat maakte hij bekend in zijn eerste nationale televisietoespraak sinds de invasie van Oekraïne in februari.
In zijn toespraak zei Poetin dat het Westen probeert om Rusland te vernietigen en waarschuwde hij dat Moskou zal reageren met zijn "enorme arsenaal".
Wat betekent deze boodschap voor de oorlog in Oekraïne en voor het Westen? Te gast in de studio zijn Ruslanddeskundige Hubert Smeets en Frans Osinga, hoogleraar oorlogsstudies aan de Universiteit Leiden.
Grote groepen demonstranten zijn de straat op gegaan in Iran om te protesteren na de dood van Mahsa Amini. De 22-jarige Amini werd vorige week in Teheran opgepakt door de religieuze politie, omdat ze haar hoofddoek niet goed zou dragen. Volgens ooggetuigen werd ze na haar arrestatie mishandeld. Ze overleed later in het ziekenhuis.
We spreken met de twaalf jaar geleden uit Iran gevluchte Nasim Nashanei, die nu in Amsterdam bij een Iraans nieuws- en opinieplatform werkt, over de protesten. Daarnaast praten we met de Iraans-Amerikaanse journalist Negar Mortazavi.
Vandaag is de eerste dag van de Algemene Politieke Beschouwingen, waar wordt gedebatteerd over de plannen die op Prinsjesdag zijn gepresenteerd. We bespreken deze eerste dag met politiek duider Arjan Noorlander.
Nieuwsuur
Binnenland
Deel artikel: