Vanavond op tv: Duitse verzet tegen rechtsradicale AfD • Piekbelasters over de politiek • Oude kunstenaars gaan door
2024-01-20T16:00:05+0100
https://nos.nl/nieuwsuur/artikel/2505590-vanavond-op-tv-duitse-verzet-tegen-rechtsradicale-afd-piekbelasters-over-de-politiek-oude-kunstenaars-gaan-door

Ook vandaag protesten in Duitsland nadat een geheime ontmoeting tussen vertegenwoordigers van de partij Alternative für Deutschland (AfD), neonazi's en rijke ondernemers naar buiten is gekomen. Tijdens die ontmoeting, vorig jaar in Potsdam, zou een plan zijn besproken om miljoenen migranten en minderheidsgroepen uit te zetten. De Duitse binnenlandse veiligheidsdienst stelde al eerder vast dat sleutelfiguren in de AfD rechts-extremistisch zijn en dat de partij mogelijk een gevaar is voor de democratie. We spreken erover met verslaggever Dieuwke van Ooij, die de partij al sinds de oprichting volgt.
Het demissionaire kabinet wil de uitkoopregeling voor piekbelasters verlengen, tot eind van het jaar. Om dat te kunnen doen is nog wel toestemming nodig van de Europese Commissie. Ruim een half jaar nadat de aanpak piekbelasting werd gelanceerd, spreken we opnieuw met een groep boeren uit de Gelderse Vallei. Wat vinden ze van de stikstofaanpak en hoe kijken ze naar de ontwikkelingen in politiek Den Haag?
Een nieuwe aflevering in onze reeks 'Oude Meesters' van de Nederlandse kunst, die nog allemaal actief zijn. De kunstenaars zijn tussen de 84 en 94 jaar, wonnen prijzen en exposeerden in binnen- en buitenland. En ze werken vol passie door. Vanavond de veelzijdige Jacqueline de Jong, 84 jaar. Ze is autodidact en maakt kleurrijk werk en werkt afwisselend in frankrijk - waar ze een grote ouevreprijs won - en in Nederland. We bezoeken haar in haar atelier.
Nieuwsuur
Binnenland
Deel artikel: