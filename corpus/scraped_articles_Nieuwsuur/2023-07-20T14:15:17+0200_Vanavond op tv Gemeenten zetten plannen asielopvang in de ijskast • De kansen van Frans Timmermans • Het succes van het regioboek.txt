Vanavond op tv: Gemeenten zetten plannen asielopvang in de ijskast • De kansen van Frans Timmermans • Het succes van het regioboek
2023-07-20T14:15:17+0200
https://nos.nl/nieuwsuur/artikel/2483508-vanavond-op-tv-gemeenten-zetten-plannen-asielopvang-in-de-ijskast-de-kansen-van-frans-timmermans-het-succes-van-het-regioboek

De problemen met de opvang van asielzoekers zijn er met de val van het kabinet niet kleiner op geworden. Sommige gemeenten willen nog even wachten met het realiseren van extra opvang vanwege het uitblijven van de spreidingswet, waarmee de landelijke overheid gemeenten kon dwingen tot asielopvang. De gemeente Beverwijk wil eerst een wettelijk kader hebben, de gemeente Moerdijk heeft juist besloten om de plannen voor opvang door te zetten. Te gast is de Amsterdamse wethouder Rutger Groot Wassink, voorzitter van de Tijdelijke Adviescommissie Asiel & Migratie van de Vereniging van Nederlandse Gemeenten (VNG).
Zijn naam ging al rond en dat blijkt terecht: PvdA'er en Eurocommissaris Frans Timmermans wil de gezamenlijke lijst van PvdA en GroenLinks aanvoeren voor de Tweede Kamerverkiezingen. "Het is tijd dat we in Nederland weer meer naar elkaar toe groeien in plaats van uit elkaar", zegt Timmermans over zijn motivatie. "We moeten zorgen dat Nederland weer vertrouwen krijgt in zichzelf." Als het aan Timmermans ligt, gebeurt dat met hem als premier. Wat zijn zijn kansen?
Een boek over bankjes in Winterswijk, de architectuur van Heerlen of een thriller in Limburg. In de Randstad zouden deze boeken misschien niet meteen opvallen, maar het zijn succesvolle boeken binnen hun eigen regio. De landelijke boeken top 5 verschilt vaak sterk met die van boekhandels buiten de Randstad. Daar gaan de vijf bestverkopende boeken vaak over onderwerpen uit de eigen stad of streek, vaak geschreven door lokale schrijvers. Soms zelfs in dialect. Waar komt die belangstelling voor het lokale boek vandaan?
Nieuwsuur
Binnenland
Deel artikel: