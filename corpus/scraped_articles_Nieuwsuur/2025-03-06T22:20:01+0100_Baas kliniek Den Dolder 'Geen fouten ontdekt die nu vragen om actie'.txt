Baas kliniek Den Dolder: 'Geen fouten ontdekt die nu vragen om actie'
2025-03-06T22:20:01+0100
https://nos.nl/nieuwsuur/artikel/2558480-baas-kliniek-den-dolder-geen-fouten-ontdekt-die-nu-vragen-om-actie

Silvia Geurts
redacteur Nieuwsuur
Silvia Geurts
redacteur Nieuwsuur
De psychiatrische kliniek in Den Dolder, waar bij een steekincident begin dit jaar een 76-jarige vrouw werd gedood, heeft naar eigen zeggen geen fouten ontdekt die vragen om actie op korte termijn. De kliniek deed een eigen onderzoek en wacht nu nog op de conclusie van de Inspectie Gezondheidszorg en Jeugd.
De verdachte van het dodelijke steekincident was patiënt bij Fivoor. Net als Michael P., die in 2017 Anne Faber verkrachtte en vermoordde. Erik Masthoff, psychiater en bestuurder van Fivoor: "Ik werd gebeld dat er iets was gebeurd. Ik dacht ojee, nee toch." Hij had al snel indicaties dat er een relatie was met een van de patiënten.
In de forensisch psychiatrische instelling zitten op dit moment 110 mensen die allemaal psychiatrische problemen hebben. Sommigen zitten er om anderen en zichzelf te beschermen, anderen vanwege een veroordeling door de rechter.
"Forensische zorg werkt op macro-niveau. Met alleen gevangenisstraf recidiveren mensen veel sneller. De kans op herhaling is bij behandeling in een kliniek veel kleiner. Maar er zijn natuurlijk nog steeds recidives", zegt Masthoff. "Op nul krijg je het risico nooit."
Masthoff wil voorkomen dat patiënten een stigma krijgen. "Buiten de klinieken gebeurt veel meer. Het sentiment begrijp ik goed, want het veiligheidsgevoel is gedaald. Maar zonder klinieken wordt het onveiliger."
Binnen de muren van de kliniek is de stemming anders dan vóór de moord in het dorp. Nieuwsuur sprak er met patiënten en medewerkers:
Met verlof gaan, is een essentieel onderdeel van de behandeling in Fivoor. Senne de Wit is klinisch psycholoog en als teammanager patiëntenzorg nauw betrokken bij het beoordelen of iemand er klaar voor is of niet. "Wat wij heel goed beseffen is dat wij onder een enorm vergrootglas liggen. En als behandelteam, dat het verlof van iemand beoordeelt, voelt dat alsof je op een grillplaat ligt."
Ze nam voor het interne onderzoek en het onderzoek door de Inspectie Gezondheidszorg en Jeugd (IGJ) alle dossiers opnieuw door. "Ik heb alles van binnen en van buiten gelezen en ik kan zeggen dat de stappen zijn genomen die nodig zijn, en die van ons verwacht mogen worden."
Voor de behandelaars is er dan ook niets veranderd, zegt De Wit. "Ik voel natuurlijk de spanning. Maar ons werk is niet veranderd, onze doelgroep is niet veranderd. Ons werk doen we als professionals, op een manier zoals dat overal in Nederland gebeurt."
Het trauma door de moord op Anne Faber in 2017 en op de 76-jarige vrouw dit jaar is in Den Dolder groot. Inwoners willen dat Fivoor uit het dorp verhuist per 1 januari 2027. Maar het lukt Fivoor niet om een nieuwe locatie te vinden. Gemeenten willen niet meewerken en de klinieken liever niet huisvesten.
Een recent onderzoek naar de mogelijkheden voor een verhuizing heeft nu zes mogelijke locaties opgeleverd, alle in het bezit van het Rijk. Masthoff: "Weg zijn in 2027 is onze ambitie geweest. We hebben ons best gedaan om die datum te halen. Al is er morgen een stuk grond, dan heb je niet binnen twee jaar een kliniek gebouwd. En er moet nog steeds een gemeente zijn die ons welkom wil heten. Dichtgaan is geen optie. Zolang wij niet weg kunnen, zitten we in Den Dolder."
Staatssecretaris Ingrid Coenradie (Justitie en Veiligheid) en staatssecretaris Vincent Karremans (Jeugd, Preventie en Sport) bezochten Den Dolder en de klinieken van Fivoor vandaag waar ze een bewonerspetitie met 1500 handtekeningen in ontvangst namen. Coenradie wilde geen beloften doen over een nieuwe locatie. "Er moet ook draagvlak zijn."
Het onderzoek naar het dodelijke steekincident door de Inspectie loopt nog. De conclusies worden op zijn vroegst deze zomer verwacht.
Nieuwsuur
Binnenland
Deel artikel: