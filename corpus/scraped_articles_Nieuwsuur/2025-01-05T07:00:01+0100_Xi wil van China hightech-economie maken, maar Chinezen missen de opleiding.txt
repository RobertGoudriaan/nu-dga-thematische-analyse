Xi wil van China hightech-economie maken, maar Chinezen missen de opleiding
2025-01-05T07:00:01+0100
https://nos.nl/nieuwsuur/artikel/2550602-xi-wil-van-china-hightech-economie-maken-maar-chinezen-missen-de-opleiding

De Chinese economie piept en kraakt al een tijd. Chinezen houden de hand op de knip, het land vergrijst snel en de export is in gevaar door een dreigende handelsoorlog met de VS. Daar komt bovenop dat Chinezen niet zijn opgeleid om de veranderende economie bij te benen. Dit staat China's ambities om een technologische supermacht te worden in de weg.
Op een banenmarkt in de zuidelijke provincie Guizhou loopt het storm. Honderden jonge Chinezen lopen langs de kraampjes van bedrijven in de hoop een baan te vinden die bij hen past. Velen van hen zien het somber in. "Er zijn veel werkgevers, maar het sluit niet aan op wat wij willen", zegt een 29-jarige jongen die human resource management heeft gestudeerd. "Vraag en aanbod sluiten niet op elkaar aan."
Door stijgende lonen in China verhuist veel fabriekswerk naar landen als India en Vietnam. President Xi Jinping wil China van een productie-economie transformeren naar een hightech-economie, maar die ambitie wordt belemmerd door het lage opleidingsniveau van de bevolking. Slechts 30 procent van de Chinezen heeft een middelbare schooldiploma. Daardoor zullen in de komende jaren honderden miljoenen Chinezen de aansluiting missen op die nieuwe arbeidsmarkt.
"12 miljoen studenten komen dit jaar de arbeidsmarkt op en de jeugdwerkloosheid staat al op 18,8 procent", zegt Wang Yi, onderzoeker bij de internationale denktank Anbound. "Ons onderwijssysteem, zowel praktijkonderwijs als universitair, biedt niet de opleidingen waar de snelle technologische veranderingen om vragen. Afgestudeerden hebben niet de kennis en kunde waar werkgevers naar op zoek zijn."
Op deze praktijkschool worden kinderen uit arme gebieden opgeleid om een vak te leren, maar de communistische partijbaas erkent dat ook hier niet het hoge niveau wordt gehaald waar de economie om vraagt:
President Xi gebruikte zijn nieuwjaarsspeech om vertrouwen uit te stralen over de economische vooruitzichten, maar kon er niet omheen dat de tijd van ongelimiteerde groei voorbij is: "De Chinese economie heeft te maken met nieuwe omstandigheden, zoals onzekerheden in de externe omgeving en de druk van de overgang van oude naar nieuwe groeifactoren. Maar hard werk kan ons redden. Wind en regen doen ons groeien en zware tijden maken ons sterk. Daar moeten we op vertrouwen."
Econoom Mathijs Bouman benadrukt dat de Chinese economie nog altijd harder groeit dan de Europese. "Economische groei van richting de 5 procent, daar zouden wij een moord voor doen. Maar voor een opkomende economie als China gaat het eigenlijk te langzaam. Ze waren groei gewend van in de dubbele cijfers."
Volgens Bouman is de stagnatie van de groei met name te verklaren door de focus die het land altijd heeft gehad op bouwen. "Het is een economie die draait om infrastructuur, om beton. Op een gegeven moment is dat spel uitgespeeld. Je ziet nu dat veel huizen leeg staan. Vooral na corona heeft dat tot een serieuze vastgoedcrisis geleid. En dat heeft weer geleid tot een schuldencrisis."
De stijging van de jeugdwerkloosheid was het eerste teken aan de wand dat het China economisch niet meer voor de wind ging, zegt Bouman. "Dat is echt een groot probleem. Ook omdat er een soort contract is tussen de Chinese samenleving en de overheid: er is werk, je gaat erop vooruit, dus laat ons als Communistische Partij de boel maar runnen. Ook voor die partij is het dus heel pijnlijk dat er nu een generatie opgroeit die er niet meer van uit kan gaan dat er werk is."
Nieuwsuur
Buitenland
Deel artikel: