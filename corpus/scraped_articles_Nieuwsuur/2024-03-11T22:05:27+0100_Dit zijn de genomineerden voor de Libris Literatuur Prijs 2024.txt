Dit zijn de genomineerden voor de Libris Literatuur Prijs 2024
2024-03-11T22:05:27+0100
https://nos.nl/nieuwsuur/artikel/2512420-dit-zijn-de-genomineerden-voor-de-libris-literatuur-prijs-2024

Vijf Nederlanders en één Vlaming zijn genomineerd voor de Libris Literatuur Prijs voor beste Nederlandstalige roman van het jaar. Het gaat om Cobi van Baars, Sacha Bronwasser, Rob van Essen, Esther Gerritsen, Frank Nellen en Maud Vanhauwaert.
De jury brengt de longlist met achttien schrijvers hiermee terug naar een lijst van zes. Onder de afvallers zijn een aantal bekende schrijvers als Roxane van Iperen, Ilja Leonard Pfeijffer en Tommy Wieringa.
De jury roemt het niveau van de hedendaagse Nederlandse literatuur. "Er wordt soms gezegd dat de roman het moeilijk heeft", zegt jurylid Joep van Ruiten. "Als je dan deze zes titels leest, kom je tot de ontdekking dat er ook veel goed gaat met de roman."
Van Ruiten over de zes genomineerde boeken:
De genomineerde boeken zijn: De onbedoelden (Cobi van Baars), Luister (van Sacha Bronwasser), Ik kom hier nog op terug (Rob van Essen), Gebied 19 (Esther Gerritsen), De onzichtbaren (Frank Nellen) en Tosca (Maud Vanhauwaert).
De thema's van de Nederlandstalige literatuur zijn zeer gevarieerd en bij vlagen ook actueel, zegt de jury. Zo gaan veel boeken over migratie of klimaat, maar ook over seksuele onderwerpen zoals grensoverschrijdend gedrag of #metoo. "Dat heeft deels te maken met vrouwenemancipatie", zegt Van Ruiten.
Vroeger domineerden oude witte mannen de literatuurwereld, maar afgelopen jaar zijn veel goede boeken geschreven door vrouwen, concludeert de jury. Sommigen van hen, zoals de voor een Libris genomineerde Maud Vanhauwaert, zijn ook nog eens debutant. "Dat zegt zeker wel dat er iets aan het veranderen is."
De winnaar ontvangt 50.000 euro en wordt op 13 mei live bekendgemaakt in Nieuwsuur.
Kijk hier hoe de genomineerden vandaag verrast werden. Onder de video staan de samenvattingen van de juryrapporten van de zes genomineerde boeken.
Aaf is 21 als ze hoort dat ze kort na haar geboorte is weggehaald bij haar moeder en zus. Haar moeder is lang spoorloos, maar haar tweelingzus kan snel worden opgespoord. Wat volgt zijn meeslepend beschreven pogingen tot hereniging van wat uiteen is gerukt.
De onbedoelden is niet zomaar een adoptie-verhaal, het is een roman met meeslepend geschreven pogingen tot hereniging van een tweeling die uiteen is gerukt.
Een ijzersterk geschreven roman over framing, identiteit, gefnuikte ambities en het noodlot, dat je tot de laatste bladzijde in zijn greep houdt. Er staan zinnen in van grote schoonheid, het kent diepgang en zet aan tot wrang-melancholische bespiegelingen.
Het verhaal gaat over een jonge vrouw die werkt als au-pair in Parijs en haar worsteling met het stadse leven daar, dat onder meer wordt getekend door enkele terroristische aanslagen.
Dit boek zit zo vernuftig in elkaar dat je het na de laatste bladzijde verbluft dichtslaat. De hoofdpersoon is een student filosofie die later ambitieloos journalist wordt met als specialisme zeer onwaarschijnlijke verhalen. Research voor een daarvan doet hem via een tijdmachine in een heel ander verhaal belanden.
Dit bijzondere sciencefictionverhaal vertelt over Tomas, die op een dag tot zijn schrik ontdekt dat de helft van de wereldbevolking, waaronder zijn eigen gezin, is getransporteerd naar een andere planeet.
De jury prijst Gerritsens ongelooflijk soepele, bijna nonchalante vertelwijze. Je leest de roman in één ruk uit, maar blijft achter in gepeins omdat de roman je wijst op wat je dagelijks om je heen ziet.
Dit boek gaat over drie mannen die ten tijde van de Sovjet-Unie opgroeien in Oekraïne met de idealen van het communisme. Het is een meeslepende, in een sprankelende stijl geschreven roman die een beeld geeft van worstelingen van gewone mensen tijdens een dictatuur, van burgers zonder stem.
De enige Vlaamse genomineerde is een debutant. Vanhauwaert schreef een uitdagend boek dat de lezer meeneemt op een literaire tocht die slalomt tussen proza en poëzie maar toch te allen tijde spannend en meeslepend blijft. Het boek is doorspekt met gedichten, maar toch breken die het ritme van de vertelling niet.
De roman gaat over een taalkundige die het verhaal van de zeventienjarige Aline Verstraeten probeert te vertellen nadat ze van haar een zorgwekkend berichtje ontving na een lezing.
Nieuwsuur
Cultuur & Media
Deel artikel: