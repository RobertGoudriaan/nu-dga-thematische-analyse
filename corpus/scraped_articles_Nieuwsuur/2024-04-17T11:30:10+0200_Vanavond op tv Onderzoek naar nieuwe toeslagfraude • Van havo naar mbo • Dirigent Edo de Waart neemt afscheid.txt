Vanavond op tv: Onderzoek naar nieuwe toeslagfraude • Van havo naar mbo • Dirigent Edo de Waart neemt afscheid
2024-04-17T11:30:10+0200
https://nos.nl/nieuwsuur/artikel/2517104-vanavond-op-tv-onderzoek-naar-nieuwe-toeslagfraude-van-havo-naar-mbo-dirigent-edo-de-waart-neemt-afscheid

De fiscale opsporingsdienst FIOD is een strafrechtelijk onderzoek begonnen naar mogelijk nieuw misbruik van toeslagen vanuit Bulgarije. Het onderzoek volgt op een reeks meldingen die de Dienst Toeslagen ontving van overheidsorganisaties. Het zou gaan om gebruikers die met meerdere DigiD's vanaf bepaalde IP-adressen inlogden. Daar zouden bijna 2000 unieke bsn-nummers bij betrokken zijn.
Ruim tien jaar geleden kwam grootschalige fraude met uitkeringen door een Bulgaarse bende aan het licht. De fraudezaak, die de Nederlandse staatskas miljoenen euro's kostte, leidde tot strengere regels en een hardere opstelling van de Belastingdienst. Met als uiteindelijk resultaat: de toeslagenaffaire.
Het onderwijs verkeert nog steeds in zwaar weer, zo constateert de Inspectie van het Onderwijs. Steeds meer leerlingen en studenten beheersen de basisvaardigheden niet. Ook ziet de Inspectie dat steeds meer havoleerlingen de overstap maken naar het mbo, met of zonder een diploma. Die overstap is in drie jaar tijd meer dan verdubbeld. Wat bepaalt die keuze voor de overstap? We spreken met leerlingen en onderwijsexperts.
Bijna vijfduizend concerten in ruim zestig jaar, bij tientallen orkesten over de hele wereld. Ooit assistent-dirigent bij beroemdheden als Bernard Haitink en Leonard Bernstein en ook nog eens zes keer getrouwd. Het is nu welletjes geweest: de bijna 83-jarige chef-dirigent Edo de Waart is per direct met pensioen gegaan.
Nieuwsuur
Binnenland
Deel artikel: