'Onverantwoord veel' asielzoekers vast in aanmeldcentrum Schiphol
2024-11-20T21:29:08+0100
https://nos.nl/nieuwsuur/artikel/2545292-onverantwoord-veel-asielzoekers-vast-in-aanmeldcentrum-schiphol

Ties Keyzer
redacteur Nieuwsuur
Ties Brock
verslaggever Nieuwsuur
Ties Keyzer
redacteur Nieuwsuur
Ties Brock
verslaggever Nieuwsuur
De opvang van asielzoekers op Schiphol staat onder grote druk. Dat zeggen asielrechtadvocaten en Vluchtelingenwerk tegen Nieuwsuur. Op het Justitieel Complex Schiphol, dat asielzoekers opvangt die zich melden op de luchthaven, zitten normaal zo'n veertig asielzoekers, nu zijn het er ruim tweehonderd, bevestigt het ministerie.
"Wij vinden het niet verantwoord om zoveel mensen daar te houden en ze door de asielprocedure proberen heen te jassen", zegt advocaat Frans Willem Verbaas. "Dat kan echt niet."
Er is onvoldoende capaciteit om deze hogere aantallen op te vangen, bevestigt Vluchtelingenwerk. "Daardoor kan niet iedereen rechtsbijstand en voorlichting geboden worden. Ook worden asielzoekers elke dag al vanaf half vijf opgesloten op hun cel."
De migranten komen vooral uit Mauritanië, Tsjaad, Senegal en de Centraal Afrikaanse Republiek. De plotseling sterk toegenomen toestroom lijkt te worden veroorzaakt doordat Spanje reisregels aan heeft gepast.
Dat zit zo: eerder dit jaar kwamen grote groepen asielzoekers uit die Afrikaanse landen aan op de luchthaven van Madrid. Ze vlogen vooral vanuit het Marokkaanse Casablanca. Ze hadden tickets om naar Zuid-Amerika te reizen, maar vroegen asiel aan bij hun overstap in Madrid. "Ons vliegveld kon het niet aan. Er was geen plek voor zoveel mensen", zegt Laura Garcia van de Spaanse politievakbond.
Spanje loste dit op door voor reizigers uit Mauritanië, Tsjaad, Senegal en de Centraal Afrikaanse Republiek een luchthaventransitvisum verplicht te stellen als ze in Spanje willen overstappen. Mede daardoor lijken migranten uit die landen nu in groten getale voor Nederland te kiezen.
Asieladvocaten die Nieuwsuur spreekt, bevestigen dat veel mensen van deze route gebruikmaken. "Er zijn ongeveer vijf keer meer asielaanvragers op Schiphol dan gebruikelijk", zegt advocaat Igna Oomen.
Het ministerie van Asiel en Migratie laat weten Spanje te volgen en voor reizigers uit verschillende Afrikaanse landen een visumplicht te zullen invoeren. Maar voorlopig blijft de druk op Schiphol toenemen, zien advocaten. Oomen: "Zowel het apparaat van de Immigratie- en Naturalisatiedienst als de beschikbaarheid van advocaten is daar niet op voorbereid."
Minister Marjolein Faber van Asiel en Migratie wil Nieuwsuur niet te woord staan. Het ministerie bevestigt dat asielzoekers door de hoge druk al aan het einde van de middag op hun cel worden opgesloten. Wel lukt het volgens het ministerie om iedere asielzoeker een advocaat toe te wijzen.
Nieuwsuur
Binnenland
Politiek
Deel artikel: