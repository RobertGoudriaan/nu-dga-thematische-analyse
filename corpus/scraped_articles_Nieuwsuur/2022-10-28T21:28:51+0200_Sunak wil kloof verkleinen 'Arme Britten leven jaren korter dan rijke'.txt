Sunak wil kloof verkleinen: 'Arme Britten leven jaren korter dan rijke'
2022-10-28T21:28:51+0200
https://nos.nl/nieuwsuur/artikel/2450147-sunak-wil-kloof-verkleinen-arme-britten-leven-jaren-korter-dan-rijke

'Levelling up', het meer gelijktrekken van de enorme verschillen in welvaart tussen arme en rijke regio's in Groot-Brittannië, was door de vertrokken Liz Truss op een lager pitje gezet. De kersverse premier Rishi Sunak heeft dit motto omarmd en de aanpak hoog op zijn prioriteitenlijst staan.
Met een miljardeninjectie moeten de regio's waar het niet goed gaat een boost krijgen. En dat is nodig, zeggen deskundigen. Neem bijvoorbeeld de levensverwachting van de verschillende groepen. Mannen die in de rijkste Britse regio's wonen, leven gemiddeld genomen ongeveer zes jaar langer dan mannen in de armste regio's.
"Dat gat is ongeveer net zo groot, zelfs nog iets groter, als dat tussen de rijkste Engelse regio's en delen van Noord-Afrika", zegt Philip McCann, hoogleraar productiviteit aan de Universiteit van Manchester tegen Nieuwsuur.
Hij ziet dat er een kloof is. De noordelijke, arme regio's voelen zich al decennialang genegeerd door het overwegend welvarende zuiden en hoofdstad Londen.
En die kloof is niet zo simpel te dichten, zegt Bart van Ark, hij is de directeur van het Institute of productivity van de Universiteit van Manchester. "Zeker de laatste vijftien jaar, is er te weinig geïnvesteerd in de deze regio's", zegt hij.
We leven in twee verschillende landen.
Als hij dit probleem wil aanpakken, zal Sunak zijn idee over de vrije markt moeten loslaten, is de overtuiging van Van Ark: "De gedachte dat als je de sterke kant van de economie stimuleert, dat de rest daar ook van gaat profiteren, dat blijkt niet te werken voor deze regio's."
Zo gaat er nog altijd meer overheidsgeld naar het rijke Londen dan naar de achtergestelde regio's. Het verschil in budget voor bijvoorbeeld openbaar vervoer is groot. In Londen is dat bedrag per inwoner bijna drie keer zo hoog als in een stad als York.
Sunak, de rijkste Britse premier die ooit geregeerd heeft, wil zich presenteren als minister-president van alle Britten. Maar er zijn twijfels over zijn oprechtheid. In Sunaks eerste debat kreeg hij van oppositieleider Keir Starmer voor de voeten geworpen dat hij deze zomer tijdens een geheim opgenomen gesprek, vertelt dat hij juist geld voor arme regio's wegsluist naar meer welvarende gebieden.
"Hij doet alsof hij aan de kant van de werkende mensen staat. Maar privé zegt hij iets heel anders", voegde Starmer daar aan toe.
Ook de Britten in het noorden van het land zijn kritisch. Notabene in zijn 'eigen regio' zijn de problemen immens. "De conservatieven hebben helemaal geen oog voor ons", zegt een vrijwilligster van een gaarkeuken in Northallerton, in Yorkshire, waar voedsel wordt weggegeven.
De plaats ligt op ongeveer een uur rijden van het buitenhuis van Sunak. Bij de keuken zien ze hele gezinnen die maaltijden komen halen. Het liefst al klaargemaakt, want energie om het op te warmen is duur.
De man die deze afstand moet gaan verkleinen heet Michael Gove. Hij was al 'nivelleringsminister' onder Boris Johnson, verdween van het toneel toen Truss kwam, maar keert nu terug. Aan hem de opdracht om, in tijden van bezuinigingen, deze zware taak tot een goed einde te brengen.
Een visverkoper op de markt in Wakefield, waar ze de prijzen met de week zien stijgen, ziet het somber in. Hij zegt dat er "twee verschillende landen zijn". Het noorden en het zuiden. "In de jaren '60 en '70 waren we hier met de fabrieken belangrijk, maar nu draait het alleen om het geld in Londen."
Nieuwsuur
Buitenland
Deel artikel: