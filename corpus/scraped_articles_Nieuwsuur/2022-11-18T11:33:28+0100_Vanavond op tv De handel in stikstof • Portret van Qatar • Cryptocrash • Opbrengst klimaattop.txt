Vanavond op tv: De handel in stikstof • Portret van Qatar • Cryptocrash • Opbrengst klimaattop
2022-11-18T11:33:28+0100
https://nos.nl/nieuwsuur/artikel/2452876-vanavond-op-tv-de-handel-in-stikstof-portret-van-qatar-cryptocrash-opbrengst-klimaattop

Overheden kopen boerderijen op, om zo de bouw van bijvoorbeeld bedrijventerreinen of woningen mogelijk te maken. Op die manier kunnen ze én bouwen en voldoen aan de stikstofnormen. Nieuwsuur laat zien hoe deze handel werkt. Ondertussen roept het ook vragen op: want hoe wenselijk is dit? Dat de ene overheid een boerderij koopt voor stikstofruimte, terwijl dat andere overheden wellicht weer in de weg zit.
Het had het hoogtepunt moeten worden in het buitenlands beleid van Qatar: de organisatie van het WK voetbal met een vlekkeloze organisatie, een gunstig topsportklimaat en een gastvrij onthaal voor de supporters. En toen ontplofte dit idee in het gezicht van de organisator. In plaats van over voetbal ging het de afgelopen maanden over de duistere kanten van Qatar: de situatie van arbeidsmigranten en de discriminatie van vrouwen, queers en transgenders. Wie heeft er eigenlijk nog zin in dit WK? Zelfs in Qatar zelf lijkt de liefde voor het evenement bekoeld.
De klimaattop in Sharm-el-Sheikh nadert het einde. Er wordt onder meer gepraat over geld dat is bestemd voor ontwikkelingslanden, die zich daarmee kunnen aanpassen aan klimaatverandering. Een ander punt waarop nog knopen moeten worden doorgehakt is de uitstoot van fossiele brandstoffen, die moet naar beneden. Vanavond spreken we met Bas Eickhout, Europarlementariër van GroenLinks en delegatieleider voor COP27 namens het Europees Parlement.
We duiken in de ontwikkelingen op de cryptomarkt. Zeker 1 miljard dollar aan cryptomunten is verdwenen van cryptobeurs FTX en inmiddels staat ook 'cryptobank' Genesis op omvallen. Wat is er aan de hand? We bespreken het met deskundigen, waaronder econoom Mathijs Bouman.
Nieuwsuur
Binnenland
Deel artikel: