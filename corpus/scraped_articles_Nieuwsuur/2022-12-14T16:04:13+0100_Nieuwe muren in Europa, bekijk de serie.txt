Nieuwe muren in Europa, bekijk de serie
2022-12-14T16:04:13+0100
https://nos.nl/nieuwsuur/artikel/2456379-nieuwe-muren-in-europa-bekijk-de-serie

In de serie 'De Nieuwe Muur' reist Europacorrespondent Saskia Dekkers samen met cameraman Pieter Nijdeken door Europa, dat snel verandert na de inval van Rusland in Oekraïne op 24 februari 2022.
Bekijk hieronder alle reportages in deze serie:
In het Noorse grensstadje Kirkenes werkten ze decennia lang aan een goede samenwerking met buurland Rusland. Dat ging goed, totdat de Russen Oekraïne binnenvielen. Het grenzeloze vertrouwen is nu weggevaagd.
Plotseling spelen ze een cruciale rol in de oorlog in Oekraïne: drie gigantische witte bollen op het Noorse eilandje Vardø. Het zijn radarstations gerund door de Amerikanen en gericht op Rusland.
Cyprus was altijd een paradijs voor Russische miljonairs, maar sinds sinds de oorlog in Oekraïne is er een hoop veranderd. En dat zie je ook in de jachthaven van Limassol, de belangrijkste havenstad van het eiland.
Terwijl heel Europa wanhopig op zoek is naar gas, liggen er onder de zeebodem van Cyprus gigantische gasvelden die nog niet zijn aangeboord. Op het eiland zijn conflicten de norm. Kunnen gasdollars een rol spelen bij een verzoening? En kan het gas de Europese Unie uit de brand helpen?
De aankondiging dat Bulgarije weer onderhandelt met Rusland, leidt tot grote ongerustheid in hoofdstad Sofia. Honderden actievoerders blokkeerden de afgelopen dagen de hoofdingang van het regeringsgebouw. Ze eisen het aftreden van de interim-regering die nog geen maand aan de macht is.
Veel Tsjechen maken zich ernstig zorgen over de energiecrisis. Radicaalrechts en de communisten vinden dat Tsjechië beter af is zonder de Europese Unie en zelf zaken moet kunnen doen met olie- en gasleveranciers, waaronder Rusland.
'Don't Pay'. Al bijna tweehonderdduizend Britten hebben zich aangesloten bij dit initiatief om de energierekening niet meer te betalen. De beweging staat symbool voor de grote economische problemen in Groot-Brittannië. Tot nu toe zijn de protesten van de beweging nog niet massaal, maar de onrust neemt toe.
Grenspost Lars is de enige grensovergang over land tussen Georgië en Rusland en ligt in een kaal, onherbergzaam gebied op duizend meter hoogte. Voor Russen die geen dure tickets kunnen betalen, is dit een van de laatste mogelijkheden om hun land te ontvluchten.
De haat tegenover Rusland is er groot. Acht op de tien Georgiërs willen graag bij de Europese Unie. Er is veel bezorgdheid dat het land met de komst van tienduizenden Russen juist onder invloed raakt van bezetter Rusland en verder afdrijft van een kandidaat-lidmaatschap van de EU.
Een neergestorte raket is niet het enige voorbeeld hoe de oorlog in Oekraïne steeds dichterbij lijkt te komen in Moldavië. Rusland heeft de kandidaat-lidstaat van de Europese Unie grotendeels afgesloten van de gastoevoer en wil nu ook de pro-Europese regering aan het wankelen brengen. Met succes.
Polen nam sinds de invasie van Rusland 1,5 miljoen Oekraïense vluchtelingen op. Maar dat warme welkom staat onder druk. Ook Polen heeft te maken met stijgende prijzen. De Polen zijn bang dat de Staat straks geen geld meer heeft voor de eigen burgers.
Er speelt een sluimerend conflict in Europa, in Moldavië. Het land tussen Oekraïne en Roemenië kampt met een afvallige regio: het zelfverklaarde Transnistrië. Voor Moldavië - kandidaat-lidstaat van de Europese Unie - zeer zorgelijk. En er wordt gevreesd dat Rusland via Transnistrië ook Moldavië binnen zal vallen.
Terwijl Finland hoopt op snelle toetreding tot de NAVO, probeert het land te voorkomen dat Rusland immigranten de grens laat oversteken. Daarom wordt zelfs een drie meter hoog hek gebouwd.
Enigzins buiten het vizier van het Westen laat Rusland zich ook steeds meer zien in het poolgebied, op Spitsbergen. Dat ligt in de Noordelijke IJszee en tegenover het Kola-schiereiland. Daar is een Russische duikbootbasis met de grootste concentratie kernwapens ter wereld. Experts maken zich zorgen en waarschuwen Noorwegen.
Nieuwsuur
Buitenland
Deel artikel: