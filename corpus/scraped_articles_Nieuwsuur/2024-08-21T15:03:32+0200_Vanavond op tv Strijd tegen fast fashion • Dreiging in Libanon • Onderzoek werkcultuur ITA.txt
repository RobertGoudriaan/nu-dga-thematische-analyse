Vanavond op tv: Strijd tegen fast fashion • Dreiging in Libanon • Onderzoek werkcultuur ITA
2024-08-21T15:03:32+0200
https://nos.nl/nieuwsuur/artikel/2534019-vanavond-op-tv-strijd-tegen-fast-fashion-dreiging-in-libanon-onderzoek-werkcultuur-ita

ASN, een beleggingstak van de Volksbank, stopt met investeren in de kledingindustrie en heeft alle belangen in kledingbedrijven verkocht. Het gaat om tientallen miljoenen aan aandelen.
De grote kledingmakers maken te weinig vooruitgang met verduurzaming, vindt ASN. De industrie wordt steeds meer gedomineerd door ultra fast fashion: kleding van matige kwaliteit die goedkoop is en door de snelle productie steeds inspringt op de recentste modetrends.
Recent kondigde Frankrijk maatregelen aan tegen fast fashion en ook in Brussel wordt gewerkt aan maatregelen. Is het genoeg om de sector op een andere koers te krijgen?
Het Midden-Oosten houdt de adem in vanwege de dreigende escalatie tussen Hezbollah, Iran en Israël. Maar ondertussen is er al tien maanden sprake van een gewapend conflict tussen Israël en Hezbollah: sinds 7 oktober waren er 8500 aanvallen over en weer. Nieuwsuur is in het zuiden van Libanon, waar verreweg de meeste Israëlische aanvallen plaatsvinden.
Internationaal Theater Amsterdam (ITA) verbreekt per direct de samenwerking met de Vlaamse sterregisseur Ivo van Hove. Ook de hele raad van toezicht van ITA treedt per direct terug. Van Hove zegt zelf dat het besluit "in goed overleg" is genomen.
De aanleiding voor de breuk zijn twee externe onderzoeken naar grensoverschrijdend gedrag op de werkvloer bij het gezelschap. Hieruit kwam naar voren dat de werkcultuur binnen ITA onder leiding van Van Hove jarenlang sterk onveilig en weinig inclusief is geweest.
Marjan Olfers, verbonden aan de Vrije Universiteit Amsterdam, was betrokken bij het onderzoek bij de ITA. Zij schuift aan in de studio.
Nieuwsuur
Binnenland
Deel artikel: