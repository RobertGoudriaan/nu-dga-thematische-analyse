Vanavond op tv: Aanpak arbeidstekort • Holleeder levenslang • Floriade te redden?
2022-06-24T10:35:09+0200
https://nos.nl/nieuwsuur/artikel/2433871-vanavond-op-tv-aanpak-arbeidstekort-holleeder-levenslang-floriade-te-redden

Nederlandse bedrijven, ziekenhuizen, de spoorwegen... de gehele Nederlandse economie schreeuwt om personeel. En dat betekent onder meer minder bussen en treinen, omrijden door een gesloten tunnel en extreme drukte op Schiphol. Vandaag komt de minister Sociale Zaken met haar brief aan de Kamer over hoe ze de krapte op de arbeidsmarkt wil aanpakken. Minister Karien van Gennip is te gast.
Willem Holleeder blijft levenslang in de gevangenis voor het geven van vijf moordopdrachten, waarbij zes slachtoffers vielen. Het gerechtshof in Amsterdam veroordeelt Holleeder vooral op belastende verklaringen van getuigen. Volgens het hof is bewezen dat de moorden op Holleeders aanwijzing werden gepleegd. De advocaten van Holleeder hadden om vrijspraak gevraagd. "Omdat er geen enkel bewijs is dat invulling geeft aan welke concrete rol Holleeder zou hebben gespeeld bij die moorden", aldus advocaat Sander Janssen.
Te gast is procureur-generaal Theo Hofstee. Met hem bespreken we de bewijslast, maar ook de verschillen tussen het tijdperk-Holleeder en het tijdperk van de nieuwe generatie topcriminelen.
Oekraïense troepen zullen zich moeten terugtrekken uit de belegerde stad Severodonetsk. Dat heeft gouverneur Serhi Hajdaj van de regio Loegansk op tv bekendgemaakt. "In dezelfde posities blijven, alleen maar om maandenlang aan gort geschoten te worden, slaat nergens op." Na wekenlange gevechten is de stad in de oostelijke Oekraïense regio grotendeels in handen van Russische troepen. We spreken met verslaggever Jan Eikelboom die in Oekraïne is.
Kleurrijke bloemenvelden, thema-tuinen en een spectaculaire kabelbaan boven de snelweg: de Floriade in Almere had een spektakel moeten worden. Maar de expositie werd een financiële strop voor gemeente Almere.
De wethouders van het Almeerse college hebben inmiddels hun ontslag aangeboden vanwege de gang van zaken. Er was opnieuw 34 miljoen euro nodig om de expositie tot het geplande einde open te houden. De gemeente Almere berekende eerder dat al 41,5 miljoen euro aan de Floriade werd uitgegeven. Hoe heeft het zo kunnen misgaan met de floriade?
Nieuwsuur
Binnenland
Deel artikel: