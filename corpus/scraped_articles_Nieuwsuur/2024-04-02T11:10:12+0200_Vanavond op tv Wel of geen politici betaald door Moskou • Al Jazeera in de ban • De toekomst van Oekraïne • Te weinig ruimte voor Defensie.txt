Vanavond op tv: Wel of geen politici betaald door Moskou? • Al Jazeera in de ban? • De toekomst van Oekraïne • Te weinig ruimte voor Defensie?
2024-04-02T11:10:12+0200
https://nos.nl/nieuwsuur/artikel/2515156-vanavond-op-tv-wel-of-geen-politici-betaald-door-moskou-al-jazeera-in-de-ban-de-toekomst-van-oekraine-te-weinig-ruimte-voor-defensie

De Tweede Kamer debatteert vandaag over mogelijke betrokkenheid van Nederlandse politici bij het propaganderen van Russische standpunten in ruil voor geld. Bij monde van PVV-leider Geert Wilders is om opheldering gevraagd aan het kabinet. In de Russische desinformatiecampagne die is blootgelegd door Tsjechië speelde nieuwssite Voice of Europe een sleutelrol. Een brief van minister Hugo de Jonge van Binnenlandse Zaken aan de Kamer gaat niet in op namen. Vanavond het laatste nieuws uit Den Haag met Arjan Noorlander.
De Israëlische premier Benjamin Netanyahu wil de zender Al Jazeera per direct in de ban doen in Israël. Het parlement heeft een wet aangenomen die dat mogelijk maakt. Netanyahu beschuldigt de Arabische zender ervan de Israëlische veiligheid te schaden, actief te hebben deelgenomen aan de terreuraanvallen van Hamas van 7 oktober en aan te zetten tot geweld tegen Israël.
De Oekraïense minister van buitenlandse zaken Dmytro Kuleba is vandaag in Den Haag voor de conferentie Restoring Justice for Ukraine. Daar wordt gesproken over het documenteren en onderzoeken van misdaden gepleegd door Rusland in Oekraïne. De Oekraïense procureur-generaal heeft eerder gezegd dat Oekraïne niet alleen de Russische president Vladimir Poetin verantwoordelijk houdt, maar ook Russische soldaten. Vanavond een uitgebreid gesprek met Dmytro Kuleba.
Met de oorlog van Rusland in Oekraïne is Defensie er alles aan gelegen om het Nederlandse leger op sterkte te brengen. Het ministerie maakte al plannen bekend voor bijvoorbeeld een megakazerne, munitiedepots en oefenterreinen. Maar ondanks de toenemende maatschappelijke steun voor een sterker leger, zijn de afgelopen maanden ruim 2200 bezwaren tegen specifieke plannen ingediend. Bijvoorbeeld vanuit Flevoland, dat veel in de plannen voorkomt.
Nieuwsuur
Binnenland
Deel artikel: