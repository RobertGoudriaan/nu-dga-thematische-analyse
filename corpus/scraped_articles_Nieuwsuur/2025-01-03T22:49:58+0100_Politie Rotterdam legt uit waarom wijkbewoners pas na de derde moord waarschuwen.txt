Politie Rotterdam legt uit: waarom wijkbewoners pas na de derde moord waarschuwen?
2025-01-03T22:49:58+0100
https://nos.nl/nieuwsuur/artikel/2550511-politie-rotterdam-legt-uit-waarom-wijkbewoners-pas-na-de-derde-moord-waarschuwen

Had de Rotterdamse politie bewoners van de wijk IJsselmonde eerder moeten waarschuwen dat er mogelijk een seriemoordenaar in hun buurt rondliep? Nee, zegt hoofdcommissaris Fred Westerbeke. In gesprek met Nieuwsuur legt hij uit waarom het advies om binnen te blijven pas kwam na moord drie, en niet na de tweede.
Afgelopen twee weken werden drie mannen neergeschoten in IJsselmonde. Inmiddels is verdachte Sendric S. opgepakt. Over het motief is nog niets bekend.
"Ga bij voorkeur niet alleen naar buiten. Vermijd donkere, afgelegen plekken", communiceerde de politie eergisteravond. S. liep op dat moment nog vrij rond.
Westerbeke noemt dat advies een "ongekende waarschuwing". "Ik kan me niet herinneren dat we dat eerder hebben moeten doen. Je moet goed afwegen wat dat betekent."
Organiseer je daarmee juist niet dat er nog veel meer onrust gaat ontstaan?
Ongeveer een dag na de tweede moord, op 28 december, wist de politie "zo goed als zeker" dat er een verband is tussen beide zaken. Het NFI vergeleek de kogelhulzen en concludeerde dat die afkomstig zijn van hetzelfde wapen. Toch achtte de politie het toen niet noodzakelijk om wijkbewoners te waarschuwen.
Want, zo zegt politiecommissaris Westerbeke nu: "Organiseer je daarmee juist niet dat er nog veel meer onrust gaat ontstaan?" Vijf dagen na de tweede moord kwam het advies alsnog, nadat een derde slachtoffer was gevallen.
De Rotterdamse politie had dertien dagen de handen vol aan de opsporing:
"Na moord twee ben je nog niet zo ver dat je zegt: nu komt de volgende er ook achteraan. Dit is ongekend." Ook benadrukt hij dat de opsporingsdiensten niet zeker wisten of de verdachte zich nog in de wijk bevond. "Dat is ook altijd een beetje een gevoel."
Uiteindelijk bleek zeer kort na de waarschuwing dat de man nog in de wijk was. Hij is aangehouden tijdens een inval in een woning. De politie zoekt op dit moment uit of hij nog meer delicten op zijn geweten heeft. "We hebben nog onopgeloste zaken liggen in Rotterdam."
Politiechef Westerbeke zegt dat hij en zijn team enorm zijn overvallen door de drie moorden. "Voor Nederland is dit een heel bijzondere zaak. Ik zit al 45 jaar in het vak en ik kan me niet heugen dat ik een zaak van deze aard heb meegemaakt."
Lees hier een reconstructie van wat er de afgelopen twee weken in Rotterdam-IJsselmonde gebeurde.
Het OM verdenkt Sendric S. van drie keer moord of doodslag. Alle slachtoffers bezweken aan hun verwondingen. Ze waren 63, 58 en 81 jaar oud.
Maandag wordt S. (24) voorgeleid aan de rechter-commissaris. De politie vermoedt dat S. zijn slachtoffers willekeurig koos.
De verdachte heeft geen vaste woon- of verblijfplaats. Hij is geboren op Cura√ßao en opgegroeid in Nederland.
Nieuwsuur
Binnenland
Deel artikel: