Kleine, betaalbare kerncentrales: oplossing of luchtkasteel?
2024-12-18T21:13:50+0100
https://nos.nl/nieuwsuur/artikel/2548849-kleine-betaalbare-kerncentrales-oplossing-of-luchtkasteel

Yfke Nijland
redacteur Nieuwsuur
Jelmer Jansma
verslaggever Nieuwsuur
Yfke Nijland
redacteur Nieuwsuur
Jelmer Jansma
verslaggever Nieuwsuur
Een landschap vol windmolens of liever een kleine, relatief goedkope en snel te bouwen kerncentrale? De provincie Gelderland - en veel andere Nederlandse provincies - zet de kaarten op de kleine kerncentrale. Maar volgens critici zijn de verwachtingen te hoog gespannen, want ze bestaan nog helemaal niet.
Alle Nederlandse provincies bekijken de mogelijkheden van kleine kerncentrales, laat het Interprovinciaal Overleg (IPO) desgevraagd aan Nieuwsuur weten. De provincie Gelderland loopt voorop en wil zo snel mogelijk twee centrales hebben. "We willen in Gelderland 55 procent CO2-reductie en af van fossiele brandstoffen. Als een betaalbaar en betrouwbaar systeem zijn kerncentrales een ideale oplossing", zegt de Gelderse gedeputeerde Ans Mol (BBB). Eerder dacht de provincie dat zo'n centrale er begin jaren 2030 er al zou kunnen staan, maar nu is de hoop gevestigd op 2035.
De Gelderse gemeente Buren is een van de gemeenten die aanhaakt, een ruime politieke meerderheid wil een kleine kerncentrale in de regio Rivierenland. VVD-raadslid Julian van Blijderveen ziet dat liever dan een groot windpark. "We moeten inzetten op 2035 en ophouden met zeggen dat het zo ontzettend lang gaan duren."
PvdA-GroenLinks raadslid Nico Michielsen vindt 2035 te laat en is sceptisch of dat jaar gehaald kan worden. "We moeten voor de energietransitie inzetten op wind en zon, want daar hebben we de kennis en mogelijkheden voor. Moet je je voorstellen hoeveel batterijen we kunnen kopen van die miljarden die we willen investeren in kernenergie."
Ik twijfel niet dat het technisch kan. Maar de energietransitie moet ook betaalbaar blijven en op tijd zijn volbracht.
Wereldwijd ontwikkelen tientallen bedrijven een kleine en rendabele reactor, maar ze zijn nog nergens te koop. Grote kerncentrales kosten miljarden en de bouw loopt vaak vertraging op, waardoor kosten verder stijgen. Kleine modulaire centrales moeten goedkoper en sneller te bouwen zijn. De onderdelen komen uit fabrieken en de centrale wordt op locatie in elkaar gezet.
Naast de beloofde lagere kosten is er nog een voordeel, zegt Jan Leen Kloosterman, hoogleraar kernreactor fysica aan de TU Delft. "In Nederland kunnen we grotere reactoren maar op een paar locaties bouwen. Voor kleine modulaire reactoren zijn veel meer mogelijkheden." Tot op heden waren kleine reactoren niet rendabel, zegt Kloosterman. "De gedachte was dat centrales steeds groter moesten zijn om de kosten te kunnen verrekenen met de hoeveelheid extra elektriciteit die je produceert."
Andre Faaij, directeur Wetenschap & Technologie en hoofdwetenschapper bij TNO Energie & Materiaaltransitie, waarschuwt voor te hoge verwachtingen van een concept dat nog niet op de markt is. "Ik twijfel niet dat het technisch kan. Maar de energietransitie moet ook betaalbaar blijven en op tijd zijn volbracht."
Onduidelijk is hoe hoog de kosten zullen zijn en hoe lang de bouw duurt, zegt Faaij. "Daarnaast zijn er in plaats van één grote centrale op één plek meerdere kleine centrales nodig, op meerdere plekken. Het vinden van die locaties is een uitdaging. Dat betekent ook meerdere nucleaire faciliteiten en veiligheidsmaatregelen. Dus meer kosten, omdat je op veel meer plekken al die voorzieningen moet hebben."
Toch zet de provincie Gelderland vanwege het ruimtegebrek in op een kleine kerncentrale, liever dan nog meer windturbines. Afhankelijk van het type kan een kleine kerncentrale zo'n 200 windmolens vervangen. Gedeputeerde Mol: "We komen steeds dichter in de bebouwde omgeving terecht, de meest logische plekken zijn allang ingevuld. Met problemen voor natuur, gezondheid en geluidsproductie, hebben we steeds minder mogelijkheden voor windprojecten."
Gelderland gaat zelf niet investeren in de te bouwen kerncentrales, maar wil wel onder voorwaarden garant staan, mocht dat nodig zijn om investeerders over de streep te trekken. Mol: "Investeerders kloppen bij ons aan met de vraag waar ze zo'n centrale kunnen bouwen."
VVD-raadslid Van Blijderveen vindt overigens wel dat er draagvlak moet zijn. "Het zou goed kunnen dat mensen dit niet in hun achtertuin willen. Maar een kleine kerncentrale zal minder impact hebben dan op heel veel plekken in het land windmolens en zonnepanelen."
Voorstanders van kerncentrales wijzen ook op de stabiliteit en betrouwbaarheid ervan, vooral op momenten met weinig zon of wind. Maar volgens Faaij kan het ook zonder. "Kernenergie kan zonder meer een mooie bijdrage leveren. Maar de elektriciteitsvoorziening van de toekomst, met heel veel wind en heel veel zon, kan uitstekend functioneren. Zeker als je ook opslag en flexibiliteit ontwikkelt."
Het vorige kabinet zette voor de eerste kleine modulaire kernreactor in op 2040. CDA en VVD willen dat versnellen naar 2035. Faaij: "Planning, procedures en de bouw van dit soort projecten duurt rustig tien jaar. Dus 2035 is echt te optimistisch. Daar kunnen we niet op rekenen."
Nieuwsuur
Binnenland
Deel artikel: