Geduld Washington raakt op, draait Amerika Israël de duimschroeven aan?
2024-03-19T19:21:56+0100
https://nos.nl/nieuwsuur/artikel/2513426-geduld-washington-raakt-op-draait-amerika-israel-de-duimschroeven-aan

Door de oorlog in Gaza en een mogelijke aanval op Rafah loopt de spanning tussen Israël en zijn trouwste bondgenoot VS verder op. De Amerikaanse president Joe Biden heeft Israëlische functionarissen gesommeerd om in Washington het aanvalsplan voor Rafah te komen bespreken. De Amerikanen hebben daarbij een belangrijk politiek drukmiddel in handen: de wapenleveranties aan Israël.
Biden heeft herhaaldelijk gezegd dat hij bang is voor een bloedbad in Rafah, waar zo'n 1,5 miljoen merendeels gevluchte Palestijnen zitten. De stad in het zuiden van de Gazastrook is volgens Israël het laatste grote bolwerk van Hamas.
Biden wil dat Israël met een "geloofwaardig" plan komt dat de veiligheid van onschuldige burgers garandeert. Maar premier Benjamin Netanyahu verwijt de regering-Biden dat het Israël het recht op zelfverdediging ontzegt.
De Amerikaanse bemoeienis met het land bestaat al ontzettend lang, zo ook de militaire steun van de Amerikanen. "Onmisbare steun voor Israël", zegt onderzoeker internationale wapenhandel Siemon Wezeman van het Zweedse kenniscentrum SIPRI. "De Verenigde Staten leveren alle gevechtsvliegtuigen en gevechtshelikopters die Israël heeft. Het produceert ze niet zelf en de VS is de enige die ze levert. Daarbovenop komen ook nog de wapens die vaak onder deze vliegtuigen zitten; ook die komen vaak uit de VS."
Voor de VS is Israël een belangrijke bondgenoot en strategische militaire partner in het Midden-Oosten. Dat blijkt ook uit de militaire steun die de VS geeft ter grootte van ruim drie miljard dollar per jaar. "En dat is dan alleen geld voor Israël om wapens te kopen in de Verenigde Staten", zegt Wezeman.
In de jaren 70 sloot de Amerikaanse president Jimmy Carter een vredesakkoord tussen Israël en de Palestijnen. In de jaren 90 deed president Bill Clinton dat ook. De vrede kwam nooit, de wapenleveranties aan Israël bleven doorgaan.
Volgens Wezeman blijkt uit data dat er ook in 2023 grote hoeveelheden wapens zijn besteld. Het gaat onder meer om 25 F-35- en 25 F-15-straaljagers, geleide bommen, terreinwagens, anti-tankraketten en Apache-gevechtshelikopters. Wezeman: "Israël kan gewoonweg niet zonder de wapens en de militaire en financiële hulp van de Verenigde Staten."
Maar er zijn geruchten dat de er sinds kort minder wapens worden geleverd, zegt Wezeman. "De Amerikanen houden hun mond stijf dicht, maar het is wel duidelijk dat de Biden-regering de aanpak in Gaza, met zoveel burgerslachtoffers, niet echt wil. Dat past gewoon niet binnen moderne oorlogsvoering en ook de binnenlandse opinie heeft daar problemen mee."
Josh Paul was namens het Amerikaanse ministerie van Buitenlandse Zaken verantwoordelijk voor wapenleveranties aan bondgenoten als Israël. Tot kort na het uitbreken van het conflict tussen Israël en Hamas, want toen nam hij ontslag. "Omdat de geleverde wapens van de VS niet gebruikt zouden moeten worden om duizenden burgers te doden. Toen ik probeerde deze zorgen te uiten, was er geen interesse in dat gesprek, er was geen ruimte voor debat. Nu werk ik tenminste niet meer mee aan aan de dood van duizenden Palestijnse burgers."
De meeste bommen die op Gaza zijn gevallen, zijn Amerikaanse bommen, zegt Paul. "We hebben hierin een enorme mate van schuld, maar ook een enorme invloed." Al denkt hij niet dat zijn land de wapenleveranties zal opschorten. "Zeker niet zolang dit conflict aan de gang is. Het is lang geleden dat de Verenigde Staten z'n invloed gebruikte om Israël onder druk te zetten."
Paul vindt dat zijn land niet langer partij zou moeten kiezen. Er bestaat volgens hem geen militaire oplossing voor het conflict. "Voor de lange termijn is dit enorm schadelijk voor de VS. Voor de op regels gebaseerde internationale orde", zegt hij. "Schadelijk voor het vermogen van de VS om bondgenoten en partners over de hele wereld te mobiliseren. Partners voor zaken waarin we geloven, zoals de verdediging van Oekraïne en onze relaties in het Midden-Oosten."
Biden noemde een aanval op Rafah in een tv-interview vorig weekend nog een 'rode lijn'. Was dat volgens Paul dan geen hint dat een aanval toch gevolgen zal hebben voor de Amerikaanse wapenleveranties? "Op het moment dat de aanval op Rafah begint, is het echt te laat om gebruik te maken van dat drukmiddel."
Nieuwsuur
Collectie
Oorlog in Gaza
Buitenland
Deel artikel: