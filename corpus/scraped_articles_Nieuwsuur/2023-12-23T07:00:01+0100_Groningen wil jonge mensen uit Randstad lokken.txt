Groningen wil jonge mensen uit Randstad lokken
2023-12-23T07:00:01+0100
https://nos.nl/nieuwsuur/artikel/2502604-groningen-wil-jonge-mensen-uit-randstad-lokken

Kom weer in Groningen wonen. Die opvallende oproep doet de gemeente sinds kort aan oud-stadgenoten. Groningen wil met een postercampagne de krapte op de arbeidsmarkt aanpakken.
In Utrecht en op de Zuidas in Amsterdam hangen sinds kort posters met de tekst 'Groningse terugroepactie'. Gevolgd door: 'Hey young professional. Zin om je toekomst een boost te geven?'
"Het gaat niet goed", zegt Anniek Ottens van het Groningse marketingteam terwijl ze campagne voert in het centrum van Utrecht. "We missen ontzettend veel jonge professionals die carrière willen maken. We hebben heel veel toffe bedrijven die zitten te springen om personeel."
Het is een complete misvatting dat hier geen carrièrekansen zijn.
Groningen is een populaire studentenstad. Maar als jongeren hun diploma hebben, trekken ze vaak weer weg. Wethouder Carine Bloemhoff vindt dat "onbegrijpelijk".
"Het is hier zó goed leven." Bovendien is er werk genoeg, zegt ze. "Bij het UMC Groningen, bij de gemeente, in het onderwijs. Het is een complete misvatting dat hier geen carrièrekansen zijn."
Hoe komt het dat mensen dat niet zien? "Omdat we het af en toe beter mogen verkopen als Groningen", zegt Bloemhoff.
Dat verkopen gebeurt nu dus in Amsterdam en Utrecht. Maar Jan Latten, emeritus hoogleraar sociale demografie, denkt dat het weinig gaat uithalen. Hij vindt de postercampagne "moedig", maar zegt ook dat het een onomkeerbaar feit is dat veel Groningers na hun studie weggaan.
Want in de Randstad zitten bijvoorbeeld veel meer internationale bedrijven. "Daar weten we van: die betalen meer."
Ook deze Groningse studenten willen na hun studie naar de Randstad:
Volgens demograaf Latten gaat het Groningen niet lukken om oud-Stadjers massaal terug te laten keren. "Je hoort wel eens verhalen dat mensen teruggaan, maar dat zijn een paar pensionado's. Die zijn ook binnen een paar jaar dood. Dus daar heb je niet zo veel aan."
Van de mensen die aan de Rijksuniversiteit Groningen (RUG) studeren, vertrekt 60 procent binnen zes jaar na het afronden van de studie uit Noord-Nederland. Daarbij moet gezegd dat meer dan de helft van de studenten die aan een studie in Groningen begint, oorspronkelijk niet uit Noord-Nederland komt. De instroom en uitstroom zijn dus in balans, berekende de RUG in 2021.
Dat een flink deel dus weer vertrekt is niet erg, zei hoogleraar regionale arbeidsmarkt Jouke van Dijk destijds. "Maar het zou natuurlijk nog beter zijn als noordelijke bedrijven zelf gebruik maken van deze belangrijke bron van kennis en innovatie die hier in de regio geproduceerd wordt."
Een 'mission impossible', zegt Jan Latten anno 2023. Hij wijst op data van het Centraal Bureau voor de Statistiek (CBS) die laten zien dat de provincie Groningen tot en met 2035 te maken krijgt met flinke krimp.
Dat geldt dan vooral voor gemeentes als Eemsdelta (een voorspelde bevolkingskrimp van 12,5 procent), Westerwolde, Oldambt en Veendam. In die laatste drie gemeentes krimpt de bevolking tot 2035 met ruim 7 procent, berekende het CBS.
Geen enkele provincie zal de komende jaren zo fors krimpen als Groningen. Overigens is de stad Groningen de enige gemeente in die provincie die niét krimpt: het aantal inwoners daar zal zelfs toenemen met een kleine 14 procent.
Maar na 2035 zal ook in de gemeente Groningen het aantal inwoners afnemen, zegt het Sociaal Planbureau Groningen. Bovendien ontgroent en vergrijst Groningen steeds meer. Dat betekent dat het aandeel jongeren afneemt en er steeds meer ouderen zijn, die meestal niet werken.
Nieuwsuur
Binnenland
Deel artikel: