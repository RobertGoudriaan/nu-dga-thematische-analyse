Vanavond op tv: Kamer wil extra miljarden • Regels voor verslavende apps • Steeds vaker explosieven gebruikt • Duitse economie stokt
2023-09-22T12:40:14+0200
https://nos.nl/nieuwsuur/artikel/2491409-vanavond-op-tv-kamer-wil-extra-miljarden-regels-voor-verslavende-apps-steeds-vaker-explosieven-gebruikt-duitse-economie-stokt

Met 4 miljard extra wil de Tweede Kamer armoede bestrijden, maar óók midden- en hoge inkomens helpen. Ook moeten het minimumloon en de kinderopvangtoeslag extra omhoog en mogen de benzineprijzen en de kosten voor het OV niet stijgen. Het resultaat van nieuwe politieke verbondjes in de Tweede Kamer tijdens de Algemene Politieke Beschouwingen gisteren. Maar waar moet dat extra geld vandaan komen?
De Europese Unie bekijkt of zij techbedrijven kan dwingen socialemediaplatforms als Instagram en Facebook minder verslavend te maken. Jongeren brengen er wel vijf tot zeven uur per dag op door en kunnen eindeloos blijven scrollen. Daar wil Europa regels voor. Ook zouden video's niet meer automatisch moeten blijven openen. We spreken één van de initiatiefnemers, de Nederlandse Europarlementariër Kim van Sparrentank (GroenLinks), wetenschapper Anouk Tuijnman van het Trimbos-instituut en we bezoeken een middelbare schoolklas.
Dit jaar zijn er al meer dan 350 explosieven ontploft bij woningen en bedrijfspanden. Veel meer dan een jaar geleden en de jaren daarvoor. Volgens de politie zijn de opdrachtgevers vaak criminelen in het drugscircuit. En die zitten niet alleen in de grote steden, zeker ook op het platteland. Zoals in Winschoten in Oost-Groningen, waar de georganiseerde misdaad zich nadrukkelijk laat gelden. En deze week weer het ene na het andere explosief ontplofte. Wat is er aan de hand?
De Duitse economie zakt in en heeft dit jaar te maken met een krimp van 0,4 procent. Vooral het mkb is zwaar getroffen en de auto-industrie. Beide zijn de motor van de Duitse economie. En het lijkt wel of de zorgen voor de slechtere economie als een vliegwiel werken: investeringen blijven uit angst uit. Het beleid van de regering lijkt niet erg slagvaardig door interne conflicten. Te gast is Hanco Jürgens van het Duitsland Instituut.
Nieuwsuur
Binnenland
Deel artikel: