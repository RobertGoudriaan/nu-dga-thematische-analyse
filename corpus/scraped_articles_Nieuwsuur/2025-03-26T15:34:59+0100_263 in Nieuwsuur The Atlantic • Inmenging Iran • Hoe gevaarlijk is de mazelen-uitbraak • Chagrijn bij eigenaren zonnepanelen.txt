26/3 in Nieuwsuur: The Atlantic • Inmenging Iran • Hoe gevaarlijk is de mazelen-uitbraak? • Chagrijn bij eigenaren zonnepanelen
2025-03-26T15:34:59+0100
https://nos.nl/nieuwsuur/artikel/2561189-26-3-in-nieuwsuur-the-atlantic-inmenging-iran-hoe-gevaarlijk-is-de-mazelen-uitbraak-chagrijn-bij-eigenaren-zonnepanelen

Tijdschrift The Atlantic heeft de aanvalsplannen van de Amerikaanse regering op de Houthi's in Jemen alsnog gepubliceerd. In eerste instantie zei de hoofdredacteur van het tijdschrift dat hij de informatie niet wilde publiceren omdat het vijanden van de VS in de kaart zou kunnen spelen.
Nadat The Atlantic maandag bekendmaakte dat de hoofdredacteur, Jeffrey Goldberg, per ongeluk aan een groepschat was toegevoegd met hooggeplaatste Amerikaanse functionarissen, zeiden verschillende deelnemers aan de chat dat er geen topgeheime oorlogsplannen in de groep waren besproken.
Daarop besloot The Atlantic vandaag alsnog om de inhoud te publiceren. We bespreken de ontwikkelingen met correspondent Sjoerd den Daas.
Duizenden mensen hebben zich aangemeld voor een massaclaim die twee civiele advocaten zijn gestart vanwege het afschaffen van de salderingsregeling. Met de salderingsregeling mogen eigenaren van zonnepanelen de energie die ze in een jaar aan het net leveren aftrekken van de energie die ze afnemen. Maar vanwege de overbelasting van het elektriciteitsnet en omdat door de regeling stroom duurder wordt voor mensen zonder zonnepanelen, wordt de regeling in 2027 afgeschaft.
De energierekening van mensen met zonnepanelen zal dan met tientallen euro's omhoog gaan en huurders van corporatiewoningen moeten zelfs geld toeleggen op de zonnepanelen die zij huren, via verhoogde servicekosten.
Morgen praat de Tweede Kamer over bescherming van diasporagemeenschappen in Nederland. Want bij inmenging in Nederland gaat het niet alleen om cyberaanvallen en inmenging in verkiezingen, maar ook in toenemende mate om regeringen die kritische landgenoten hier in Nederland de mond proberen te snoeren, te intimideren, en zelfs te vermoorden.
De AIVD noemt het een gevaar voor de Nederlandse democratie en nationale veiligheid. En de meest serieuze dreiging speelt volgens de dienst bij Iraniërs in Nederland.
In een week tijd zijn vijftig nieuwe gevallen bekend geworden van mazelen. Hoe gevaarlijk is dat? We vragen het Tjalling Leenstra van de Landelijke Coördinatie Infectieziektebestrijding bij het RIVM.
Nieuwsuur
Binnenland
Deel artikel: