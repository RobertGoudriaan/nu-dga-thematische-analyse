30/10 in Nieuwsuur: VS onder hoogspanning • Onderwijsbezuinigingen • Uitverkochte zaal voor virtuele ster
2024-10-30T14:54:12+0100
https://nos.nl/nieuwsuur/artikel/2542627-30-10-in-nieuwsuur-vs-onder-hoogspanning-onderwijsbezuinigingen-uitverkochte-zaal-voor-virtuele-ster

Over een week weten we, waarschijnlijk, wie de volgende president van de Verenigde Staten is. De Democratische vicepresident en presidentskandidaat Kamala Harris hield gisteravond haar laatste grote campagnetoespraak, op de plek waar haar Republikeinse uitdager Donald Trump een kleine vier jaar geleden zijn aanhangers opriep op te trekken naar het Capitool. We bespreken het laatste campagnenieuws met correspondent Rudy Bouma.
In de staat Georgia loopt de spanning op: daar wilde Trump de uitslag vier jaar geleden manipuleren. Ook nu zinspeelt Trump al op verkiezingsfraude. We gaan langs bij stembureaus die zich op allerlei scenario's voorbereiden.
Scholen en instellingen die subsidie krijgen van het ministerie van Onderwijs moeten het de komende jaren met honderden miljoenen minder doen. Het kabinet kort onder meer op subsidies voor hoogbegaafdenonderwijs. Onder het vorige kabinet werden die subsidies nog flink verhoogd. Scholen voor hoogbegaafden zitten met hun handen in het haar.
Afas Live in Amsterdam is vanavond uitverkocht voor de Japanse popster Hatsune Miku. Opvallend, want ze bestaat niet echt. Miku is een virtuele zangeres, die liedjes zingt gemaakt door haar vele fans. Wat maakt haar zo populair? We nemen alvast een kijkje in de concertzaal en spreken met japanoloog Maya Koetse.
Nieuwsuur
Binnenland
Deel artikel: