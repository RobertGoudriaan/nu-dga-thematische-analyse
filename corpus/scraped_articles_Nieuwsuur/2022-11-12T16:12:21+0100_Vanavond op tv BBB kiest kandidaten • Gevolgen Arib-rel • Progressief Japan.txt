Vanavond op tv: BBB kiest kandidaten • Gevolgen Arib-rel • Progressief Japan
2022-11-12T16:12:21+0100
https://nos.nl/nieuwsuur/artikel/2452132-vanavond-op-tv-bbb-kiest-kandidaten-gevolgen-arib-rel-progressief-japan

Vrijdag barstte de meest recente bom, toen de ambtelijke top van Tweede Kamer aankondigde op te stappen naar aanleiding van het aangekondigde onderzoek naar oud-Kamervoorzitter Khadija Arib. Het is niet de eerste en vermoedelijk ook niet de laatste bom die barst in dit hele proces. Wat betekent het vertrek van de ambtelijke top en hoe moet het nu verder?
We praten erover met betrokkenen en duiden de gebeurtenissen , met Paul Bovend'Eert, hoogleraar staatsrecht en met onze eigen politiek duider Arjan Noorlander.
De BoerBurgerBeweging (BBB) wil bij de provinciale statenverkiezingen in alle provincies meedoen. De partij presenteert vandaag tijdens een Algemene Leden Vergadering de kandidaten. Lukt het deze relatief nieuwe partij om goede mensen te vinden? En wie zijn die nieuwe mensen?
In Japan lijkt sinds kort een progressieve wind te waaien. Zo mogen homostellen sinds 1 november in sommige gemeenten samenwonen, overweegt de overheid de abortuspil te legaliseren én bij verkiezingen in de grootste stad ter wereld staat morgen zelfs een transvrouw op het stembiljet. Ze is een kanshebber van het burgemeesterschap van Shinjuku, de belangrijkste deelgemeente van Tokio. Een reportage over haar in Nieuwsuur.
Nieuwsuur
Binnenland
Buitenland
Politiek
Deel artikel: