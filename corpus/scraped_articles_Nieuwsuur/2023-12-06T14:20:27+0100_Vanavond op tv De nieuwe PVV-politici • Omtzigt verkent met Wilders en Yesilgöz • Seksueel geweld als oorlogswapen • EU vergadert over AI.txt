Vanavond op tv: De nieuwe PVV-politici • Omtzigt verkent met Wilders en Yesilgöz • Seksueel geweld als oorlogswapen • EU vergadert over AI
2023-12-06T14:20:27+0100
https://nos.nl/nieuwsuur/artikel/2500565-vanavond-op-tv-de-nieuwe-pvv-politici-omtzigt-verkent-met-wilders-en-yesilgoz-seksueel-geweld-als-oorlogswapen-eu-vergadert-over-ai

De nieuwe Tweede Kamer treedt vandaag aan. Met 67 leden komt iets minder dan de helft als nieuwkomer in de Tweede Kamer. Vooral bij de PVV, de grote winnaar van de verkiezingen, zijn veel nieuwelingen. We werpen een blik op de nieuwe politici die Geert Wilders naar Den Haag haalt. Ook kijken we naar de nieuwe Kamerleden van de BBB, dat fors is gegroeid, en NSC, dat vanuit het niets met twintig zetels in de Kamer komt.
Met politiek verslaggever Arjan Noorlander kijken we naar de nieuwste ontwikkelingen in de vorming van een nieuw kabinet. Hoofdpersoon is vandaag Pieter Omtzigt. De NSC-leider schuift twee keer aan bij verkenner Ronald Plasterk. Eén keer met Yesilgöz, één keer met Wilders. Is Omtzigt te porren voor samenwerking met de PVV?
Er komen steeds meer gedetailleerde verhalen naar buiten over heftig seksueel misbruik op het aangevallen muziekfestival in Israël op 7 oktober. De BBC heeft beelden gezien van een vrouw die aan de politie details vertelt over een extreem gewelddadige verkrachting door meerdere Hamas-leden.
In hoeverre maakt dit geweld deel uit van het vooropgezette aanvalsplan van Hamas? We praten erover met de Britse auteur Christina Lamb. Zij deed onderzoek naar seksueel misbruik in tijden van oorlog en gewapende conflicten.
Brussel wil de ontwikkelingen rond AI streng in de gaten houden. Maar door een draai van Frankrijk, Duitsland en Italië is het nu onzeker of voor ChatGPT en vergelijkbare AI-toepassingen strengere regels gaan gelden. Een opvallende koerswijziging: deze zomer waren zowel de EU-lidstaten als het Europees Parlement hier juist voor.
Vandaag is de laatste cruciale onderhandelingsronde over dit onderwerp tussen het Europees Parlement en de lidstaten.
Nieuwsuur
Binnenland
Buitenland
Politiek
Deel artikel: