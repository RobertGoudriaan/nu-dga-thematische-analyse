DNB-president voorspelt lagere rente, 'beginnend met een 2'
2024-09-24T23:11:52+0200
https://nos.nl/nieuwsuur/artikel/2538403-dnb-president-voorspelt-lagere-rente-beginnend-met-een-2

Klaas Knot, de president van De Nederlandsche Bank, verwacht dat het Europese rentepercentage de komende jaren onder de 3 procent komt. "Waar dat precies ligt weet ik ook niet, maar ergens beginnend met een twee", zegt hij in Nieuwsuur.
Recent verlaagde de Europese Centrale Bank (ECB) het belangrijkste rentetarief, de depositorente, van 3,75 naar 3,5 procent. Knot: "Ik verwacht dat wij in de eerste helft van 2025 geleidelijk de voet van de rem af gaan halen door verder de rente te verlagen."
De afgelopen paar jaar lag de rente hoog. Dat had alles te maken met de Russische inval in Oekra√Øne. Vooral door de energiecrisis die ontstond, schoten de prijzen in Europa omhoog. Daardoor hielden Europeanen maandelijks minder over in hun portemonnee. Met een recordrente van 4 procent maakte de ECB het lastiger om geld te lenen om de economie af te laten koelen en de prijzen onder controle te brengen.
Maar sinds de inflatie dit jaar weer zakt, richting het doel van 2 procent, verlaagt de ECB de rente langzaam. Knot: "Ik verwacht niet dat de rente terugkomt op de extreem lage niveaus die we hebben gezien voor de pandemie, maar op een wat natuurlijker niveau."
De 32-urige werkweek is precies het verkeerde medicijn op dit moment.
Per euroland verschilt de situatie behoorlijk. Zo was de inflatie in Nederland in augustus 3,3 procent. Knot: "De inflatie in Nederland begint in toenemende mate af te wijken van het Europese patroon en niet in positieve zin."
Dat heeft ermee te maken dat Nederland een diensteneconomie is, zegt Knot. "De dienstensector is zeer arbeidsintensief, dus de inflatie wordt dan vooral bepaald door de loonkosten."
Dit zal de Nederlandse economie de komende jaren parten blijven spelen, vreest Knot. De arbeidsmarkt blijft krap en de lonen blijven stijgen. De 7 procent loonstijging die vakbond FNV voor volgend jaar eist, vindt hij daarom te ver gaan.
"Als de lonen inderdaad met 7 procent doorstijgen, doet dat in 2026 een vol procentpunt bij de inflatie op. Dat betekent dus dat uw en mijn boodschappenmandje nog langer in prijs zal doorstijgen. De partijen aan de cao-tafel moeten daar wel rekenschap van geven."
De 32-urige werkweek waarvoor de FNV bij cao-onderhandelingen wil pleiten, vindt Knot "precies het verkeerde medicijn op dit moment". De maatregel zou de arbeidskrapte verder verhogen, benadrukt hij. "De mensen die werken moeten juist geprikkeld worden om meer uren te gaan maken."
In Nieuwsuur ging Knot ook in op het begrotingstekort van de overheid. Het kabinet houdt te weinig rekening met onverwachte tegenvallers, vindt hij:
Nieuwsuur
Economie
Deel artikel: