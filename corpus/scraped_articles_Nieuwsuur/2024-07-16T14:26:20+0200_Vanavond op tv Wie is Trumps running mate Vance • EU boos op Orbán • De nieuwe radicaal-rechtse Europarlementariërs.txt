Vanavond op tv: Wie is Trumps running mate Vance? • EU boos op Orbán • De nieuwe radicaal-rechtse Europarlementariërs
2024-07-16T14:26:20+0200
https://nos.nl/nieuwsuur/artikel/2529087-vanavond-op-tv-wie-is-trumps-running-mate-vance-eu-boos-op-orban-de-nieuwe-radicaal-rechtse-europarlementariers

Donald Trump heeft J.D. Vance aangewezen als zijn running mate. Daarmee is de 39-jarige Vance ook de kandidaat voor het vicepresidentschap.
Vroeger was Vance erg kritisch op Trump. Hij suggereerde zelfs dat hij de 'Amerikaanse Hitler' kon zijn. Maar jaren later is alles anders: nu bewondert hij Trump. Verder is Vance bekend om zijn voorstel voor een nationaal abortusverbod. Ook verzet hij zich tegen hulp aan Oekraïne.
Wat betekent het voor Europa als Vance vicepresident wordt? En wat betekent het voor het verdere verloop van de campagne?
Verslaggever Eelco Bosch van Rosenthal is in swing state Pennsylvania en peilt de stemming onder kiezers, zowel Democraten als Republikeinen.
Na de moordaanslag van zaterdag vrezen veel Democraten dat Trump zijn voorsprong in de peilingen nog verder gaat uitbouwen. Ook in de cruciale Staat Pennsylvania, waar de aanslag plaatsvond. En behalve de verkiezingsuitslag vrezen de Democraten ook repercussies, omdat Trump-aanhangers hen de aanslag in de schoenen schuiven.
Het nieuwe Europees Parlement houdt in Straatsburg zijn eerste vergadering sinds de verkiezingen in juni. Wij richten de schijnwerpers op de nieuwe radicaal-rechtse fractie, waar ook de PVV bij hoort.
Ondertussen is de Europese Commissie boos op de Hongaarse premier Viktor Orbán. Hij bezocht onlangs onder anderen de Russische president Poetin en de Chinese president Xi. Dat was tegen het zere been van de EU. Sinds 1 juli is de Hongaarse premier tijdelijk voorzitter van de EU. Met zijn bezoeken wekte hij de indruk namens de EU te spreken.
Dus is de unie van plan Orbán te boycotten. De Europese Commissie stuurt geen Eurocommissarissen meer naar bijeenkomsten voor EU-ministers die Hongarije organiseert. Voortaan gaan er alleen nog ambtenaren naar Boedapest. EU-correspondent Kysia Hekster legt uit wat deze boycot betekent.
Nieuwsuur
Binnenland
Buitenland
Deel artikel: