23/1 in Nieuwsuur: 'Stevig ingrijpen bij aanpak toeslagenaffaire' • Grote Israëlische operatie in Jenin • Ontwijking statiegeldplicht
2025-01-23T12:16:43+0100
https://nos.nl/nieuwsuur/artikel/2552922-23-1-in-nieuwsuur-stevig-ingrijpen-bij-aanpak-toeslagenaffaire-grote-israelische-operatie-in-jenin-ontwijking-statiegeldplicht

De commissie die advies geeft over de Hersteloperatie Toeslagen constateert dat het huidige proces om gedupeerde toeslagenouders te helpen amper voldoet aan wat in een rechtsstaat wél verwacht mag worden. De juridische kwaliteit van het herstelproces is ondermaats. De commissie vindt stevig ingrijpen noodzakelijk en komt met twee duidelijke routes die ouders kunnen helpen. Te gast is commissievoorzitter Chris van Dam.
Meerdere doden en gewonden bij een grote legeroperatie in de stad Jenin op de bezette Westelijke Jordaanoever. De Israëlische inval begon maandagochtend en duurt waarschijnlijk nog meerdere dagen. In Jenin komen diverse gewapende groeperingen in verzet tegen de Israëlische militaire bezetting van de Westoever. Premier Benjamin Netanyahu stelt dat de aanval nodig is om aan Iran gelinkte militanten te bestrijden. Hamas beweert dat Netanyahu vooral wil doorvechten om aan de macht te kunnen blijven.
De Palestijnse Autoriteit (PA) is officieel de machthebber in de gebieden op de Westoever waar de Palestijnen een mate van zelfbestuur hebben. Maar onlangs hebben ook ordetroepen van de PA invallen gedaan in Jenin, in een poging het gebied onder controle te krijgen. Wie is wie in het gebid en wat is er aan de hand? Te gast is de Palestijns-Nederlandse journalist en politicoloog Radi Suudi.
Blikjes en flesjes op straat of in de natuur: het statiegeldsysteem moest daar een einde aan maken. Maar nu blijken er valsspelers op de markt. En daardoor zijn er drankverpakkingen die niet voldoen aan de statiegeldplicht en niet ingeleverd kunnen worden. Jaarlijks gaat dat om tientallen miljoenen blikjes en flesjes drank. De verkopers ervan, die gaan vrijuit.
Nieuwsuur
Binnenland
Deel artikel: