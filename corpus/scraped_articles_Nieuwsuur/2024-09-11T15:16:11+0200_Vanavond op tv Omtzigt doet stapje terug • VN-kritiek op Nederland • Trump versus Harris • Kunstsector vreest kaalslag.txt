Vanavond op tv: Omtzigt doet stapje terug • VN-kritiek op Nederland • Trump versus Harris • Kunstsector vreest kaalslag
2024-09-11T15:16:11+0200
https://nos.nl/nieuwsuur/artikel/2536750-vanavond-op-tv-omtzigt-doet-stapje-terug-vn-kritiek-op-nederland-trump-versus-harris-kunstsector-vreest-kaalslag

NSC-leider Pieter Omtzigt doet tijdelijk een stap terug, meldt hij in een bericht op X. "Het afgelopen jaar is buitengewoon intensief geweest en dat betekent dat ik, om gezondheidsredenen, de komende weken meer op de achtergrond werk en even minder in de spotlight." Het is niet de eerste keer dat Omtzigt zijn werk neerlegt vanwege zijn gezondheid. Vanavond het laatste nieuws.
Een mensenrechtencommissie van de Verenigde Naties heeft onderzoek gedaan om te kijken of Nederland genoeg doet om de deelname van mensen met een beperking in de samenleving te bevorderen. Het onderzoek komt acht jaar nadat Nederland het VN-verdrag voor de rechten van personen met een handicap heeft ondertekend. Uit het onderzoek blijkt dat er nog een lange weg te gaan is.
De Democratische presidentskandidaat Kamala Harris wordt gezien als de winnaar van het debat tussen haar en de Republikein Donald Trump. Trump en Harris vielen elkaar scherp aan, meestal op beleid, maar geregeld ook op de persoon. Er staat veel op het spel voor beide kandidaten. Sinds Harris Joe Biden opvolgde als Democratisch kandidaat, is de strijd om het Witte Huis uitgelopen op een nek-aan-nekrace. We analyseren het debat vanavond met voormalig Amerika-correspondent Casper Thomas.
Als de kabinetsmaatregelen die effect hebben op cultuur doorgaan, komen alle inkomstenbronnen van de sector onder druk te staan en ontstaat een negatief domino-effect. Dat komt naar voren uit een onderzoek in opdracht van private financiers, gemeenten en de kunst- en cultuursector, waaronder het Cultuurfonds en Kunsten '92. Te gast is Cathelijne Broers, directeur van het Cultuurfonds.
Nieuwsuur
Binnenland
Deel artikel: