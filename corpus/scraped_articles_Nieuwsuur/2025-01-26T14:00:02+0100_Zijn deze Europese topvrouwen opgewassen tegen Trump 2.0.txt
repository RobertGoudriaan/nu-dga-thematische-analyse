Zijn deze Europese topvrouwen opgewassen tegen Trump 2.0?
2025-01-26T14:00:02+0100
https://nos.nl/nieuwsuur/artikel/2553336-zijn-deze-europese-topvrouwen-opgewassen-tegen-trump-2-0

Annabel van Gestel
redacteur Online
Annabel van Gestel
redacteur Online
Donald Trump die dreigende taal uitslaat naar bondgenoten, een voortslepende oorlog in Oekraïne en interne politieke onrust: de druk op de Europese Unie om zich te herpakken als een machtsblok van betekenis is groot. Wie moeten die kar gaan trekken?
Als het gaat om Europees leiderschap zijn de ogen doorgaans gericht op Frankrijk en Duitsland. Maar nu Emmanuel Macron en Olaf Scholz hun handen vol hebben aan interne strubbelingen, staan drie vrouwelijke Europese leiders aan de frontlinie: Commissievoorzitter Ursula von der Leyen, de Italiaanse premier Giorgia Meloni en EU-Buitenlandchef Kaja Kallas.
Het feit dat Trump binnen de EU met vrouwen te maken heeft, kan in hun voordeel werken, denkt Femke van Esch, hoogleraar Europees Leiderschap aan de Universiteit Utrecht. "Hij wil de enige aap bovenop de rots zijn en zal geen dominante mannelijke apen naast zich dulden. Sterke vrouwen zal hij misschien minder snel als een bedreiging zien, waardoor zij meer gehoor bij hem kunnen krijgen dan een andere man die zich op de borst slaat."
Europese leiders die Bokito-achtig leiderschap vertonen, worden teruggefloten.
Trump doet niet geheimzinnig over zijn gevoelens jegens Europa. Op het World Economic Forum deze week zei hij een aantal "grote problemen" te hebben met de EU. Hij wil dat Europa meer producten uit Amerika importeert en is wars van Europese regels.
Op dezelfde bijeenkomst maakte Von der Leyen duidelijk dat de EU niet van plan is te buigen voor Amerikaanse dreigementen. Ze schetste een beeld van de EU als een economisch zwaargewicht. "In Europa spelen we volgens de regels."
Met Trump in het Witte Huis - die onder meer dreigt met het innemen van het Panamakanaal en Groenland - moeten Europese leiders zich opnieuw verhouden tot een Amerikaanse president met een agressieve leiderschapsstijl.
"Er zal misschien de neiging ontstaan om dat te spiegelen, maar dat is binnen de EU eigenlijk niet mogelijk", zegt Van Esch. "Er is niet één leider in Europa, dus iedereen die dat soort Bokito-achtig leiderschap zou vertonen, zou direct worden teruggefloten."
Dat geldt ook voor Von der Leyen. Sinds zij is begonnen aan haar tweede termijn heeft ze meer macht naar zich toe getrokken binnen de Commissie: de lijntjes van alle belangrijke portefeuilles lopen naar haar. Dat versterkt wellicht haar positie binnen de EU en haar aanzien naar buiten toe, "maar op het wereldtoneel komt ze er niet mee weg om als dé woordvoerder namens de EU op te treden", zegt Van Esch. "Dat zullen leiders van de lidstaten niet accepteren."
Bovendien lijkt het er niet op dat Trump Von der Leyen ziet als aanspreekpunt. De twee hebben elkaar nog niet één-op-één gesproken, pogingen van Von der Leyen ten spijt. Trump richt zich liever tot een andere Europese leider: de Italiaanse premier Giorgia Meloni. Zij was als enige Europese regeringsleider aanwezig bij de inauguratie en bezocht hem eerder al in zijn huis in Mar-a-Lago.
Voor Meloni is deze positie een balanceeract, zegt Hendrik Vos, directeur van het Centrum voor EU-studies van de Universiteit Gent. "Meloni kan zich opwerpen als 'Trump-fluisteraar' om binnen Europa haar status te verhogen, maar ze heeft er belang bij daar niet te veel mee te pronken. Dan riskeert ze zich te marginaliseren bij haar Europese collega's."
Volgens Vos speelt Meloni dat spel slim door in de VS de Italiaanse belangen te behartigen maar tegelijkertijd de kanalen naar de rest van de EU open te houden. Of Von der Leyen er ook blij mee is? "Ik denk dat zij pragmatisch genoeg is om de situatie te nemen zoals die is", zegt Vos. "Meloni heeft zich tot dusver vrij pro-Europees opgesteld, dus ik denk dat ze voor nu het voordeel van de twijfel krijgt."
Trump zegt snel een deal te willen sluiten tussen Rusland en Oekraïne, maar het is de vraag wie er aan tafel worden uitgenodigd als het zover is. Zelensky hamerde er deze week op dat Europa de voorwaarden van een eventuele deal mede moet vormgeven.
Een belangrijke rol hierin is weggelegd voor EU-Buitenlandchef Kallas. Veel meer dan haar voorganger Josep Borrell staat zij bekend als hardliner tegenover Rusland. Ook zij benadrukte deze week dat Europa een plek aan de onderhandelingstafel moet krijgen.
Hoogleraar Van Esch denkt dat Kallas daarbij kan inspelen op Trumps gevoeligheid voor gezichtsverlies. "Als Kallas duidelijk maakt aan Trump dat een slechte deal voor Oekraïne ook slecht op hem afstraalt, kan dat effect hebben aan de onderhandelingstafel."
Nieuwsuur
Buitenland
Deel artikel: