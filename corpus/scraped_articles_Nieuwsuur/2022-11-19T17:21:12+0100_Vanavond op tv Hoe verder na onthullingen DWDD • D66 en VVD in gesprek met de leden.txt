Vanavond op tv: Hoe verder na onthullingen DWDD? â€¢ D66 en VVD in gesprek met de leden
2022-11-19T17:21:12+0100
https://nos.nl/nieuwsuur/artikel/2453034-vanavond-op-tv-hoe-verder-na-onthullingen-dwdd-d66-en-vvd-in-gesprek-met-de-leden

Talkshowprogramma De Wereld Draait Door had naar buiten toe een vrolijke, frisse uitstraling. Maar achter de schermen heerste er jarenlang een angstcultuur, schreef de Volkskrant gisteren na uitvoerig onderzoek. De krant sprak met tientallen oud-medewerkers, die onder andere scheldpartijen van en vernederingen door presentator Matthijs van Nieuwkerk en hoofdredacteur Dieuwke Wynia beschrijven. Veel van hen bezweken onder de druk.
Werkgever BNNVARA ontving klachten en signalen, maar een ingreep van hogerhand bleef uit. Had dat wel moeten gebeuren? Hoe veilig is de mediasector nu om in te werken? En moeten er dingen veranderen om te voorkomen dat zoiets weer kan gebeuren? We bespreken het met NPO-bestuursvoorzitter Frederieke Leeflang.
Coalitiepartijen VVD en D66 houden vandaag hun congres. Vooral bij de VVD waren de verwachtingen van tevoren hooggespannen, want de asielwet van de eigen minister Van der Burg wordt besproken. Zijn eigen partij lag lang dwars bij de invoer van die wet.
Politiek verslaggever Arjan Noorlander is vandaag op beide congressen aanwezig en duidt in de uitzending de gebeurtenissen daar.
Nieuwsuur
Binnenland
Deel artikel: