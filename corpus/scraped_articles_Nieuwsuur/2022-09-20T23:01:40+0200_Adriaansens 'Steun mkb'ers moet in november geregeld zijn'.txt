Adriaansens: 'Steun mkb'ers moet in november geregeld zijn'
2022-09-20T23:01:40+0200
https://nos.nl/nieuwsuur/artikel/2445363-adriaansens-steun-mkb-ers-moet-in-november-geregeld-zijn

Rond november moet er een steunpakket liggen voor ondernemers, heeft minister Adriaansens van Economische Zaken gezegd in Nieuwsuur. Volgens Adriaansens was het niet mogelijk om, net als voor huishoudens, op Prinsjesdag met een plan te komen om ondernemers te steunen.
"We willen gericht helpen", zegt Adriaansens. De minister heeft daarvoor hulp nodig van energiebedrijven, om inzage te krijgen in het verbruik. Dat verschilt sterk per onderneming.
Adriaansens wil vooral energie-intensieve mkb-bedrijven steunen. Ze noemt als voorbeeld bakkers, tuincentra en sauna's. Die groep heeft ook te maken met verhoogde vennootschapsbelasting, huren die omhoog gaan, hogere lonen en soms ook met een coronaschuld. "Ik maak me heel erg zorgen over die groep mkb'ers", zegt de minister.
Toch kan het kabinet volgens haar "niet ongebreideld" met steun komen, zoals in coronatijd. "Dat kan een verstorend effect hebben op de lange termijn."
De minister lijkt er niet voor te voelen grote bedrijven meer te laten betalen, om kleine ondernemers te helpen. "We willen ook een interessant vestigingsklimaat houden voor Nederland."
Na de presentatie van de Prinsjesdagplannen uitten oppositiepartijen al kritiek op het kabinet. Het duurde volgens hen veel te lang voordat het kabinet in actie kwam, zoals met de plannen voor een prijsplafond voor gas en stroom. Ook ondernemers moeten dus geduld hebben.
Adriaansens begrijpt dat mensen die het zwaar hebben vinden dat het te lang duurde voor er maatregelen bekendgemaakt werden. "Ik kan me voorstellen dat deze mensen denken: waarom gebeurt er niks? We hebben al eerder veel gedaan, maar dat moeten we beter laten zien." De minister zegt daaruit lering te willen trekken.
Nieuwsuur
Binnenland
Politiek
Deel artikel: