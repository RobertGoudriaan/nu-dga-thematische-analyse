Vanavond op tv: Wie staan er na de zomer voor de klas? • Radicaal-rechtse regering in Spanje? • Russische nationalist Igor Girkin opgepakt
2023-07-21T14:36:52+0200
https://nos.nl/nieuwsuur/artikel/2483645-vanavond-op-tv-wie-staan-er-na-de-zomer-voor-de-klas-radicaal-rechtse-regering-in-spanje-russische-nationalist-igor-girkin-opgepakt

Het lerarentekort blijft een probleem. Schoolleiders zullen ook deze zomervakantie druk moeten puzzelen wie er na de vakantie voor de klas staan. De cijfers over onvervulde vacatures liegen er niet om. Op sommige scholen zoeken ze meer dan zeven leerkrachten. En niet alleen in de steden, ook in kleinere gemeenten is er een tekort. Met welke oplossingen kunnen scholen het probleem oplossen?
Zondag gaat Spanje naar de stembus. Het zou een ruk naar rechts kunnen betekenen: de conservatieve Partido Popular wil mogelijk een coalitie vormen met het uiterst rechtse Vox, dat de afgelopen jaren een razendsnelle groei heeft doorgemaakt. Samen met die partij kan de regering strengere wetten in gaan voeren op het gebied van bijvoorbeeld migratie en vrouwenrechten. We bespreken de ontwikkelingen met journalist Edwin Winkels, die al jaren in Spanje woont.
De Russische nationalist en Poetin-criticus Igor Girkin is opgepakt in Rusland. Girkin is oud-officier van de inlichtingendienst FSB en wordt mede verantwoordelijk gehouden voor het neerhalen van vlucht MH17 in 2014. Hiervoor werd Girkin in Nederland bij verstek veroordeeld tot levenslang, maar in Rusland zat hij altijd veilig. Daar kwam vandaag een einde aan.
Girkin werd vanmorgen thuis opgepakt, niet vanwege zijn rol bij de MH17, maar vanwege diens verregaande kritiek op het voortmodderen van de Russische oorlog in Oekraïne en op de president zelf.
Nieuwsuur
Binnenland
Deel artikel: