Minister Kuipers houdt failliete medicijnfabriek nog even overeind
2022-12-21T17:12:26+0100
https://nos.nl/nieuwsuur/artikel/2457265-minister-kuipers-houdt-failliete-medicijnfabriek-nog-even-overeind

Mitchell van de Klundert
redacteur Nieuwsuur
Mitchell van de Klundert
redacteur Nieuwsuur
De vorige week failliet verklaarde geneesmiddelenfabrikant InnoGenerics uit Leiden krijgt toch steun van de overheid om overeind te blijven. Het gaat om een garantstelling van maximaal 400.000 euro, zegt de curator die het faillissement afwikkelt tegen Nieuwsuur.
Met het geld kan de fabriek nog deze en volgende week medicijnen blijven produceren. De curator is met tien verschillende partijen in gesprek over een overname per januari. Zonder een overname zullen er "op korte termijn problemen kunnen ontstaan met de levering van verschillende kritische medicijnen in Nederland", zegt zijn woordvoerder.
De vier ton overheidssteun voor InnoGenerics is opvallend, want minister Ernst Kuipers van Volksgezondheid schreef vorige week nog aan de Tweede Kamer dat hulp aan een bedrijf alleen in "zeer uitzonderlijke situaties" kan plaatsvinden en er in het geval van InnoGenerics "onvoldoende basis en rechtvaardiging is om extra steun vanuit de overheid te verlenen".
Dat er nu toch weer geld beschikbaar is gesteld, komt volgens het ministerie van Volksgezondheid (VWS) omdat er is gekeken naar het "maatschappelijk belang". Het geld moet volgens een woordvoerder ook niet worden gezien als extra steun voor het bedrijf, maar steun voor de curator. "Wij steunen niet zozeer het bedrijf, maar het proces van overname". Het ministerie sluit niet uit, dat er later meer steun nodig is voor InnoGenerics.
Het ministerie bestrijdt de lezing van de curator dat er op korte termijn leveringsproblemen ontstaan als de medicijnfabriek niet wordt overgenomen. Er zouden nog "maanden" aan voorraden zijn van van de medicijnen die InnoGenerics produceert of er zijn vervangende geneesmiddelen beschikbaar.
InnoGenerics produceert veelgebruikte geneesmiddelen waar geen patent meer op rust. Het gaat om pijnstillers die bij drogisten te koop zijn, maar ook medicijnen die alleen op recept te krijgen zijn. Voor de behandeling van jicht, depressie, hart- en vaatziekten, epilepsie, reisziekte, verhoogd cholesterol, angst, slaapstoornissen, suikerziekte, obstipatie, diarree en worminfecties.
Het bedrijf is de enige in Nederland die op grote schaal generieke medicijnen kan produceren en krijgt al jarenlang miljoenen euro's aan leningen en subsidies van de overheid. Afgelopen voorjaar riepen verschillende zorgpartijen en Tweede Kamerleden al op om de fabriek te blijven steunen en zo productiecapaciteit in Nederland te behouden.
Het College ter Beoordeling van Geneesmiddelen (CBG), dat in de gaten houdt hoe het staat met de voorraden van belangrijke medicijnen, kan niet zeggen hoeveel van de medicijnen die bij InnoGenerics worden geproduceerd er nu op de plank liggen. Wel zegt een woordvoerder dat er bij problemen op tijd gewaarschuwd gaat worden - en dat er van problemen nu nog geen sprake is.
Maar uit acties van verschillende leveranciers in Nederland blijkt iets anders. Zo heeft de brancheorganisatie GLN voor leveranciers van generieke medicijnen vandaag een brief gestuurd aan het ministerie van Volksgezondheid met de vraag om openbaar te maken welke medicijnen worden geproduceerd bij InnoGenerics. Zij willen weten voor welke medicijnen er een tekort dreigt, zodat ze op zoek kunnen naar fabrieken om alternatieven te laten produceren.
Nieuwsuur
Binnenland
Deel artikel: