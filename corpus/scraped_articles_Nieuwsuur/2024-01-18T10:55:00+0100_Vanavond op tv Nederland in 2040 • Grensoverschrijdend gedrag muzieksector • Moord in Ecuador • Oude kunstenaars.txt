Vanavond op tv: Nederland in 2040 • Grensoverschrijdend gedrag muzieksector • Moord in Ecuador • Oude kunstenaars
2024-01-18T10:55:00+0100
https://nos.nl/nieuwsuur/artikel/2505344-vanavond-op-tv-nederland-in-2040-grensoverschrijdend-gedrag-muzieksector-moord-in-ecuador-oude-kunstenaars

Sinds de misstanden bij The Voice of Holland bleek in voorgaande jaren dat seksueel overschrijdend gedrag in de muziekindustrie regelmatig voorkomt. Een jaar geleden werd daarom Taskforce GO! gelanceerd, dat een veilig werkklimaat wil realiseren en met een gedragscode kwam. De werkgroep, van 14 organisaties, heeft ook een grootschalig onderzoek gedaan onder mensen die werken in de muzieksector. We spreken twee muziekprofessionals die regelmatig te maken hebben met grensoverschrijdend gedrag. Te gast is Annabel Heijen, voorzitter van Taskforce GO!.
De Sociaal-Economische Raad (SER) komt vandaag met een toekomstvisie voor 2040. Hoe verhouden de adviezen zich tot de wensen van de formerende partijen? Te gast is Kim Putters, voorzitter van de SER, dat de regering en het parlement adviseert over het sociaal-economische beleid.
De aanklager in Ecuador die de aanval op een tv-studio onderzocht, is doodgeschoten. Cesar Suarez had de strijd aangebonden met de georganiseerde internationale misdaad in het land. Op 9 januari werd een tv-studio tijdens een live-uitzending bestormd door gewapende criminelen. De aanval was onderdeel van een golf van geweld in het land, waarbij ruim tweehonderd medewerkers van gevangenissen werden gegijzeld en politiemensen werden ontvoerd.
Veel kunstenaars peinzen er niet over om te stoppen als ze de pensioengerechtigde leeftijd hebben bereikt. Nieuwsuur portretteert vijf oude kunstenaars die niet kunnen of willen stoppen met hun werk.
Vanavond de tweede aflevering, met Guillaume Lo-A-Njoe. Hij is 86 jaar oud, en is als het even kan vanaf de vroege ochtend al druk aan het werk achter zijn schildersezel.
Nieuwsuur
Binnenland
Deel artikel: