Vanavond op tv: De laatste updates uit Israël en Gaza • Het lot van de gijzelaars • Verkiezingen in Polen
2023-10-12T14:59:17+0200
https://nos.nl/nieuwsuur/artikel/2493832-vanavond-op-tv-de-laatste-updates-uit-israel-en-gaza-het-lot-van-de-gijzelaars-verkiezingen-in-polen

Israël bereidt een grondoffensief voor terwijl de Gazastrook nog altijd is verstoken van stroom, water en brandstof. Op dag 6 van de oorlog horen we de laatste updates van onze verslaggevers Marijn Duintjer Tebbens (vanuit de Westelijke Jordaanoever) en Zainab Hammoud (Libanon).
Ook hebben we aandacht voor de Israëlische gijzelaars die door Hamas zijn meegenomen naar Gaza. Wat is hun lot? En wat kan Israël doen om hen in levende lijve terug te krijgen? We spreken erover met Gerhard Conrad, een Duitse Arabië-specialist met de bijnaam 'Mr. Hezbollah'. Die kreeg hij na succesvolle onderhandelingen rond een gevangenenruil in Libanon.
En wat kan Israël doen naast onderhandelen op diplomatiek niveau? We zijn bij commando's die gespecialiseerd zijn in bevrijdingsacties.
Polen gaat zondag naar de stembus. Volgens sommigen gaat het om de belangrijkste verkiezingen sinds de val van het communisme. Grote vraag is: winnen de pro-Europese partijen of schuift Polen meer op richting Hongarije? De strijd gaat tussen de nationalistisch-conservatieve regeringspartij PiS en de centrum-liberale Burgercoalitie. Hun aanhang staat lijnrecht tegenover elkaar en de onderlinge haat groeit.
Nieuwsuur
Buitenland
Deel artikel: