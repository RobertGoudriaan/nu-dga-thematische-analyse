Vanavond op tv: Grondoffensief in Rafah • De comeback van LPG • Meloni's migratiebeleid
2024-02-10T16:02:52+0100
https://nos.nl/nieuwsuur/artikel/2508295-vanavond-op-tv-grondoffensief-in-rafah-de-comeback-van-lpg-meloni-s-migratiebeleid

De oorlog in Gaza lijkt een film die wordt teruggespoeld. Om de aanvallen van Israël te ontlopen, trokken de inwoners van Gaza de afgelopen maanden richting het zuiden. Zo'n 1.4 miljoen mensen vluchtten naar de zuidelijke grensstad Rafah. Maar gisteren kondigde Netanyahu aan dat hij het grondoffensief wil uitbreiden naar Rafah. Hij heeft het leger opgedragen een plan te maken om Palestijnse burgers uit de stad te evacueren. Waar kunnen zij heen?
De CO2-uitstoot is wat lager dan van benzine en diesel, maar het is vooral stukken goedkoper: LPG. Toen na het begin van de oorlog in Oekraine de brandstoffenprijzen explodeerden, werd het ineens weer populairder. Want waarom zou je eigenlijk niét veel goedkoper tanken?
Toen Giorgia Meloni campagne voerde voor de Italiaanse verkiezingen, kon één belofte steevast op luid gejuich rekenen: een 'zeeblokkade' tegen Afrikaanse bootmigranten. Wat de radicaal-rechtse politica precies bedoelde met zo'n blokkade was onduidelijk, maar de harde toon sloeg aan. Inmiddels is Meloni bijna anderhalf jaar premier. Meer dan de helft van de mensen die op haar partij stemden, deed dat omwille van veiligheid en migratie. Maar sinds ze aan de macht is blijft het aantal migranten stijgen. Toch wordt de premier daar niet op afgerekend. Hoe kan dat?
Nieuwsuur
Binnenland
Deel artikel: