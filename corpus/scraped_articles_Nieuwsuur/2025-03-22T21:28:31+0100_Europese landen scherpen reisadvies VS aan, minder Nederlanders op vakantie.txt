Europese landen scherpen reisadvies VS aan, minder Nederlanders op vakantie
2025-03-22T21:28:31+0100
https://nos.nl/nieuwsuur/artikel/2560774-europese-landen-scherpen-reisadvies-vs-aan-minder-nederlanders-op-vakantie

Toeristen die naar de Verenigde Staten reizen stuiten steeds vaker op buitengewoon strenge grenscontroles, soms zelfs met detentie tot gevolg. Enkele Europese landen hebben hierop het reisadvies naar de VS aangescherpt. In Nederland is het reisadvies vooralsnog onveranderd, maar het aantal boekingen naar de VS is in de afgelopen maanden wel sterk afgenomen, ziet reisbranchevereniging ANVR.
De daling in het aantal vakantiereizen naar de VS is zichtbaar sinds eind vorig jaar, zegt ANVR-directeur Frank Radstake. In januari lag het aantal boekingen naar de VS 20 procent lager dan in dezelfde maand een jaar eerder. "De cijfers van februari zijn er nog niet, maar we verwachten dat in die maand nog veel minder mensen een reis naar de VS hebben geboekt."
Radstake noemt de hoge koers van de dollar als mogelijke verklaring, maar denkt niet dat dat het hele verhaal is. "We vragen mensen niet waarom ze niet boeken naar de VS, maar in algemene zin is het zo dat reizigers niet van onzekerheid houden. Als het onzeker is of je het land binnenkomt, helpt dat niet met het verkopen van een reis."
Die onzekerheid is niet onterecht. In de afgelopen weken werden bijvoorbeeld enkele Duitse toeristen vastgehouden bij de Amerikaanse grens. Een van hen is Lucas Sielaff. Hij vloog met zijn Amerikaanse verloofde van Mexico naar Las Vegas, waar hij geboeid werd afgevoerd en opgesloten in een detentiecentrum in San Diego. Naar verluidt omdat hij zich niet had gehouden aan het maximum van negentig dagen van zijn toeristenvisum.
Sielaff zat zestien dagen vast. "Ik was volledig in de war. Je bent boos, je bent verdrietig. Je weet niet wanneer je er weer uit mag en krijgt van niemand antwoorden. Het is moeilijk uit te leggen hoe dat voelt", aldus Sielaff tegen persbureau AP.
Een andere Duitse toerist zou begin dit jaar zes weken hebben vastgezeten, waarvan één week in een isoleercel.
Het Duitse ministerie van Buitenlandse Zaken paste deze week het reisadvies naar de VS aan met deze waarschuwing: "Noch een geldige ESTA-machtiging, noch een geldig Amerikaans visum geeft recht op toegang tot de Verenigde Staten. De uiteindelijke beslissing over binnenkomst wordt genomen door de Amerikaanse grensbeambte. Eerdere veroordelingen in de VS, valse informatie over het doel van het verblijf of zelfs een lichte overschrijding van de verblijfsduur tijdens de reis kan leiden tot arrestatie, deportatie of detentie."
"In twee gevallen gaat het om Duitse toeristen die vanuit Mexico de grens wilden oversteken. Naar eigen zeggen hadden zij onbedoeld vragen van de douane verkeerd beantwoord, waardoor het leek alsof ze illegaal in het land wilden werken of blijven.
Het derde geval draait om een Duitser met een uitgebreid Amerikaans visum. Volgens zijn familie is hij ooit opgeroepen om verhoord te worden in een rechtszaak, maar heeft hij die oproep nooit gekregen vanwege een verhuizing.
De Duitse regering probeert nu duidelijk te krijgen of dit incidenten zijn, of tekenen van een nieuw Amerikaans immigratiebeleid."
Ook Denemarken en Finland hebben het reisadvies voor de VS aangescherpt. Zij waarschuwen specifiek non-binaire en transgender personen omdat de regering Trump twee geslachten erkent: man en vrouw. Denen en Finnen die tot deze groep behoren wordt geadviseerd contact op te nemen met de Amerikaanse ambassade voor een reis naar de VS.
Nederland heeft het reisadvies nog niet aangepast. Het ministerie van Buitenlandse Zaken zegt desgevraagd vooralsnog geen hulpverzoeken te hebben ontvangen van Nederlanders met problemen bij de Amerikaanse grens. Het ministerie heeft de volgende passage op de website niet aangepast: "Bent u een lhbtiq+ persoon? En wilt u naar de VS reizen? De wetten en de gebruiken in dit land tegenover lhbtiq+ personen zijn vergelijkbaar met die van Nederland."
"De Amerikaanse grenspolitie heeft vergaande bevoegdheden. Europese toeristen kunnen zonder lange visumprocedures te doorlopen naar de VS komen. Je hoeft daarvoor bijvoorbeeld niet naar een ambassade.
Maar wat veel mensen niet weten, is dat je in ruil daarvoor ook allerlei rechten opgeeft, zoals het recht om je uitzetting aan te vechten. En de grenspolitie heeft ook het recht om in je telefoon of computer te kijken zonder dat daarvoor een serieuze verdenking nodig is. Op de luchthaven ben je officieel nog niet op Amerikaans grondgebied, dus de regels die hier iedereen beschermen, gelden op dat moment nog niet voor jou."
De vorige keer dat Trump werd verkozen als president, zag de ANVR ook een afname in het aantal boekingen. "Toen was het niet zo dramatisch als nu, maar blijkbaar is de verkiezing van hem tot president wel een reden voor Nederlanders om te heroverwegen naar Amerika te gaan."
Radstake adviseert Nederlanders die wel naar de VS gaan hun reis "gewoon heel goed" voor te bereiden. "Het is natuurlijk niet zo dat het onveilig is om naar de Verenigde Staten te gaan. Mijn advies is: houd je aan de voorwaarden van een visum en zorg dat je alles goed in de gaten hebt voordat je je reis boekt."
Nieuwsuur
Buitenland
Deel artikel: