Twee Nederlanders uit Gaza geëvacueerd
2024-11-14T12:26:52+0100
https://nos.nl/nieuwsuur/artikel/2544470-twee-nederlanders-uit-gaza-geevacueerd

Twee Nederlandse burgers die vastzaten in de Gazastrook zijn op weg terug naar Nederland. Dat bevestigt het ministerie van Buitenlandse Zaken aan Nieuwsuur.
De twee Nederlanders reisden gisteren vanuit Gaza naar Jordanië en landen vandaag op Schiphol. Een van de twee Nederlanders is Shady Okasha uit Vlaardingen, over wie Nieuwsuur eerder berichtte.
Sinds het voorjaar was het niet meer gelukt om Nederlandse burgers uit Gaza te evacueren. Sinds mei is de grensovergang tussen Gaza en Egypte dicht en staat Israël het slechts weinigen toe Gaza te verlaten, ook als het om buitenlandse staatsburgers gaat.
Israël controleert de grenzen van Gaza. Alleen met toestemming van het Israëlische ministerie van Defensie mogen mensen de Gazastrook verlaten. Waarom Israël deze twee Nederlanders nu toestemming heeft gegeven, is niet meteen duidelijk. Een woordvoerder van het Israëlisch ministerie van Defensie had daar nog geen antwoord op.
Minister van Buitenlandse Zaken Caspar Veldkamp wijst op de complexiteit van de evacuatie. "Je moet zorgen dat mensen veilig kunnen worden getransporteerd in de Gazastrook en overbracht naar Jordanië. Je hebt ook de Jordaanse autoriteiten nodig. Dat is allemaal gelukt. Ik ben heel blij dat deze twee mensen eruit zijn."
Advocaat Samira Sabir van Shady Okasha is blij met het bericht: "Het is goed nieuws dat hij eindelijk weg kan uit Gaza. Helaas heeft een tweede cliënt van mij geen toestemming van Israël gekregen om Gaza te verlaten."
Volgens de Israëlische mensenrechtenorganisatie Gisha zijn er nog duizenden gevallen zoals die van Shady, van mensen met buitenlandse paspoorten of visa die vastzitten in Gaza.
Buitenlandse Zaken meldt dat het op dit moment nog in contact staat met enkele tientallen mensen die Gaza willen verlaten. "Dat zijn mensen met een Nederlands paspoort, hun kerngezinsleden, mensen met een Nederlandse verblijfsstatus en mensen die een positief besluit van de IND hebben in het kader van gezinshereniging." Het ministerie heeft tot nu toe bijna honderd mensen van de Nederlandse lijst uit Gaza gekregen.
"Een ticket naar de hel", zo noemden de vrienden van Shady zijn reis naar Gaza. In oktober vertelde hij Nieuwsuur waarom hij die kant op ging:
Nieuwsuur
Binnenland
Deel artikel: