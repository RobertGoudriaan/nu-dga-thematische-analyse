Jongerenpartijen VVD en NSC geven kabinet onvoldoende: 'Verwijder Twitter'
2025-03-08T07:00:01+0100
https://nos.nl/nieuwsuur/artikel/2558643-jongerenpartijen-vvd-en-nsc-geven-kabinet-onvoldoende-verwijder-twitter

De jongerenpartijen van de VVD en NSC zijn kritisch op het functioneren van het kabinet. De voorzitters van JOVD en van Jong Sociaal Contract (JSC) geven het kabinet zelfs een onvoldoende. De voorzitter van BBB Jong is milder. Zij geeft het kabinet een 7.
Nieuwsuur sprak met de voorzitters van de jongerentakken van coalitiepartijen VVD, NSC en BBB. De PVV heeft geen jongerenpartij.
JOVD-voorzitter Mauk Bresser en JSC-voorzitter Eva Brandemann zijn niet te spreken over de coalitie waar hun moederpartijen aan meedoen. Die laatste geeft het rapportcijfer 4: "Ik vind dat er veel te weinig plannen worden gemaakt voor de lange termijn. Als je dat in deze tijd niet voor elkaar kunt krijgen, nu een visie waar we heen moeten juist heel erg nodig is, ben je een dikke onvoldoende waard."
We zijn verheugd dat er de afgelopen tijd een beetje schot in de zaak is gekomen."
Bresser geeft een 5. Hij is met name kritisch op de stijl van PVV-leider Geert Wilders. "Kijk naar elke willekeurige uitspraak van Wilders: hij knalt het eruit omdat hij weet dat het werkt voor zijn achterban. Dat straalt niet uit alsof de politiek bezig is met strategische stappen."
BBB Jong-voorzitter Marije van Velthoven is minder kritisch. Zij vindt dat het kabinet langer de kans moet krijgen om zich te bewijzen en dat er goede stappen worden gezet op het stikstofdossier, het belangrijkste thema voor de partij van Caroline van der Plas. "We zijn verheugd dat er de afgelopen tijd een beetje schot in de zaak is gekomen."
Twee weken geleden haalde Landbouwminister Femke Wiersma zich de woede van de Tweede Kamer op de hals omdat ze boeren valse hoop zou hebben gegeven met een voorstel om de stikstofregels te versoepelen. De minister stelde dat op basis van wetenschappelijk advies "alle seinen op groen" stonden om de zogenoemde rekenkundige ondergrens te verhogen. Dat is de grens die bepaalt of er wel of geen natuurvergunning aangevraagd moet worden. Wetenschappers zijn juist verdeeld over die ondergrens.
BBB Jong-voorzitter Van Velthoven vertrouwt erop dat de minister erin zal slagen om "belemmerende wetten" voor boeren terug te draaien. "Ik heb nog steeds hoop. Het is niet realistisch om te verwachten dat een kabinet een probleem als de woningnood en de stikstofcrisis vandaag of morgen kan oplossen. Maar nu er concrete stappen worden gezet en er wetsvoorstellen liggen, denk ik wel: hier zit toekomst in."
Een ander actueel thema waarbij het kabinet niet op één lijn zit, is de vraag of Nederland militairen naar Oekraïne moet sturen om een eventuele wapenstilstand te waarborgen. De PVV is tegen, de andere partijen houden die optie wel open. JOVD-voorzitter Bresser, die graag reservist wil worden, is vóór en hekelt de "besluiteloosheid" van het kabinet op dit thema.
"We zitten in een coalitie waarin de PVV vooral dwarsligt. Maar dat staat haaks op wat zij daadwerkelijk willen: extra investeren in veiligheid om onafhankelijk te zijn van andere landen. De VVD zit in dit kabinet en heeft daar een verantwoordelijkheid in en ik hoop dat ze die nemen als het echt nodig is. En anders moet het maar klaar zijn met deze samenwerking."
Ook JSC-voorzitter Brandemann vindt dat het kabinet de neuzen dezelfde kant op moet krijgen over dit onderwerp. "Volgens mij is er een meerderheid in de Tweede Kamer om dit te doen, dus het kan ook zonder de PVV. Maar ik vind wel, als je het daar niet over eens raakt als kabinet, mis je een heel belangrijk element waar je het eigenlijk gewoon over eens moet zijn. Dan lijkt het me lastig om bij andere punten wel te denken: hatsa, we gaan ervoor."
Mochten deze jongeren ooit zelf aan het roer staan, dan wil Brandemann "beter met elkaar communiceren", Van Velthoven "keuzes maken" en Bresser "nadenken over de toekomst en niet in een eindeloze campagnemodus zitten".
Aan de partijleiders wil Brandemann meegeven: "Ga eens met elkaar barbecuen". Bresser: "En verwijder Twitter."
Nieuwsuur
Politiek
Deel artikel: