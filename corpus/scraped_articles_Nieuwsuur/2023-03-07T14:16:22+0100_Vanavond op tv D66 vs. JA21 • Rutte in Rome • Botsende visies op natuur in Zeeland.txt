Vanavond op tv: D66 vs. JA21 • Rutte in Rome • Botsende visies op natuur in Zeeland
2023-03-07T14:16:22+0100
https://nos.nl/nieuwsuur/artikel/2466571-vanavond-op-tv-d66-vs-ja21-rutte-in-rome-botsende-visies-op-natuur-in-zeeland

Nieuwsuur organiseert een aantal debatten in het kader van de Provinciale Statenverkiezingen op 15 maart. Verkiezingen die in ons coalitieland onvermijdelijk uitmonden in de vraag: welke meerderheid ontstaat er, wie gaat met wie samenwerken, en wat betekent dat voor provincie en kabinet? Daarom gaan onze debatten over de vraag hóe die samenwerking eruit kan zien. Wat kan een coalitiepartij van een oppositie partij verwachten, en wat kan die oppositie partij omgekeerd eisen? Waar liggen de raakvlakken tussen schijnbare tegenpolen, en waar zijn juist de verschillen tussen vermeende partners?
Vanavond spreken we met lijsttrekkers Annabel Nanninga van JA21, en Paul van Meenen, van D66. Partijen die beiden een voorstander zeggen te zijn van meer directe democratie, zoals het referendum, dat ook regionaal een belangrijke rol speelt.
Morgen gaat premier Mark Rutte naar Italië voor een gesprek met de Italiaanse premier Giorgia Meloni. Zij wil graag dat de Europese Unie haar helpt om de migrantenstroom naar Italië te beperken. De rechtse Italiaanse regering wil onder meer strenger toezicht op ngo-schepen die vluchtelingen uit zee oppikken. De schepen zouden een aanzuigend effect hebben op vluchtelingen.
Volgens premier Rutte hebben sommige ngo's zelfs een verdienmodel gemaakt van vluchtelingen. Maar is dat zo? Wij kijken met experts naar eerdere uitspraken van Rutte en Meloni en blikken vooruit op hun ontmoeting morgen.
Een nieuwe aflevering van de Onderstroom, onze serie over de onvrede op het platteland in aanloop naar de Provinciale Statenverkiezingen. Vandaag zijn we in Zeeland. Daar werd jaren strijd gevoerd over de Hedwigepolder. Inmiddels is de dijk doorgestoken en staat de polder onder water. Daar was veel verzet tegen; voor veel Zeeuwen is het doorsteken van dijken taboe.
Maar er speelt nog iets anders: mensen uit de stad hebben een ander idee over natuur dan mensen op het platteland. We spreken met inwoners en experts over deze botsende visies.
Nieuwsuur
Binnenland
Buitenland
Deel artikel: