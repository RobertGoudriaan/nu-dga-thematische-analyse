Vanavond op tv: Veldhospitaal in Oekraïne • Meeroudergezinnen willen erkenning
2023-07-25T15:59:12+0200
https://nos.nl/nieuwsuur/artikel/2484171-vanavond-op-tv-veldhospitaal-in-oekraine-meeroudergezinnen-willen-erkenning

Onze oorlogsverslaggever Gert-Jan Dennekamp gaat aan het front in Oekraïne op bezoek bij een veldhospitaal. Daar komen dagelijks (zwaar)gewonde soldaten binnen. Vooral de landmijnen in het gebied rond Bachmoet zorgen voor veel bloedvergieten.
Nieuwsuur interviewt artsen die met kunst- en vliegwerk proberen alle gewonde Oekraïners van de nodige medische zorg te voorzien. Dat levert indrukwekkende gesprekken op.
Volgens de wet kan een kind maar twee ouders hebben. Sommige mensen vinden dat niet meer van deze tijd. Zo zijn er lhbti-stellen die ervoor kiezen samen een kind te krijgen. Zij hebben volgens de wet geen gezag over het kind, wat allerlei administratieve problemen met zich meebrengt. Zo kunnen ze moeilijk de bankrekening van hun kind checken, ouderverlof opnemen na de geboorte of samen met hun kind naar het buitenland reizen.
Ruim zes jaar geleden adviseerde een speciale staatscommissie al aan het kabinet om de regels rond meeroudergezinnen te verruimen. Maar na de val van het kabinet-Rutte IV dreigt opnieuw uitstel.
Nieuwsuur
Binnenland
Buitenland
Deel artikel: