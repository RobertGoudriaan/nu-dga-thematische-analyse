Vanavond op tv: Volgende stap in kabinetsformatie • Russische film maakt Kremlin zenuwachtig • Gevaarlijk lage vaccinatiegraad
2024-03-14T11:52:25+0100
https://nos.nl/nieuwsuur/artikel/2512708-vanavond-op-tv-volgende-stap-in-kabinetsformatie-russische-film-maakt-kremlin-zenuwachtig-gevaarlijk-lage-vaccinatiegraad

Informateur Kim Putters komt vandaag met zijn eindverslag. Hij sprak afgelopen week met de leiders van PVV, VVD, NSC en BBB. Volgens Putters kunnen de vier partijen een volgende stap zetten naar de vorming van een nieuw kabinet. Dat zal dan waarschijnlijk gaan om een extraparlementaire variant. Alle vier de partijleiders zullen dan in de Kamer blijven, PVV-leider Geert Wilders zal dan geen premier worden.
De grote steden en de GGD vermoeden dat de felle maatschappelijke discussie over de veiligheid en het nut van de coronavaccins twijfel heeft gezaaid onder mensen die een paar jaar geleden nog achter vaccins voor kinderen stonden. Den Haag ziet de vaccinatiegraad onder kinderen voor ernstige infectieziekten als mazelen, de bof, kinkhoest en polio de laatste jaren sterk dalen. In de drie andere grote steden is een soortgelijke trend zichtbaar.
Het is een wonder dat hij in Rusland mocht uitkomen, een film over censuur en tirannie in de jaren 30 van de vorige eeuw. The Master and Margarita is geregisseerd door een Amerikaan, die zich uitsprak tegen de oorlog. Regisseur Michael Lockshin verfilmde Ruslands meest populaire roman van de 20ste eeuw, het gelijknamige boek van Michail Boelgakov. De film verbreekt nu record op record in de Russische bioscopen en niet alleen omdat het een goede film is. En juist daar maakt het Kremlin zich zorgen om.
Nieuwsuur
Binnenland
Deel artikel: