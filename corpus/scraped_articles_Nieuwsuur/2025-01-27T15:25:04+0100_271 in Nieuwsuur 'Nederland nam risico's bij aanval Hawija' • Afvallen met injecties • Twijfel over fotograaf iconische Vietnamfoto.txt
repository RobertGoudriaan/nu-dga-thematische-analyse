27/1 in Nieuwsuur: 'Nederland nam risico's bij aanval Hawija' • Afvallen met injecties • Twijfel over fotograaf iconische Vietnamfoto
2025-01-27T15:25:04+0100
https://nos.nl/nieuwsuur/artikel/2553491-27-1-in-nieuwsuur-nederland-nam-risico-s-bij-aanval-hawija-afvallen-met-injecties-twijfel-over-fotograaf-iconische-vietnamfoto

Een gebrek aan inlichtingen leidde tot veel burgerslachtoffers bij een luchtaanval op een bommenfabriek in de Iraakse stad Hawija in 2015. Ook heeft toenmalig minister Hennis van Defensie de Tweede Kamer in de nasleep "keer op keer" onvolledig en onjuist geïnformeerd. Dat blijkt uit een rapport van de commissie-Sorgdrager, die onderzoek deed naar dit bombardement door Nederlandse F-16's.
We spreken met hoogleraar staatsrecht Wim Voermans. Hij bracht eerder in kaart hoe vaak ministers de Tweede Kamer onjuist of onvolledig informeren. Vooral het ministerie van Defensie maakte zich daar in het verleden schuldig aan: tussen 1990 en 2021 gebeurde dat in ieder geval veertien keer. Ook bespreken we het rapport met politiek verslaggever Nynke de Zoeten.
Steeds meer mensen met overgewicht grijpen naar injecties om af te vallen. Het gaat om middelen als Ozempic en Mounjaro. Zorgondernemers zijn in dat gat gesprongen en zien de middelen als het nieuwe goud. Maar daar zit ook een keerzijde aan: zorgverzekeraars vergoeden de injecties niet, waardoor de middelen alleen beschikbaar zijn voor patiënten die zich dat financieel kunnen veroorloven.
Ligt een gezondheidskloof op de loer? We bespreken het in de studio met Jaap Seidell, hij is emeritus hoogleraar voeding en gezondheid.
De beroemde Vietnamfoto van een 9-jarig meisje dat naakt en zwaargewond wegvlucht van een bombardement met napalm, is niet gemaakt door de fotograaf die er al een halve eeuw de erkenning voor krijgt. Dat stelt de nieuwe documentaire The Stringer, die dit weekend in première ging op het Sundance-festival. Niet AP-fotograaf Nick Ut zou de maker zijn, maar een plaatselijke freelancer: Nguyen Thanh Nghe.
De foto van het meisje werd een van de meest iconische afbeeldingen van de Vietnamoorlog en een aanklacht tegen de gevolgen van oorlog voor onschuldige slachtoffers in het algemeen.
Nieuwsuur
Binnenland
Deel artikel: