Vanavond op tv: De protesten in Iran • De balanceer-act van Meloni • Tijd voor een heksenpardon?
2022-10-22T17:14:20+0200
https://nos.nl/nieuwsuur/artikel/2449371-vanavond-op-tv-de-protesten-in-iran-de-balanceer-act-van-meloni-tijd-voor-een-heksenpardon

Nog geen maand na de verkiezingen heeft Italië een nieuw kabinet. Meloni had het tijdens de formatie niet makkelijk, want haar rechtse coalitiegenoten Silvio Berlusconi en Matteo Salvini onderhandelden hard om zo veel mogelijk ministeries binnen te halen voor hun partijen. Toch lukte het haar te leveren wat ze beloofd had: een snelle formatie en een regering die meteen aan de slag kan met de vele problemen waar Italië voor staat. We bespreken de lastige balanceer-act van Meloni met historicus en Italië-kenner Arthur Weststeijn.
Gruwelijk en vergeten, zo noemen onderzoekers de heksenvervolging van vier eeuwen geleden. In Nederland gaan stemmen op dat het tijd is voor een heksenpardon. Niet alleen voor eerherstel, maar ook vanwege de parallellen met het heden.
Vijf weken na de dood van de Iraanse Mahsa Amini wordt er nog steeds gedemonstreerd. Amini overleed nadat ze was opgepakt omdat haar hoofddoek niet goed zat. Ondanks het geweld van de oproerpolitie - waarbij tot nu toe al meer dan 200 demonstranten omkwamen - gaan er toch weer studenten de straat op in Teheran.
Ondertussen gaat het om veel meer dan vrouwenrechten alleen en gaat het ook over de economie en de rechten van minderheden. En ook dan zijn het vrouwen die het voortouw nemen.
Nieuwsuur
Binnenland
Deel artikel: