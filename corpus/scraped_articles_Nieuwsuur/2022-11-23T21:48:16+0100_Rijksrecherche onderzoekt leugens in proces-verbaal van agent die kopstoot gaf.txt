Rijksrecherche onderzoekt leugens in proces-verbaal van agent die kopstoot gaf
2022-11-23T21:48:16+0100
https://nos.nl/nieuwsuur/artikel/2453641-rijksrecherche-onderzoekt-leugens-in-proces-verbaal-van-agent-die-kopstoot-gaf

Twee Rotterdamse agenten hebben doelbewust gelogen bij het opstellen van een proces-verbaal rond een aanhouding. Uit camerabeelden blijkt dat niet de verdachte, maar de politie geweld heeft gebruikt tijdens een aanhouding op 19 juni 2020 in Rotterdam.
De rechter heeft dat vastgesteld. Er is doelbewust een verkeerde voorstelling van zaken gegeven in het proces-verbaal door de betrokken agenten, zegt de rechter. De Rijksrecherche gaat de zaak nu onderzoeken.
Persrechter Jacco Boek is tegenover Nieuwsuur helder over de ernst van de zaak. "Het is heel ernstig. Het proces-verbaal van een agent is heel belangrijk, daar kan iemand op veroordeeld worden. We moeten blind kunnen vertrouwen op wat daar staat. Iets welbewust opschrijven wat niet is gebeurd, dat is heel erg."
Een bewakingscamera legde vast hoe de agent de garagehouder een kopstoot geeft:
De agent is eerder al veroordeeld voor de kopstoot, hij kreeg een boete van 250 euro voor mishandeling. Uit videobeelden blijkt nu dat hij ook heeft gelogen over wat er die dag is gebeurd. Dat is te zien op beelden die zijn aangeleverd door het slachtoffer van de kopstoot. De technische recherche van de politie heeft de beelden na het incident wel veiliggesteld, maar deze vervolgens niet toegevoegd aan het dossier van de strafzaak.
De politie Rotterdam blijft bij een eerdere verklaring en laat weten dat het korps "van meet af aan kennis had van het verschil tussen de beleving van de collega die hij in het PV (proces-verbaal) van bevindingen schreef, en de beelden." Toch is er volgens een woordvoerder "geen reden om aan te nemen dat er sprake is van kwade opzet danwel liegen." Het korps wacht het onderzoek van de Rijksrecherche af.
De persrechter zegt dat het onmogelijk is dat de agent een andere beleving heeft gehad: "Wat de agent schrijft is gewoon niet gebeurd. Dat noemen we liegen."
De verdachte die is vrijgesproken is Atik Samur, eigenaar van het bedrijf Aticars in Rotterdam. Hij probeerde uit alle macht om de agressie van agenten te voorkomen, vertelt hij aan Nieuwsuur. "Ik had een hand in het gips. Ik heb me niet verzet en geprobeerd de boel te sussen."
In het proces-verbaal staat dat de agenten Samur preventief wilden fouilleren en dat hij zich toen tegen de agenten keerde. Volgens de rechter is het verhaal van de agenten totaal anders dan wat er op de beelden te zien is. De conclusie van de rechter is dat de waarheid bewust is verdraaid.
Ik vind het schandalig wat hier gebeurd is. In wat voor land leef ik?
Advocaat Najat Idrissi van Atik Samur wil de onderste steen boven hebben en bekijkt welke stappen ze kunnen nemen. "Ik vind het schandalig wat hier gebeurd is. In wat voor land leef ik?", zegt ze. Daarom wil ze de onderste steen boven hebben. Ze vraagt zich hardop af of deze agent nog in functie kan blijven.
Idrissi worstelt ook met de vraag of deze zaak op zichzelf staat. "Gebeurt dit ook bij anderen? Hoe vaak is dit gebeurd?", dat weten we niet. Nu had cliÃ«nt camerabeelden, maar in andere gevallen is het lastiger aan te tonen, zegt ze. Ook zet ze grote vraagtekens bij het feit dat de camerabeelden wel zijn aangeleverd bij de politie, maar niet in het dossier zaten. "Hoe kan het dat camerabeelden verdwijnen uit een dossier?"
De antwoorden weet Jaap Timmer, politiewetenschapper aan de Vrije Universiteit van Amsterdam, ook niet. Wel zegt hij dat het vaker voorkomt dat er onjuistheden in een proces-verbaal staan. "Daar wordt geen administratie over bijgehouden, maar ik ken een aantal zaken. Misschien moet hier nader onderzoek naar gedaan worden"
Timmer adviseert de Rotterdamse politie om excuses te maken aan Samur en de eigen organisatie tegen het licht te houden.
Bekijk hier de reportage van Nieuwsuur, met daarin beelden van het voorval:
Nieuwsuur
Binnenland
Deel artikel: