Vanavond op tv: Honderd minderjarige meisjes afgeperst • Voldoende steun voor Oekraïne? • 'Appjes bestuurders opslaan' • Nieuw-Zeelandse premier stopt
2023-01-19T15:10:49+0100
https://nos.nl/nieuwsuur/artikel/2460440-vanavond-op-tv-honderd-minderjarige-meisjes-afgeperst-voldoende-steun-voor-oekraine-appjes-bestuurders-opslaan-nieuw-zeelandse-premier-stopt

Het is een van de grootste onderzoeken naar online misbruik van minderjarigen ooit in Nederland: een man van 24 uit Etten-Leur wordt verdacht van het afpersen van meer dan honderd minderjarige meisjes. Hij verleidde ze tot het sturen van naaktfoto's en perste ze vervolgens af. Welk gesprek moet en kan je met kinderen voeren om 'sextortion' te voorkomen. Te gast is Anke van Dijke, directeur van Fier, het expertise- en behandelcentrum voor slachtoffers van seksueel geweld.
Wie biedt er meer? De aanbiedingen van westerse landen die voor miljoenen wapens leveren aan Oekraïne, buitelen over elkaar heen. Ook Nederland gaat meer leveren. Maar biedt het Westen genoeg? En is het dan genoeg voor Oekraïne om te winnen, of alleen genoeg om niet te verliezen? Te gast is Robert Serry, oud-ambassadeur van Nederland in Oekraïne.
Uit de hele wereld zijn vrijwilligers naar Oekraïne afgereisd. Sommigen vechten mee, anderen helpen de burgerbevolking. De meesten zitten ver bij het slagveld vandaan. Zo niet Edward Hirschfeld uit Utrecht. Hij heeft in zijn eentje een veldkeuken opgezet en bereidt vlees voor de soldaten aan het front.
Alle werkgerelateerde chatberichten van ministers, staatssecretarissen, bestuurders en hoge ambtenaren moeten worden opgeslagen. Dat adviseert het Adviescollege Openbaarheid en Informatiehuishouding (ACOI). Iedereen moet kunnen nagaan welke afwegingen de overheid maakt en het is belangrijk voor de geschiedschrijving, staat in het advies.
Het adviescollege werd ingesteld naar aanleiding van het Kamerdebat in mei vorig jaar over premier Mark Rutte die op grote schaal sms-berichten verwijderde van zijn mobiele telefoon. Dat had hij nooit mogen doen, constateerde de Inspectie Overheidsinformatie en Erfgoed in oktober al. Hoe staat het verder met de informatiehuishouding van de overheid? ACOI-voorzitter Ineke van Gent is te gast.
Jacinda Ardern stopt volgende maand als premier van Nieuw-Zeeland. Naar eigen zeggen heeft de leider van de sociaaldemocraten niet meer voldoende energie om het land te leiden. Ardern was de jongste vrouwelijke regeringsleider ter wereld toen ze bijna zes jaar geleden als 37-jarige werd gekozen tot premier. Ze wordt internationaal geroemd om haar empathie, inlevingsvermogen en welbespraaktheid. Maar: in eigen land krijgt ze ook flinke kritiek. De laatste tijd is haar populariteit al iets afgenomen. Is haar status in de rest van de wereld slechts beeldvorming?
Nieuwsuur
Binnenland
Deel artikel: