Vanavond op tv: Het koloniale verleden van de Oranjes • Cartoonprotest tegen Iraans regime • Einde vrijstaat Zweden?
2023-01-07T16:00:43+0100
https://nos.nl/nieuwsuur/artikel/2459005-vanavond-op-tv-het-koloniale-verleden-van-de-oranjes-cartoonprotest-tegen-iraans-regime-einde-vrijstaat-zweden

Eeuwenlang deed Nederland aan slavenhandel en veroverde en onderwierp het gebieden over de hele wereld. Maar wat precies de rol was van de Oranjes bij de koloniale geschiedenis en de slavernij, is nooit goed uitgezocht. Begin december kondigde koning Willem-Alexander een onderzoek aan. Wat zijn de belangrijkste vragen die nog ingevuld moeten worden?
Het is vandaag precies acht jaar na de bloedige aanslag op de redactie van Charlie Hebdo, het satirische Franse tijdschrift. Als steunbetuiging aan de Iraniërs vroeg het blad cartoonisten wereldwijd karikaturen te maken van de hoogste leider van Iran. Want de repressie in het land gaat maar door: vanmorgen werden opnieuw twee mannen geëxecuteerd. Die zouden betrokken zijn geweest bij een moord, maar mensenrechtenorganisaties spreken van een schijnproces.
Drie cartoons uit Nederland belandden in de Iran-editie van Charlie Hebdo. We spreken met de twee makers.
Decennialang gold Zweden als hét land waar politieke vluchtelingen met open armen werden ontvangen. Anno 2023 is alles anders. Ultrarechts won flink bij de verkiezingen en ondertussen zet Turkije Zweden, dat NAVO-lid wil worden, onder druk. Is dit het einde van Zwedens positie als toevluchtsoord voor dissidenten?
Nieuwsuur
Binnenland
Deel artikel: