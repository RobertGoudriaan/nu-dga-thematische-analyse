Vanavond op tv: Logistieke chaos • Vaccinatiezorgen Oekraïners • Nederlandse steun Syrische rebellen
2022-04-28T12:18:19+0200
https://nos.nl/nieuwsuur/artikel/2426807-vanavond-op-tv-logistieke-chaos-vaccinatiezorgen-oekrainers-nederlandse-steun-syrische-rebellen

Wereldwijd lijkt de coronacrisis inmiddels ver over haar hoogtepunt heen. De hoop was dat daarmee ook de logistieke problemen die het virus met zich meebracht naar de achtergrond zouden verdwijnen. Maar de recente opleving van het coronavirus in Shanghai en de daaropvolgende lockdown, de oorlog in Oekraïne en de sancties tegen Rusland zorgen toch weer voor logistieke chaos in Nederland en daarbuiten.
We praten erover met China-correspondent Sjoerd den Daas en econoom Mathijs Bouman.
Het RIVM heeft Reformatorische organisaties een brief gestuurd om alert te zijn op signalen van infectieziekten die wij in Nederland nog zelden zien. Want zowel in Oekraïne als op de Biblebelt, waar veel Oekraïense vluchtelingen worden opgevangen, is de vaccinatiegraad laag. Moeten we ons zorgen maken?
Het lijkt alweer lang geleden, de omstreden steun van Nederland aan Syrische rebellengroepen. Trouw en Nieuwsuur onthulden dat die steun niet alleen bestond uit voedsel en kleding, maar ook uit satellietapparatuur en spiksplinternieuwe pick-uptrucks die werden ingezet in de strijd. Bovendien bleken de strijdgroepen die Nederland steunde samen te werken met extremistische groeperingen.
Een onafhankelijke commissie doet momenteel onderzoek naar de zaak en komt in het najaar met een rapport. Ondertussen blijven ook Nieuwsuur en Trouw de zaak gezamenlijk tegen het licht houden. Vanavond in de uitzending een update met in de studio Nieuwsuur-onderzoeksjournalist Milena Holdert.
Nieuwsuur
Binnenland
Deel artikel: