Vanavond op tv: Hoe voorkom je gasafsluiting? • Oekraïne boekt terreinwinst
2022-09-10T17:50:29+0200
https://nos.nl/nieuwsuur/artikel/2444102-vanavond-op-tv-hoe-voorkom-je-gasafsluiting-oekraine-boekt-terreinwinst

Steeds meer mensen kijken - zeker met de winter voor de deur - met angst en beven naar hun energierekening, die vaak met honderden euro's omhoog gaat. Voor een deel van de Nederlanders dreigt die rekening onbetaalbaar te worden.
Netbeheerders waarschuwen dat mensen massaal van gas en licht worden afgesloten als de politiek en de energiebedrijven niet heel snel met een oplossing komen. We spreken erover met Peter Heijkoop, CDA-wethouder in Dordrecht, verantwoordelijk voor het armoedebeleid bij de Vereniging van Nederlandse Gemeenten.
Het Oekraïense leger boekt belangrijke vooruitgang in het tegenoffensief tegen de Russische bezettingsmacht in het zuiden van het land. Oekraïne is volgens president Zelensky nu 50 kilometer doorgedrongen in bezet gebied. In de uitzending praat verslaggever Gert-Jan Dennekamp ons bij over de laatste ontwikkelingen op het slagveld.
Een recordaantal moorden door schietpartijen, migrantenwijken die zijn achtergebleven bij de rest van de samenleving en een falende integratie: het zijn de hoofdthema's bij de parlementsverkiezingen in Zweden van morgen.
De sociaaldemocraten waren de afgelopen acht jaar aan de macht en worden verantwoordelijk gehouden voor veel problemen. Met de verkiezingen voor de deur, maken ze op sommige vlakken een draai naar rechts.
Nieuwsuur
Binnenland
Deel artikel: