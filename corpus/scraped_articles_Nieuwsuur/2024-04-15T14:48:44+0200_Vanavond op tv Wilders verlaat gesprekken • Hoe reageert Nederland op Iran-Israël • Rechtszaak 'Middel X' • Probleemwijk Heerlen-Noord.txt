Vanavond op tv: Wilders verlaat gesprekken • Hoe reageert Nederland op Iran-Israël? • Rechtszaak 'Middel X' • Probleemwijk Heerlen-Noord
2024-04-15T14:48:44+0200
https://nos.nl/nieuwsuur/artikel/2516895-vanavond-op-tv-wilders-verlaat-gesprekken-hoe-reageert-nederland-op-iran-israel-rechtszaak-middel-x-probleemwijk-heerlen-noord

Geert Wilders is vandaag eerder vertrokken bij de formatiegesprekken. Volgens informateur Dijkgraaf gebeurde dat na "pittige gesprekken" over de financiën en het beperken van de asielinstroom. Wilders vindt de voorstellen om de instroom van asielzoekers in te perken te licht. Toch gaan de gesprekken morgen weer door. We bespreken de formatie met Nynke de Zoeten.
Terwijl Amerika Iran waarschuwt geen nieuwe aanvallen uit te voeren op Israël, vraagt het Verenigd Koninkrijk aan Israël om geen wraak te nemen voor de gebeurtenissen van afgelopen weekend. Wat doet Nederland om de situatie in het Midden-Oosten te de-escaleren? Komen er mogelijk sancties tegen Iran?
We vragen het Kajsa Ollongren, demissionair minister van Defensie. Ook bespreken we de laatste ontwikkelingen in het Midden-Oosten.
Het Openbaar Ministerie (OM) komt vandaag met de strafeisen in de zaak tegen zeven mensen die worden verdacht van betrokkenheid bij het leveren van zelfdodingsmiddel 'X'.
Twee van de verdachten zijn oud-bestuursleden van de Coöperatie Laatste Wil. Die coöperatie vindt dat iedereen het recht heeft zijn eigen levenseinde te bepalen. Het OM verdenkt hen van deelname aan een criminele organisatie vanwege hun, volgens het OM, "georganiseerde werkwijze". Marthyne Kunst, hoofdofficier van het OM in Oost-Nederland, is te gast en legt uit waarom.
Beschimmelde huizen, een lagere levensverwachting en kinderen met leerachterstanden; de problemen in een aantal kwetsbare wijken lopen steeds verder op. Ondanks forse investeringen in die wijken.
Zo ook in Heerlen-Noord, de armste wijk van het land. Opvallend is dat veel arme mensen van ver weg naar die wijk komen omdat ze er goedkoop een huis kunnen krijgen. Dat komt volgens Heerlen doordat andere gemeentes te weinig sociale huurwoningen bouwen.
Ron Meyer, programmadirecteur Heerlen-Noord, is te gast. Hij roept de landelijke politiek op actie te ondernemen. Die oproep geldt vooral voor Geert Wilders, die veel stemmen kreeg in Heerlen-Noord.
Nieuwsuur
Binnenland
Buitenland
Deel artikel: