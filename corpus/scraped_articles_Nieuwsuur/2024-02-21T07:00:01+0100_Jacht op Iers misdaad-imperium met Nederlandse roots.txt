Jacht op Iers misdaad-imperium met Nederlandse roots
2024-02-21T07:00:01+0100
https://nos.nl/nieuwsuur/artikel/2509758-jacht-op-iers-misdaad-imperium-met-nederlandse-roots

Arjen van der Horst
correspondent Verenigd Koninkrijk
Arjen van der Horst
correspondent Verenigd Koninkrijk
Het is volgens de politie een van de grootste misdaadorganisaties in Europa, zo niet de grootste: het Kinahan-kartel, geleid door de Ierse misdadiger Christy Kinahan en zijn zoons Daniel en Christopher junior. De Kinahans legden de fundamenten van hun kartel in Nederland. Een grootscheepse internationale politie-operatie, waarbij ook Nederland betrokken is, probeert de organisatie nu te ontmantelen.
Begonnen als een straatbende in Dublin, groeide het kartel uit tot een internationaal misdaadimperium dat inmiddels honderden miljoenen euro's verdient, aan drugshandel, wapensmokkel en witwaspraktijken.
Wie zijn de Kinahans? En waarom kunnen ze al jarenlang uit de greep van justitie blijven?
"In de wereld van de georganiseerde misdaad blijven degenen die het wreedst zijn het langst aan de top. En als het gaat om de Kinahans, die zijn behoorlijk gewelddadig en meedogenloos", zegt voormalig hoofd van de Ierse drugsbestrijding Michael O'Sullivan.
Toen vader Christy Kinahan begon, was hij een onbelangrijke fraudeur, vertelt O'Sullivan. "Een man die gestolen en vervalste cheques verzilverde. Hij was een kleine crimineel."
Dat verandert in 1986 en O'Sullivan maakte dat van dichtbij mee tijdens een undercover-operatie. Kinahan bleek de centrale spil in de distributie van drugs in Dublin. "We deden ons voor als elektriciens bij een surveillance van een flatgebouw. Daar vonden we de grootste hoeveelheid heroïne die dat jaar in beslag is genomen."
Kinahan blijkt grote ambities te hebben en verhuist in de jaren negentig naar Nederland, want de haven van Rotterdam is ook dan al het zenuwcentrum van de drugssmokkel in de wereld. "De juiste locatie om criminele tegenhangers te ontmoeten. De Ieren ontmoeten er de Colombianen en Nederlandse en Marokkaanse criminelen."
De Nederlandse autoriteiten krijgen de bende in het vizier en dus vestigen de Kinahans zich aan de Spaanse Costa del Sol. Daar groeien ze uit tot een miljoenenorganisatie met tentakels in de bovenwereld, vertelt Stephen Breen. De misdaadjournalist schreef een boek over het Kinahan-kartel. "Ze willen snelwegen aanleggen in Libië, kippenpoten uit China importeren en cement halen uit Afrika. Christy Kinahan zag overal opties en mogelijkheden."
De Spaanse autoriteiten zitten de Kinahans op de huid, maar slagen er niet in het kartel te ontmantelen. "Met internationale wetshandhaving loop je eigenlijk altijd een stap achter. Je moet met politiekorpsen in verschillende landen samenwerken, diensten met verschillende rechtssystemen. Dat maakt het lastig", zegt O'Sullivan.
In 2016 gebeurt er iets dat Ierland schokt. Christy Kinahans zoons Daniel en Christopher junior, die inmiddels de leiding van het kartel hebben overgenomen, bezoeken een bokswedstrijd in een hotel in Dublin. Een groep gewapende mannen, verkleed als een eenheid van de Ierse politie, met kalasjnikovs stormt het hotel in.
Een toeschouwer in het publiek filmde toen de gewapende mannen het vuur openden in het hotel:
Daniel Kinahan overleeft de aanval omdat zijn lijfwachten hem via de achteruitgang in veiligheid brengen. Wel komt iemand anders van zijn bende om het leven. Daarna volgt een bloedige bendeoorlog met in totaal achttien doden. Het kartel vestigt steeds meer de aandacht op zich. "Van veel politie-organisaties, in veel landen", zegt O'Sullivan.
De Kinahans wijken daarom uit naar Dubai, waar ze een leven van ongekende luxe leiden. In een bekend zevensterrenhotel houdt Daniel Kinahan een spectaculair huwelijksfeest. Op de gastenlijst staat de 'crème de la crème' van de internationale misdaad.
Zo zijn onder de aanwezigen Rico de Chileen, een prominent figuur in de Amsterdamse onderwereld, maffiabaas Raffaelle Imperiale, Edin G., een Bosnisch-Nederlandse crimineel en volgens de Amerikanen een van de invloedrijkste drugshandelaren ter wereld, Noffel F., een Nederlands-Marokkaanse crimineel en tot slot Ridouan Taghi, de hoofdverdachte in het Marengo-proces.
Breen: "Toen ontstond het stempel 'superkartel'. De bruiloft toonde aan hoe uitgebreid het netwerk van de criminelen is. Mensen die allemaal samenwerken voor één doel: Europa overspoelen met drugs en wapens."
Het alarmeert ook de Amerikanen. Het Amerikaanse ministerie van Buitenlandse Zaken looft een beloning uit van vijf miljoen dollar voor informatie die leidt tot "de financiële ontwrichting of de arrestatie en veroordeling van zijn leiders", de vader en de twee zoons Kinahan.
Volgens O'Sullivan is dat belangrijk, omdat nu ook de Amerikanen meedoen. "De armen van de Amerikanen reiken verder dan die van Europa. Dat beperkt de mogelijkheden van de criminelen en zet druk op de organisatie."
De ontmanteling van het kartel raakt in een stroomversnelling. Wereldwijd arresteert de politie tientallen leden, banktegoeden worden bevroren en bezittingen in beslag genomen.
En ook rond de Kinahans in Dubai lijkt het net zich te sluiten. "De afgelopen weken zijn er intensievere onderhandelingen geweest tussen het Ierse OM en de Verenigde Arabische Emiraten", zegt Breen. "Rechercheurs uit Dubai zijn al naar Ierland gekomen en Ierse rechercheurs zullen binnenkort naar Dubai gaan. Dat kan leiden tot de uitlevering van Daniel Kinahan."
Nieuwsuur
Buitenland
Deel artikel: