Vanavond op tv: Keerpunt in oorlog Oekraïne? • Gerussificeerde scholen • Angst voor de wolf polariseert
2022-11-10T14:25:49+0100
https://nos.nl/nieuwsuur/artikel/2451848-vanavond-op-tv-keerpunt-in-oorlog-oekraine-gerussificeerde-scholen-angst-voor-de-wolf-polariseert

Zal de cruciale stad Cherson weer in Oekraïense handen vallen? De Oekraïense autoriteiten hebben eerder gewaarschuwd dat een Russische terugtrekking mogelijk in scène wordt gezet, om zo het Oekraïense leger in een val te lokken. Gisteren kondigde de Russische minister Sjojgoe van Defensie de terugtrekking aan. Hij zei dat er langs de rivier de Dnjepr een nieuwe verdedigingslinie zal worden opgetrokken. Vanavond het laatste nieuws uit Oekraïne.
De Oekraïense stad stad Balaklia werd begin september bevrijd. Kinderen keren er nu terug naar school. Hun Oekraïense lesboeken werden weggegooid of verbrand en vervangen door Russisch lesmateriaal. Zo wil Rusland een nieuwe generatie van loyale onderdanen opvoeden. Een derde van de leerkrachten werkte door voor de bezetter. Op het gemeentehuis zijn lijsten met namen van die onderwijzers gevonden. Vanavond een reportage van onze verslaggever Gert-Jan Dennekamp.
Het stijgende aantal wolven in Nederland leidt tot een verhit debat in ons land. Natuurbeschermers vinden het prachtig dat het dier terug is, maar anderen vrezen voor de veiligheid van mensen, vee en huisdieren en roepen op tot het verjagen of afschieten van 'probleemwolven'. Natuurminister Christianne van der Wal wil dat er een brede maatschappelijke dialoog op gang komt over de wolf. Is angst voor de wolf terecht?
Studenten aan de coke?
Is drugsgebruik onder studenten normaler geworden? Een eerstejaars die een lijntje wegschuift, is al lang geen uitzondering meer, zeggen studenten zelf. Door de coronapandemie grepen sommigen sneller naar de drugs, vaak uit verveling. Maar blijft slikken en snuiven ook na de lockdowns doodgewoon? Te gast is onderzoeker Jolien Dopmeijer van het Trimbos-instituut.
Nieuwsuur
Binnenland
Deel artikel: