Ondanks protest blijven onderwijsdeuren voor Afghaanse meisjes dicht
2022-12-22T17:50:55+0100
https://nos.nl/nieuwsuur/artikel/2457412-ondanks-protest-blijven-onderwijsdeuren-voor-afghaanse-meisjes-dicht

Tientallen Afghanen demonstreren vandaag tegen het verbod voor vrouwen om naar de universiteit te gaan. In maart werd het middelbaar onderwijs in Afghanistan al verboden voor meisjes. Onder het Taliban-regime zijn grote demonstraties een zeldzaamheid geworden. Protesten tegen de machthebbers worden vaak hardhandig beÃ«indigd.
Het verbod leidde gisteren meteen tot onrust en protesten bij verschillende universiteiten, vertelt journalist Ali Latifi vanuit Kabul. Ook van mannen. "Mannelijke studenten verlieten zelfs de universiteit en weigerden hun examen af te leggen of deel te nemen aan lessen, uit protest tegen deze nieuwe maatregel."
Protest van vrouwen Ã©n mannen met #LetHerLearn:
Roy Grinwis
@RoyGrinwis
Vrouwelijke studenten protesteren bij #Nangarhar, #Afghanistan ğŸ‡¦ğŸ‡« medical school tegen de sluiting van universiteiten voor vrouwen door de #Taliban ğŸ·

#LetHerLearn ğŸ“š https://t.co/fJ0Oh55hN7
10:19
21 december 2022
De 21-jarige Zahra, die al jaren fotografie studeert aan de universiteit van Kabul, was bijna klaar met haar opleiding. Ze zou aankomende lente afstuderen. De ochtend na het besluit om universiteiten voor vrouwen te sluiten, probeerde ze er toch heen te gaan. "Maar de Taliban blokkeerden de weg. Ze waren met meer dan honderd en stonden voor de universiteitspoort. Ik was in shock, mijn mede-studenten moesten huilen."
Ook docenten uiten hun onvrede en noemen het verbod onrechtvaardig en immoreel. Decaan Said (achternaam bij de redactie bekend) geeft les op een privÃ©-universiteit in Kabul. Hij dacht dat zijn vrouwelijke studenten hun laatste examens nog wel mochten afmaken, maar dat was onmogelijk.
"We waren examenpapieren aan het uitdelen in de klas toen de Taliban binnenkwamen. Ze zeiden dat we onmiddellijk moesten stoppen. Studenten begonnen te schreeuwen dat ze hun examen wilden doen. Maar ze moesten van de Taliban meteen weg. Er was geen alternatief. We hebben ze gezegd op te passen en goed voor zichzelf te zorgen. En toen vertrokken ze noodgedwongen naar huis."
Een faculteit in Kabul is uit protest dicht:
Inmiddels hebben verschillende landen in de regio, waaronder Saoedi-ArabiÃ«, Turkije en de Verenigde Arabische Emiraten de Taliban opgeroepen het verbod op te heffen. Ook is duidelijk dat in ieder geval een deel van de bevolking de steeds strengere regels niet wil. En zelfs onder de Taliban lijkt er discussie over te zijn.
Journalist Latifi: "Het is overduidelijk dat de Taliban verdeeld zijn over de kwestie. Ik las dat de woordvoerder van de Taliban-regering een paar maanden geleden in een tv-show zei dat als het aan hem had gelegen, hij gisteren middelbare scholen voor tienermeisjes zou hebben geopend in 32 provincies."
Maar al is er een meningverschil binnen de Taliban, volgens Latifi lijkt het deel van de Taliban dat tegen onderwijs voor meisjes is, voorlopig het machtigst. En dat terwijl drie maanden geleden nog duizenden vrouwen een toelatingsexamen voor de universiteit deden. De kans dat zij die studie in Afghanistan nog kunnen afmaken, lijkt inmiddels bijzonder klein.
"We hebben het hier over meisjes en jonge vrouwen, dochters van vrouwelijke en mannelijke artsen, van overheidsmedewerkers en ondernemers die nog een klein beetje hoop hadden dat ze iets van hun leven konden maken in dit land. Maar ze realiseren zich nu dat die hoop voorbij is."
Bij het protest van vandaag deed ook Zahra mee, ondanks de gevaren. Zij en anderen werden meteen gearresteerd. Inmiddels is Zahra weer vrijgelaten. "Maar wat moet ik nog?", zegt ze. "Wat als we geen universiteiten hebben, als we geen scholen hebben, als we geen werk hebben? Wat moet ik dan doen? Ik ben jong en heb plannen voor mijn toekomst. Maar in deze situatie kan ik niks."
In een eerder protest tegen de strenge regels van de Taliban, werd de camera van Zahra kapotgemaakt. Ook foto's maken met een mobiele telefoon zijn verboden. "We mogen onze jurken die we leuk vinden niet dragen. Zij kiezen wat we moeten dragen. We mogen nergens heen, niet naar parken, niet met jongens praten, zoveel dingen die we niet meer mogen sinds de Taliban weer aan de macht zijn. Alles is toen veranderd en het is heel slecht. "
Anderhalf jaar geleden kwam er een einde aan twintig jaar militaire aanwezigheid van de Amerikanen in Afghanistan. In navolging van de Amerikanen vertrokken ook alle militairen uit andere landen. In die twintig jaar was het leven van de gewone Afghaan enorm veranderd. Miljoenen Afghaanse vrouwen kregen onderwijs dat ze anders nooit hadden gehad. Nu dreigen al die verworvenheden onder de Taliban weer verloren te gaan.
In 2021 maakten we verschillende Youtube-reportages over de Taliban en Afghanistan. Bekijk ze hier.
Nieuwsuur
Buitenland
Deel artikel: