Vanavond op tv: Tijdlijn scheepsramp • Maatschappelijke gevolgen long covid • Gevaren AI
2023-06-19T14:15:31+0200
https://nos.nl/nieuwsuur/artikel/2479514-vanavond-op-tv-tijdlijn-scheepsramp-maatschappelijke-gevolgen-long-covid-gevaren-ai

Er wordt steeds meer bekend over wat er gebeurde voordat het overvolle migrantenschip vorige week kapseisde voor de kust van Griekenland. Het gaat daarbij ook veel over de rol van de Griekse kustwacht bij de ramp.
Volgens een nieuw onderzoek van de BBC lag het schip al uren stil voor het zonk. De kustwacht zei eerder juist dat de koers en snelheid van het schip constant waren, en dat dat één van de redenen was om aan te nemen dat er geen problemen waren.
Het Maatschappelijk Impact Team (MIT) vindt dat er meer aandacht moet komen voor de maatschappelijke gevolgen van long covid. Ongeveer 1,3 miljoen mensen hebben het (gehad) in ons land, met soms grote gevolgen. Zo zitten sommigen thuis en mijden ze sociale contacten. In onze uitzending van vanavond een moeder en haar zoon, die er beiden mee kampen.
In studio is Jolande Sap, de voorzitter van het MIT.
Wereldwijd waarschuwen mensen voor de gevaren van kunstmatige intelligentie. Afgelopen maanden waren er petities die oproepen tot maatregelen, extra onderzoek en zelfs een pauze in de ontwikkeling van AI.
Het allergrootste gevaar is volgens sommigen dat AI de mensheid kan bedreigen. Hebben ze een punt, of leidt het af van de echte problemen?
Nieuwsuur
Binnenland
Deel artikel: