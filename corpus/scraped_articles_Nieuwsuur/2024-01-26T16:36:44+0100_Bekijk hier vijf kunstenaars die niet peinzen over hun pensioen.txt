Bekijk hier: vijf kunstenaars die niet peinzen over hun pensioen
2024-01-26T16:36:44+0100
https://nos.nl/nieuwsuur/artikel/2506363-bekijk-hier-vijf-kunstenaars-die-niet-peinzen-over-hun-pensioen

Annephine van Uchelen
Tonko Dop
verslaggever Nieuwsuur
Annephine van Uchelen
Tonko Dop
verslaggever Nieuwsuur
Aan het begin van het nieuwe jaar ontmoeten we vijf 'eminences grises' van de Nederlandse kunst, in de leeftijd van 84 tot 94 jaar.
Met grote passie wijden deze kunstenaars zich dagelijks aan hun werk. Ze wonnen prijzen, exposeerden in binnen- en buitenland en hun werk zit in collecties van musea, galeries en verzamelaars. Maar met pensioen? Ze peinzen er niet over! Nieuwsuur portretteert in een nieuwe serie vijf oude meesters en hun niet aflatende gedrevenheid om kunst te maken.
We zochten alle kunstenaars op in hun atelier.
Zeg koffiekan en je zegt Klaas Gubbels. Dat alledaagse voorwerp is bij Gubbels uitgegroeid tot zijn persoonlijke visitekaartje. Dankzij die koffiekan is hij één van de bekendste Nederlandse kunstenaars. Posters ervan sieren menig vaderlandse huiskamer. Zijn werk bevindt zich in collecties van de grote Nederlandse musea. Gubbels, Rotterdammer van geboorte, woont en werkt al jaren in Arnhem.
Vanaf 25 april is bij Museum Arnhem een overzichtstentoonstelling van Klaas Gubbels te zien.
De inmiddels 90-jarige kunstenaar is er nog dagelijks in zijn atelier te vinden, waar hij afwacht welke inspiratie hij krijgt.
Hangend boven de Maas in Rotterdam. Op een bedrijfsdak in Berlijn. En recent nog: in een park in Voorburg. In tal van (wereld)steden kun je het werk van beeldhouwer en tekenaar Auke de Vries gewoon buiten zien. Kleurrijk, speels, opeengestapeld en metershoog.
In de openbare ruimte, zoeken de sculpturen van De Vries verbinding met de omliggende stedenbouw en architectuur. Vooral in Duitsland is hij populair. In Hannover, Berlijn, Maagdenburg, Wiesbaden en Ludwigsburg maakt werk van de kunstenaar deel uit van het straatbeeld.
Tot 14 april is bij Atelier Volten in Amsterdam werk van Auke de Vries te zien.
Het werk van Jacqueline Jong (1939) is kleurrijk en veelzijdig. Ze is autodidact en maakt naast schilderijen ook sculpturen en zelfs sieraden. Haar stijl is expressionistisch en figuratief. Ze exposeerde overal in Europa en Amerika en woont en werkt afwisselend in Nederland en Frankrijk, waar ze een grote oeuvreprijs won.
Afgelopen jaar maakte De Jong werk voor een tijdelijke expositie in Jardin des Tuileries, een park bij het Louvre in Parijs.
Alleen al dit jaar exposeren vijf internationale galeries werk in onder meer Londen, Parijs en New York. Op dit moment zijn enkele werken van De Jong te zien in Stedelijk Museum Amsterdam, het Rijksmuseum en Museum LAM.
De schilderijen en houten sculpturen van de Amsterdamse kunstenaar Guillaume Lo A Njoe (1937) zijn kleurrijk, vaak abstract en pasteus. "Ik hou van structuur, dan krijg je toch extra dimensie en belevenis."
Guillaume Lo A Njoe had overzichtsexposities in Suriname en op Curaçao. Pas afgelopen jaar kreeg hij een solo in Nederland, bij Museum De Fundatie in Zwolle. Op zijn 86e: "Ik geloofde het pas toen ze de schilderijen kwamen ophalen. Ze trokken er zelfs handschoenen bij aan!"
Guillaumes werk zit in collecties van musea, zoals bij De Fundatie in Zwolle, het Nederlands Instituut voor Kunstgeschiedenis (RKD) en particuliere verzamelaars. Ook exposeert hij in de Pulchri Studio in Den Haag.
Schilderen is nog altijd zijn passie en elke ochtend zit hij al vroeg achter zijn ezel. "Volgens mij moet je er een beetje gestoord voor zijn. Maar ik zou niet zonder kunnen."
"Het werk van graficus Nono Reinhold gaat over de schoonheid die verstopt zit in hoekjes. Hoe mooi de wereld is, laten haar etsen zien", zegt Terry van Druten, hoofdconservator van het Teylers Museum.
Het voltallige grafische oeuvre van de 94-jarige kunstenares is in het Haarlemse museum ondergebracht. Technisch hoogstaande etsen in felle kleuren, met een tastbaar reliëf. Etsen doet ze al sinds 1954. Nu, 70 jaar later, is ze er nog dagelijks mee bezig in haar atelier.
Reinhold is het kind van een geologenechtpaar. Ze werd als grafisch kunstenaar gevormd in Parijs en New York, in de jaren 50 en 60. "Het grote publiek kent haar niet, onterecht", aldus Terry van Druten. "Terwijl ze in de kunstwereld een centrale plek innam als iemand die met veel belangrijke kunstenaars samenwerkte of bevriend was. Mensen als Willem de Kooning, Corneille, Lucebert."
Nieuwsuur
Binnenland
Cultuur & Media
Deel artikel: