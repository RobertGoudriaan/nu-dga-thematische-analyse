Vanavond op tv: Is er een oplossing voor de mestcrisis? • De toekomst van de bezorgeconomie • Coke overspoelt Europese havensteden
2024-04-25T11:02:34+0200
https://nos.nl/nieuwsuur/artikel/2518112-vanavond-op-tv-is-er-een-oplossing-voor-de-mestcrisis-de-toekomst-van-de-bezorgeconomie-coke-overspoelt-europese-havensteden

De Tweede Kamer debatteert vandaag over de mestproblemen. Die problemen ontstonden toen duidelijk werd dat er stapsgewijs een einde komt aan de Nederlandse uitzonderingspositie in het Europese mestbeleid. Daardoor mogen boeren veel minder mest uitrijden dan voorheen. Boeren krijgen daardoor torenhoge afvoerkosten. Hoe stellen de formerende partijen zich vandaag op in het debat? En heeft de BoerBurgerBeweging meer oog voor de boer dan voor de burger?
Sinds de coronacrisis zijn veel steden overspoeld met darkstores, magazijnen, elektrische fietsen en scooters van de flitsbezorgers. Maar aan de stormachtige opkomst van die bedrijven komt alweer een einde. Het bedrijf Getir lijkt uit Nederland te verdwijnen. En Jumbo stopte de samenwerking met Gorilla's. Picnic - de supermarkt op wielen - groeit weliswaar, maar maakt nog steeds geen winst. Ook heeft de rechter geoordeeld dat personeel van onlinesupermarkten en flitsbezorgers vallen onder de supermarkt-cao. Personeelskosten lopen daardoor flink op. Wat is de toekomst van de Nederlandse bezorgeconomie? Te gast is econoom Mathijs Bouman.
Europese havensteden hebben veel last van de illegale export van drugs uit Zuid-Amerika. Ook in landen waar de drugs worden geproduceerd en verscheept naar Europa zijn de gevolgen groot: bendegeweld, moorden en ondermijning van de rechtsstaat. We spreken de burgemeester van Rotterdam: Ahmed Aboutaleb, over mogelijke oplossingen.
Nieuwsuur
Binnenland
Deel artikel: