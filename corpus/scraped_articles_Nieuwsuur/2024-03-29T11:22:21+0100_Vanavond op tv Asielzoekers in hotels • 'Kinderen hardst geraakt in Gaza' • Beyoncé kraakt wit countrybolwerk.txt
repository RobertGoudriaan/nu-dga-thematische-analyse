Vanavond op tv: Asielzoekers in hotels • 'Kinderen hardst geraakt in Gaza' • Beyoncé kraakt wit countrybolwerk
2024-03-29T11:22:21+0100
https://nos.nl/nieuwsuur/artikel/2514640-vanavond-op-tv-asielzoekers-in-hotels-kinderen-hardst-geraakt-in-gaza-beyonce-kraakt-wit-countrybolwerk

Komende maanden moet het het Centraal Orgaan opvang Asielzoekers (COA) op zoek naar duizenden nieuwe opvangplekken. Het COA wil statushouders, die al recht hebben op een woning, voorlopig zoveel mogelijk onderbrengen in hotels om de druk op asielcentra te verlagen. Het COA heeft daar formeel geen toestemming voor nodig van gemeenten, maar lokale besturen en omwonenden voelen zich er soms door overvallen. COA-bestuurder Joeri Kapteijns is te gast.
Een einde aan de oorlog in Gaza lijkt niet zicht. Hamas wil dat het Israëlische leger zich terugtrekt en gevluchte Palestijnen terug naar hun huizen laat keren, terwijl Israël zegt dat de oorlog pas kan eindigen als Hamas volledig is uitgeschakeld.
Door het gebrek aan humanitaire hulp krijgen veel Gazanen te weinig eten. Volgens het Palestijnse ministerie van Gezondheid zijn zeker 27 kinderen overleden aan de gevolgen van ondervoeding. We spreken Janti Soeripto, bestuursvoorzitter van Save the Children. Zij was de afgelopen dagen in Gaza.
R&B-artiest Beyoncé komt met een nieuw album, Cowboy Carter, opvallend genoeg met door country beïnvloede muziek. Met een van de singles van dit album, Texas Hold Em, haalde ze als eerste zwarte vrouw een nummer-1-positie in de Amerikaanse countryhitlijst. Beyoncé is geboren en getogen in Texas en groeide op met country. Haar album wakkert de discussie over racisme in de countrymuziek weer aan, want voor veel Amerikanen is de muziek voorbehouden aan witte artiesten. Maar waar komt het genre oorspronkelijk vandaan?
Nieuwsuur
Binnenland
Deel artikel: