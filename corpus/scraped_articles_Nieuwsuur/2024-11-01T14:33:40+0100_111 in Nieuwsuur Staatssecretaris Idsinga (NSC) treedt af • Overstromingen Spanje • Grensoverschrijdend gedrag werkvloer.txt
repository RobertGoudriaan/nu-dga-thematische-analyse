1/11 in Nieuwsuur: Staatssecretaris Idsinga (NSC) treedt af • Overstromingen Spanje • Grensoverschrijdend gedrag werkvloer
2024-11-01T14:33:40+0100
https://nos.nl/nieuwsuur/artikel/2542847-1-11-in-nieuwsuur-staatssecretaris-idsinga-nsc-treedt-af-overstromingen-spanje-grensoverschrijdend-gedrag-werkvloer

Folkert Idsinga, NSC-staatssecretaris van Financiën, treedt af na vragen over zijn zakelijke belangen. Eerder deze week drong een meerderheid van de Tweede Kamer er bij hem op aan dat hij de namen van alle bedrijven waarin hij aandelen of andere financiële belangen heeft openbaar zou maken.
In een onderzoek van Nieuwsuur van maart dit jaar naar de opgaven van privébelangen kwam Idsinga, toen nog Kamerlid, voor als eigenaar van effectenportefeuilles en minderheidsbelangen in verschillende bedrijven. Toen vonden Idsinga en NSC-leider Pieter Omtzigt het voldoende dat de opgave voldeed aan de regels, zonder volledige openbaarheid te geven.
Slachtoffers maken sneller dan ooit melding van grensoverschrijdend gedrag op de werkvloer. Commerciële onderzoeksbureaus duiken in grote getalen op deze lucratieve markt.
Volgens experts liggen misstappen dan op de loer. Want de bureaus hebben niet allemaal de kwaliteiten om een melding goed te onderzoeken. Deskundigen pleiten voor strengere eisen en waarschuwen: verlies de beschuldigden niet uit het oog.
Het dodental na de overstromingen in het oosten van Spanje blijft oplopen. Inmiddels zijn zeker 202 mensen omgekomen door het zware noodweer, melden de autoriteiten van het zwaar getroffen regio Valencia. In andere regio's stierven zeker drie mensen. Volgens de publieke omroep RTVE zijn er nog tientallen vermisten.
Nieuwsuur
Binnenland
Deel artikel: