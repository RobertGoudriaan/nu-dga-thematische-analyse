Vanavond op tv: Rishi Sunak nieuwe premier VK • Philips in de problemen • Arbeidspotentieel onbenut
2022-10-24T17:31:33+0200
https://nos.nl/nieuwsuur/artikel/2449641-vanavond-op-tv-rishi-sunak-nieuwe-premier-vk-philips-in-de-problemen-arbeidspotentieel-onbenut

De voormalige minister van Financiën Rishi Sunak wordt de nieuwe leider van de Britse Conservatieve Partij. Daarmee volgt hij automatisch Liz Truss op als premier van het Verenigd Koninkrijk, die na 45 dagen het veld moest ruimen en daarmee de kortstzittende Britse premier ooit is.
De 42-jarige Sunak, van Indiase komaf, is de rijkste en een van de jongste premiers in de geschiedenis van het VK én de eerste van kleur. Wat kunnen we van hem verwachten?
Philips schrapt wereldwijd 4000 banen. In Nederland verdwijnen 800 banen, waarvan 400 gedwongen ontslagen. Philips boekt al vijf kwartalen op rij forse winst- en omzetdalingen. Dat houdt waarschijnlijk nog wel even aan en daarom zijn ingrijpende maatregelen nodig om de kosten te drukken, volgens het bedrijf. Met analist Jos Versteeg van Theodoor Gilissen Bankiers bespreken we de problemen waar Philips mee kampt.
Het Oekraïense leger rukt geleidelijk op bij de belangrijke stad Cherson. Oekraïne vreest dat Rusland een belangrijke dam in de rivier de Dnjepr wil opblazen om een deel van de regio onder water te zetten om zo het Oekraïense offensief een halt toe te roepen. Moskou zegt juist dat Kiev de dam op wil blazen.
Ondertussen start vandaag in Berlijn een conferentie over de wederopbouw van Oekraïne. Duitse leiders bepleiten een soort Marshallplan. We bespreken de ontwikkelingen met Oost-Europadeskundige Bob Deen van instituut Clingendael.
Bedrijven en instellingen klagen steen en been over het gebrek aan personeel. Maar er is een enorm potentieel aan werknemers. Bij sociale ontwikkelingsbedrijven zitten een paar honderdduizend mensen die veel werk aan zouden kunnen. Bedrijven moeten dan wel bereid zijn daar wat extra's voor te doen, maar veel ondernemers zijn huiverig.
Nieuwsuur
Binnenland
Deel artikel: