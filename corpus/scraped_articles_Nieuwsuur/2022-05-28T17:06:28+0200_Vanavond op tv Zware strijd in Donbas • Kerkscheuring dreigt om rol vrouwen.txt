Vanavond op tv: Zware strijd in Donbas • Kerkscheuring dreigt om rol vrouwen
2022-05-28T17:06:28+0200
https://nos.nl/nieuwsuur/artikel/2430551-vanavond-op-tv-zware-strijd-in-donbas-kerkscheuring-dreigt-om-rol-vrouwen

In het exclusieve interview dat Nieuwsuur gisteren had met Volodymyr Zelensky, zei de Oekraïense president dat hij ervan overtuigd is dat zijn land de oorlog wint. En dat een overwinning voor hem het heroveren van al het grondgebied betekent. Maar dat doel raakt steeds verder uit zicht nu Rusland dagelijks overwinningen meldt in de Donbas, in het oosten van Oekraïne.
Ook vandaag vorderen de Russische strijdkrachten gestaag en namen ze het stadje Lyman in. Kan Oekraïne het tij nog keren? Te gast is militair expert Peter Wijninga. En verslaggever Gert-Jan Dennekamp spreekt in de stad Lviv met nabestaanden van oorlogsslachtoffers.
Binnen de Christelijke Gereformeerde Kerken is een hardnekkig conflict uitgebroken over de vraag of vrouwen een officiële rol mogen hebben in de kerk, zoals predikant, ouderling of diaken. Een scheiding binnen de kerk dreigt.
Tijdens de synode, de kerkelijke vergadering, is 21 dagen lang gesproken over de vraag of de vrouw mag worden toegelaten tot het ambt. Daarmee gaat het om het langste debat van de synode ooit. Wij keken mee en spraken met kerkleden.
Na een hack van Chinese politieservers verschenen deze week duizenden foto's van Oeigoeren en stukken over de omstandigheden waaronder zij opgesloten zitten in de Chinese regio Xinjiang. Honderdduizenden Oeigoeren worden daar gestraft en gehersenspoeld om de cultuur van de islamitische minderheid uit te roeien. China ontkent en zegt dat het om vrijwillige beroepsscholen gaat.
De documenten werden wereldkundig gemaakt kort voordat VN-mensenrechtencommissaris Michelle Bachelet haar bezoek aan China begon. Wat voor effect heeft de publicatie van de documenten?
Nieuwsuur
Binnenland
Deel artikel: