Politie werkte jarenlang samen met in opspraak geraakt geldwisselkantoor Suri-Change
2023-06-20T20:35:43+0200
https://nos.nl/nieuwsuur/artikel/2479675-politie-werkte-jarenlang-samen-met-in-opspraak-geraakt-geldwisselkantoor-suri-change

Mark Schrader
verslaggever Nieuwsuur
Mitchell van de Klundert
redacteur Nieuwsuur
Mark Schrader
verslaggever Nieuwsuur
Mitchell van de Klundert
redacteur Nieuwsuur
De politie blijkt jaren samen te hebben gewerkt met geldwisselkantoor Suri-Change om in beslag genomen buitenlandse valuta te laten wisselen naar euro's. Dit bevestigen de advocaat van het bedrijf en de politie tegenover Nieuwsuur.
De overeenkomst met het geldwisselkantoor is opgeschort nadat de politie in maart binnenviel bij Suri-Change en vijf personen arresteerde. Het Openbaar Ministerie verdenkt de vijf personen van het op grote schaal ondergronds bankieren en het witwassen van drugsgeld.
Na de inval gingen bij verschillende filialen van Suri-Change in Amsterdam, Den Haag en Rotterdam explosieven af. De geldwisselkantoren zijn daarna gesloten.
De overeenkomst tussen Suri-Change en de politie hield in dat de politie buitenlandse valuta in cash met een waardetransport aanleverde bij Suri-Change. Het geld werd door het bedrijf gewisseld naar euro's en vervolgens op de rekening van de politie gestort.
In de zeven jaar dat het contract liep, zijn op die wijze honderdduizenden euro's via Suri-Change terug naar de politie gevloeid. Suri-Change heeft er "enkele tienduizenden euro's" aan verdiend als commissie. Volgens de politie stopt de overeenkomst per 1 juli 2023 en neemt een andere partij de dienst over.
"Ik begrijp dat dit vragen oproept, maar de vergunning van De Nederlandsche Bank, die Suri-Change heeft, is leidend hierin. Vermoedens alleen zijn geen basis om de samenwerking stop te zetten", zegt een woordvoerder van de Nationale Politie.
Opmerkelijk is dat de politie in 2017 ook al eens binnenviel bij Suri-Change vanwege het vermoeden van witwassen. De samenwerking tussen de politie en Suri-Change is destijds tijdelijk opgeschort, maar werd later wel weer hervat. "We hebben het stilgezet voor een aantal maanden, maar er was onvoldoende bewijs voor strafbare feiten en de vergunning is ook toen niet ingetrokken", zegt de politiewoordvoerder.
De politie zegt niet te mogen delen hoeveel inbeslaggenomen geld er exact naar Suri-Change is gebracht. Volgens de woordvoerder zijn er voor het wisselen van buitenlandse valuta maar weinig mogelijkheden in Nederland en is om die reden destijds gekozen voor Suri-Change.
Een woordvoerder van De Nederlandsche Bank (DNB) laat weten geen uitspraken te mogen doen over specifieke bedrijven, omdat dat wettelijk niet is toegestaan. Suri-Change heeft momenteel nog wel een vergunning van DNB voor het uitvoeren van geldwisselactiviteiten.
De advocaat van Suri-Change zegt dat de overeenkomst met de politie juist bewijst dat het bedrijf te vertrouwen is. "Als Suri-Change volgens justitie zo schimmig was, waarom deed de politie dan jarenlang zaken met het bedrijf?", aldus Ayse Çimen, die het geldwisselkantoor bijstaat.
Volgens het OM heeft het bedrijf opzettelijk verdachte transacties niet gemeld aan de Financial Intelligence Unit (FIU). Het gaat om transacties die het bedrijf verplicht is te melden op basis van de Wet ter voorkoming van witwassen en financieren van terrorisme (Wwft). "Justitie zegt dat in de afgelopen vijf jaar 900 transacties te laat zijn gemeld. Maar die aantallen komen niet te overeen met onze administratie", zegt Çimen.
De eigenaren van Suri-Change zelf ontkennen alle beschuldigingen van het OM en hebben een beloning van 20.000 euro uitgeloofd voor een tip die leidt tot aanhoudingen van de mogelijke daders van de explosies.
Nieuwsuur
Binnenland
Deel artikel: