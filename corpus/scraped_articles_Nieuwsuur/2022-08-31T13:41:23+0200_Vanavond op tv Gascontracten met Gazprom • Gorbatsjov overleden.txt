Vanavond op tv: Gascontracten met Gazprom â€¢ Gorbatsjov overleden
2022-08-31T13:41:23+0200
https://nos.nl/nieuwsuur/artikel/2442729-vanavond-op-tv-gascontracten-met-gazprom-gorbatsjov-overleden

Gemeenten die, gedwongen door minister Jetten van Klimaat en Energie, hun energiecontracten met de Nederlandse dochter van het Russische Gazprom opzeggen, moeten voor extreem hoge prijzen gas op de Europese gasmarkt kopen. Het idee van de minister was dat gemeenten dan de Russische staatskas niet meer spekken, maar hun geld komt alsnog deels terecht bij Poetin.
En dat had niet gehoeven als gemeenten hun contract gewoon hadden gehouden, meldden we vorige week. Wat kunnen gemeenten nu het beste doen? We vragen het aan verschillende deskundigen. Te gast is CDA-Kamerlid Henri Bontenbal, die duidelijkheid wil van Jetten.
Michail Gorbatsjov, de laatste leider van de Sovjet-Unie, is overleden. Gorbatsjov, die met zijn glasnost en perestrojka meer vrijheden toestond dan zijn voorgangers en uiteindelijk de Sovjet-Unie zag vallen, was 91 jaar oud.
Westerse staatshoofden en regeringsleiders roemen Gorbatsjov als groot staatsman die de geschiedenis heeft gevormd. In het Westen bleef Gorbatsjov altijd een held, maar de Russische president Poetin vindt dat hij nooit het Sovjetrijk ten onder had mogen laten gaan. Vanavond een terugblik op zijn leven.
In 2016 kwamen de Nederlandse militairen Henry Hoving en Kevin Roggeveld om in Mali, bij een ongeluk met oefengranaat. Over wie er verantwoordelijk is voor dat ongeluk, is al jarenlang getouwtrek.
Vandaag blijkt dat het ministerie van Defensie, de Koninklijke Marechaussee en het OM daarbij documenten achter hebben gehouden. Het gaat onder meer om een onderzoek dat bevestigt dat Defensie de granaten niet goed bewaarde.
In de studio zijn Greetje Groenbeek, de moeder van de omgekomen Henry, en de advocaat van de nabestaanden: Michael Ruperti.
Nieuwsuur
Binnenland
Deel artikel: