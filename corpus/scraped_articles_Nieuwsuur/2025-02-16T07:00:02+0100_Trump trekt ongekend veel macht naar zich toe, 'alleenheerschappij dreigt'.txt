Trump trekt ongekend veel macht naar zich toe, 'alleenheerschappij dreigt'
2025-02-16T07:00:02+0100
https://nos.nl/nieuwsuur/artikel/2556044-trump-trekt-ongekend-veel-macht-naar-zich-toe-alleenheerschappij-dreigt

Coen Nij Bijvank
redacteur Nieuwsuur
Coen Nij Bijvank
redacteur Nieuwsuur
Groenland kopen, Canada inlijven en van Gaza een vakantieoord maken: als de president het wil, is het automatisch de wens van de Verenigde Staten. In het buitenland heeft de Amerikaanse president relatief vrij spel.
Voor het binnenlandse beleid ligt dat anders: daar is formeel het Congres het belangrijkste politieke orgaan. Maar Donald Trump lijkt daar lak aan te hebben. In de VS is de discussie losgebarsten of hij zijn presidentiële bevoegdheden overschrijdt. De rechtsstaat staat op het spel, waarschuwen experts.
Al decennia doet elke president er een schepje bovenop.
De Amerikaanse grondwet geeft zowel het Congres als de president een aandeel in het buitenlandbeleid, maar in de praktijk is het de president die de toon zet. In eigen land "heeft het Congres onder de grondwet de bovenliggende hand ten opzichte van de president", zegt Jelte Olthof, Amerikaanse grondwetdeskundige aan de Rijksuniversiteit Groningen. Het Congres maakt de wetten die de president moet uitvoeren.
De afgelopen decennia is het Congres echter steeds verdeelder geraakt en daardoor "een soort slapende reus" geworden, zegt Olthof. Senatoren en afgevaardigden worden het zelden eens over nieuwe wetten.
Ze steunen steeds vaker alles wat de president voorstelt, zolang hij van hun partij is. Bij Trump is dat effect nog sterker, zegt Amerikakenner Koen Petersen, tevens VVD-senator. "Vroeger durfden Congresleden zich te verzetten tegen hun president, omdat ze rekening moesten houden met hun achterban voor herverkiezing." Nu is het juist andersom: wie als Republikein tegen Trump ingaat, kan herverkiezing vergeten. "Mede door middel van sociale media mobiliseert Trump zijn achterban zo sterk dat Congresleden zich onder enorme druk gezet voelen om met zijn beleid mee te gaan."
Olthof beaamt dat. "In zijn eerste termijn gooiden Witte Huis-medewerkers en Republikeinen nog hobbels op de weg van Trump. Inmiddels is de Senaat enorm plooibaar. Alle omstreden kabinetskandidaten van Trump werden door de Senaat goedgekeurd."
Het initiatief voor nieuwe wetgeving is dus veel meer bij de president komen te liggen. Olthof: "Een migratieplan van Barack Obama werd door het Congres bijvoorbeeld steeds getorpedeerd, waarop Obama belangrijke maatregelen via een decreet alsnog doorvoerde."
Ook Joe Biden drukte veel beleid door via decreten, waarvoor geen toestemming van het Congres nodig is. Olthof: "Elke president doet er een schepje bovenop."
Wat dat betreft past Trump in een trend, maar de mate waarin hij macht naar zich toe probeert te trekken noemt Olthof "zonder precedent". Hij voert per decreet vergaande maatregelen in. Opvallend, want Republikeinen hebben een meerderheid in het Congres. "Maar hij lijkt geen geduld te hebben voor echte wetgeving", zegt Olthof. "Het snel ondertekenen van tientallen decreten ziet er daadkrachtiger uit."
Trump trok de VS al terug uit het klimaatakkoord van Parijs, pauzeerde alle overheidssubsidies, torpedeerde het diversiteitsbeleid van de overheid, maakte de weg vrij voor nieuwe olieboringen en richtte het Department of Government Efficiency (DOGE) op om honderden miljarden te bezuinigen.
Dagelijks zijn er in Washington D.C. protesten tegen die bezuinigingen:
De meeste Republikeinen die kritisch waren op Biden en Obama vanwege hun decretengebruik, laten Trump z'n gang gaan. Tegenstanders hebben hun hoop gevestigd op de derde macht van de Amerikaanse overheid: de rechtspraak.
In een flink aantal zaken bepaalden rechters al dat delen van Trumps beleid onrechtmatig zijn, zoals het bevriezen van de rekeningen van hulporganisatie USAID. De rechter oordeelde dat de regering niet genoeg heeft uitgelegd waarom de hulp, die door het Congres is goedgekeurd, moet worden opgeschort.
In totaal lopen er zo'n zestig rechtszaken tegen Trump en het door miljardair en Tesla- en X-baas Elon Musk geleide DOGE. Vrijdag nog verlengde een rechter het verbod voor DOGE-medewerkers op toegang tot systemen van het ministerie van Financiën.
Zelf zeggen Trump en Musk dat er geen sprake is van ondemocratische praktijken "omdat mensen voor deze verandering hebben gestemd". Ze gaan daarbij voorbij aan het feit dat de grondwet mede bedoeld is om een 'dictatuur van de meerderheid' te voorkomen.
Vicepresident JD Vance ging nog iets verder en zei op X dat "rechters de legitieme macht van de uitvoerende macht niet mogen beheersen". Dat terwijl de rechtspraak er ook is om de uitvoerende macht te controleren. Petersen: "En in de eed die de president aflegt, staat dat hij die afspraak eerbiedigt."
David Super, hoogleraar bestuursrecht aan Georgetown University, vergelijkt de situatie met historische momenten waarop presidenten hun macht misbruikten. Hij verwijst naar president Truman, die de staalindustrie wilde nationaliseren, en naar Nixon, die werd teruggefloten na het Watergateschandaal. "In beide gevallen greep het Hooggerechtshof in." Er zijn wel degelijk grenzen aan de macht van de president, was de duidelijke conclusie.
Die presidenten trokken hun conclusies na de uitspraak van het Hooggerechtshof. Als Trump rechterlijke uitspraken negeert, dreigt een zogenoemde constitutionele crisis, zeker als het gaat om een uitspraak van het Hooggerechtshof.
De vraag is wel of Trump het zover wil laten komen. In één zaak oordeelde een rechter al dat Trump een rechterlijk bevel om subsidiegeld vrij te geven, niet naleeft; de regering blijft het geld bevriezen.
Bij deze lagere rechters kan hij nog beweren door de "deep state te worden tegengehouden", zegt Olthof. "Zo creëert hij een vijand om tegen te strijden."
Maar tegen de allerhoogste rechter ingaan, "wordt de lakmoesproef", zegt Petersen. "Als het Hooggerechtshof iets zegt, trekt Trump zich er dan iets van aan?" Professor Super: "Zo niet, dan hebben we een alleenheerschappij."
Nieuwsuur
Collectie
Presidentschap Trump
Buitenland
Deel artikel: