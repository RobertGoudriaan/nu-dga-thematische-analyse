Vanavond op tv: Zorgen over Poolse wet • Nieuw onderzoek status aarde • AI slurpt energie • Maffia-aanpak van Italië
2023-05-31T13:46:04+0200
https://nos.nl/nieuwsuur/artikel/2477194-vanavond-op-tv-zorgen-over-poolse-wet-nieuw-onderzoek-status-aarde-ai-slurpt-energie-maffia-aanpak-van-italie

De Poolse president Duda kondigde gisteren aan dat hij een wet gaat ondertekenen om Russische beïnvloeding tegen te gaan. Critici vrezen dat die wet misbruikt gaat worden om de oppositie uit te schakelen, in aanloop naar de verkiezingen later dit jaar. En ook de Europese Commissie zegt er zorgen over te hebben.
In de wet staat dat er onderzocht mag worden of een politicus zich tussen 2007 en 2022 liet beïnvloeden door Rusland. Blijkt dat het geval, dan kan hij of zij een beroepsverbod krijgen van wel tien jaar.
Een groep internationale wetenschappers heeft preciezer dan ooit gedefinieerd wat de grenzen van onze planeet zijn op vijf verschillende terreinen, zoals klimaat en biodiversiteit, maar ook luchtkwaliteit, meststoffen en water. Het slechte nieuws: vier van de die vijf grenzen hebben we al overschreden. De aarde is ernstig ziek, zeggen de onderzoekers, maar niet ongeneeslijk.
Nu software als ChatGPT steeds populairder worden, groeien ook de zorgen over het elektriciteitsverbruik. Eén opdracht kost ongeveer net zoveel energie als een uur een lamp laten branden.
Op de TU Delft doen ze onderzoek naar mogelijkheden om AI groener te maken.
Hoe pak je de georganiseerde misdaad aan, als die steeds meer verstrengeld lijkt te raken met de bovenwereld? Die vraag rijst opnieuw na de arrestatie van advocaat Inez Weski in het Marengo-proces.
De maffia-aanpak van Italië is op veel vlakken een voorbeeld voor Nederland. En daar pakken ze mensen die verdacht wordt van samenwerken met de maffia meteen hard aan.
Nieuwsuur
Binnenland
Deel artikel: