Vanavond op tv: Belarussische oppositie valt uiteen • Corruptie op Poolse consulaten • Internetdetectives
2023-09-16T19:10:49+0200
https://nos.nl/nieuwsuur/artikel/2490699-vanavond-op-tv-belarussische-oppositie-valt-uiteen-corruptie-op-poolse-consulaten-internetdetectives

Drie jaar geleden bracht een verenigde Belarussische oppositie de autocratische leider van Belarus, Aleksandr Loekasjenko, aan het wankelen. Alleen met fors geweld wist hij de macht te behouden. Een deel van de oppositie vluchtte naar het buitenland en een ander deel zit nu al jaren vast.
Nu, drie jaar later, valt de oppositie uit elkaar door interne verdeeldheid. Hoe houden de duizenden demonstranten en oppositieleden die nu al jaren worden vastgehouden hoop?
In Polen is ophef ontstaan over een groot omkoopschandaal. Sinds 2021 zouden medewerkers van Poolse consulaten, vooral in Afrika en Azië zo'n 250.000 visa hebben verleend aan migranten in ruil voor geld. Poolse autoriteiten melden dat er zeven mensen zijn aangeklaagd en drie gearresteerd.
Over een maand zijn er parlementsverkiezingen in Polen. De oppositie grijpt het schandaal dan ook aan om de regering aan te vallen op haar geloofwaardigheid wat betreft het strenge migratiebeleid. We duiken in de juridische en politieke consequenties van deze omvangrijke corruptiezaak. Te gast is de Pools-Nederlandse journalist Dore van Duivenbode.
Wereldwijd spelen tienduizenden mensen internetdetectiveje: met gebruik van de eindeloze hoeveelheid informatie die online openbaar beschikbaar is, onrecht aan de kaak stellen.
Hun grote voorbeeld is de journalistieke organisatie Bellingcat, verantwoordelijk voor onthullingen over onder meer de MH17-ramp en de oorlog in de Oekraïne. Ook Nederlanders blijken hier goed in. We spreken iemand die vanachter haar computer al diverse neonazi's achter de tralies kreeg.
Nieuwsuur
Binnenland
Deel artikel: