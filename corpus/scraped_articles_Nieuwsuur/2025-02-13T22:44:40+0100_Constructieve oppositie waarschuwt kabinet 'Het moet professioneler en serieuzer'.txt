Constructieve oppositie waarschuwt kabinet: 'Het moet professioneler en serieuzer'
2025-02-13T22:44:40+0100
https://nos.nl/nieuwsuur/artikel/2555742-constructieve-oppositie-waarschuwt-kabinet-het-moet-professioneler-en-serieuzer

De partijleiders van het CDA en de ChristenUnie waarschuwen het kabinet. Tot nu toe waren ze bereid constructief mee te denken en zo plannen aan een meerderheid in de Eerste Kamer te helpen, maar de zin om samen te werken wordt snel minder.
Mirjam Bikker van de ChristenUnie: "We hebben de helpende hand geboden. Maar als je die hand uitsteekt, moet daar niet op getikt worden." CDA-leider Henri Bontenbal noemt de coalitie en het kabinet een "heel brakke en gammele constructie". Ook de SGP is kritisch; partijleider Chris Stoffer noemt de samenwerking "moeizaam".
De drie oppositiepartijen hebben op twee grote dossiers het kabinet uitzicht geboden op een meerderheid in de Eerste Kamer. De coalitie van PVV, VVD, NSC en BBB heeft in de Tweede Kamer een meerderheid, maar in de Senaat komen de partijen daarvoor acht zetels tekort. Om wetten door het parlement te krijgen, heeft het kabinet dus steun nodig van oppositiepartijen. Daarbij lijkt steeds minstens een van deze drie christelijke partijen nodig.
In december bereikte de coalitie een akkoord met vier oppositiepartijen (CDA, ChristenUnie, SGP en JA21) over het afzwakken van de bezuinigingen op het onderwijs. En in november sloten coalitiepartijen, oppositiepartijen en het kabinet een 'herenakkoord' waarin werd afgesproken dat de btw-verhoging op sport, boeken en cultuur van tafel zou gaan.
Maar die afspraken kosten veel geld en het lukt het kabinet vooralsnog niet om het geld ervoor te vinden. Staatssecretaris Fiscaliteit en Belastingdienst Tjebbe van Oostenbruggen (NSC) gaf vorige week in een brief aan de Kamer alleen een aantal opties. Het kabinet maakte zelf geen keuze. Van Oostenbruggen legt de bal dus weer bij de Kamer, tot frustratie van CDA, ChristenUnie en SGP.
Stoffer: "Wij willen altijd met dit kabinet samenwerken. Er ligt een hoofdlijnenakkoord dat ons best goed past, maar in de uitvoering blijft het wat achter. Ik denk dat het professioneler moet bij de coalitie."
Bontenbal verwoordt het sterker: "Ik verwacht dat deze partijen professioneel hun werk doen. En ik zie alleen maar amateurisme. Hoelang kan dat doorgaan?"
Het CDA werkt met de coalitie samen om te voorkomen dat door een val van het kabinet het land lange tijd "stilstaat". Maar de tegenzin om samen te werken groeit, zegt Bontenbal. Ook de ChristenUnie-leider Bikker wil goede plannen steunen, maar vindt dat het kabinet te weinig openstaat voor kritiek en verbeteringen. "Dat maakt het ingewikkeld en naar de toekomst toe geeft dat ook zorg."
"Dit kabinet is heel snel de goodwill aan het verspelen bij de constructieve oppositie die echt wel zaken had willen doen met het kabinet, maar zich in het debat van donderdag over de btw bekocht voelt.
En dat werpt zijn schaduw vooruit, want er komen nog veel onderwerpen aan, zoals de voorjaarsnota, het migratie-, woon- en stikstofbeleid. Al die onderwerpen moet het kabinet ook met de oppositie bespreken, want de meerderheid in de Eerste Kamer ontbreekt simpelweg."
Wil het kabinet dus kunnen rekenen op de steun van partijen als het CDA, de SGP en de ChristenUnie, moet het anders, zeggen de fractievoorzitters. Bikker doet een oproep: "Kabinet, hou op met dat slappe, kom met voorstellen en ga regeren."
Een van de wetten waarvoor het kabinet ook afhankelijk is van oppositiesteun in de Eerste Kamer, is de asielwet van minister Marjolein Faber. Zij zei na een kritisch advies van de Raad van State dat ze niet van plan was om de wetten aan te passen. "Misschien een punt en een komma, maar dat is het", zei de PVV-minister.
SGP-leider Stoffer deelt het doel van het kabinet om de asielinstroom te beperken, maar wil wel aanpassingen aan de asielwet. "Er zal toch wel vijf tot tien procent aan die wet veranderd moeten worden. En als Faber heel goed naar de SGP luistert, krijgt ze wetgeving waar ze de vingers bij kan aflikken."
Ook hij roep het kabinet op: "Minder op Twitter uiten en gewoon op een constructieve manier kijken hoe je het beste doet voor Nederland. En luister goed naar wat we willen."
Nieuwsuur
Politiek
Deel artikel: