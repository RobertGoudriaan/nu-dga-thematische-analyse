Chemiereuzen: energie-intensieve fabrieken staan op omvallen
2025-02-26T07:35:34+0100
https://nos.nl/nieuwsuur/artikel/2557337-chemiereuzen-energie-intensieve-fabrieken-staan-op-omvallen

Grote industriële bedrijven vrezen voor de toekomst van de energie-intensieve industrie in Nederland. De sector heeft veel last van de hoge energiekosten. Ook verduurzaming en onduidelijk overheidsbeleid spelen de bedrijven parten, zeggen ze.
Ronald van Klaveren, vicepresident van chemiebedrijf LyondellBasell, dat onder meer grondstoffen maakt voor matrassen en windmolenwieken: "We hebben in de Rotterdamse haven een waanzinnig cluster opgebouwd van chemische bedrijven en dat hele cluster staat onder druk. Bij klanten en leveranciers, het is overal hetzelfde verhaal. We staan er gewoon ontzettend slecht voor."
Ook de president-directeur van Shell Nederland, Frans Everts, maakt zich zorgen. Hij vergelijkt het met het spel Jenga waar spelers elke keer een houten blokje uit een toren moeten halen, totdat die omvalt. "Op dit moment zie je bedrijven omvallen. En de eerste doet geen pijn, de tweede misschien ook niet, maar bij de derde dondert ineens het hele stelsel in elkaar. Dat is waar ik bang voor ben."
Uit cijfers van het Centraal Bureau voor de Statistiek blijkt dat tussen 2021 en 2024 de productie in bijvoorbeeld de chemiesector en de sector voor bouwmaterialen daalde met 22 procent.
Volgens de twee directeuren komt dat onder meer door de hoge energiekosten. Van Klaveren: "De energieprijzen in Nederland zijn de hoogste van Europa en Europa is ook duurder dan de rest van de wereld." Een ander belangrijk punt voor de industrie is de vergroeningsoperatie. In 2050 moeten de fabrieken in principe CO2-neutraal zijn, waar miljarden voor worden geïnvesteerd. "Daar zijn we keihard mee bezig, maar lopen vast."
Zo is er vanuit de klanten nauwelijks vraag naar de vaak duurdere groene producten, zegt Van Klaveren. Volgens hem willen of kunnen zijn klanten vaak niet extra betalen. "Ik had vorige week een gesprek met een van onze klanten waar we al dertig jaar aan leveren. Die vroeg of wij de prijzen met 10 procent kunnen verlagen, omdat ze op omvallen staan. Het economisch klimaat is gewoon heel erg slecht."
"De industriële bedrijven hadden na corona grote voorraden die moesten worden afgebouwd. Daarna kwam de recessie in Duitsland, waar de Nederlandse industrie veel naar exporteert. Ook dumpte China plastic op de Europese markt vanwege overcapaciteit. En de belangrijkste en structurele oorzaak van de neergang is dat energieprijzen in Europa hoog zijn.
Het gaat niet overal dramatisch. De machinebouw, denk aan ASML, doet het juist goed. Vooral de sectoren die veel energie gebruiken hebben het echt zwaar. Dat deel van de industrie maakt 4 procent uit van onze economie. Dat klinkt niet extreem groot, maar is wel een paar keer zoveel als bijvoorbeeld de landbouw."
Tegelijkertijd zijn er de praktische problemen, zoals de beschikbaarheid van elektriciteit. De industrie is goed voor bijna 40 procent van het totale Nederlandse energieverbruik. Een groot deel van die energie komt nu nog uit fossiele brandstoffen, zoals olie en gas.
De chemiefabriek van Shell in Moerdijk kan verder elektrificeren, maar de infrastructuur ervoor ligt er nog niet. Everts: "Het stroomnetwerk zit vol. We hebben een heel groot stopcontact nodig, maar dat komt waarschijnlijk pas ver na 2030. Tot die tijd zitten we vast."
De industrie vraagt daarom om hulp van de overheid. Volgens Van Klaveren hebben de ministeries niet allemaal dezelfde agenda en dat leidt tot onduidelijkheid en vertraging. "Met onduidelijkheid kun je geen beslissingen nemen."
Volgens Everts is het daarbij ook van belang Europa de regels overal gelijktrekt. "We hebben in Nederland extra CO2-heffing bovenop de Europese."
Van Klaveren noemt het vijf over twaalf. "Ik verwacht dat er de komende twee jaar nog veel industrie gaat omvallen. En als we het eenmaal kwijtraken, dan komt het nooit meer terug. En dan heb je het wel over strategische en economische autonomie." Everts: "Als je alles van ver weg moet halen, ben je niet meer in control."
En het klimaat help je er ook niet mee, zeggen ze. "Uiteindelijk gaat het erom dat je hier de CO2 reduceert en niet de CO2 ergens anders terecht laat komen. Want dan is het klimaat er alleen maar slechter van geworden."
"We zijn bezig om een nieuwe en schone industrie te krijgen. En daar hoort ook bij dat de overheid stimuleert om het groener, schoner en duurzamer te doen door te normeren en te beprijzen. Tegelijkertijd zie ik ook de druk op de industrie. Ik zie dat de kosten hoog zijn, dat de ruimte op het stroomnet beperkt is en dat vergunningsprocedures lang lopen. Daar heeft het kabinet de verantwoordelijk om te doen wat we kunnen doen.
Ik snap dat de industrie het liever gisteren heeft dan vandaag, maar aan de inzet die we eraan besteden ligt het niet.
En de toekomst van onze economie is groen en duurzaam en we hebben daarin allebei een verantwoordelijkheid. De overheid is er voor randvoorwaarden, de industrie moet de fundamentele keuzes maken voor de toekomst."
Nieuwsuur
Economie
Deel artikel: