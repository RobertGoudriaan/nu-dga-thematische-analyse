Vanavond op tv: Debat over boerenrellen • Wapens naar Oekraïne • Lage opkomst boorster • Spookstad Oekraïne
2022-06-30T12:43:40+0200
https://nos.nl/nieuwsuur/artikel/2434685-vanavond-op-tv-debat-over-boerenrellen-wapens-naar-oekraine-lage-opkomst-boorster-spookstad-oekraine

De Tweede Kamer debatteert vanavond met premier Mark Rutte en minister van Justitie en Veiligheid Dilan Yeşilgöz over de uit de hand lopende boerenprotesten. Het debat was aangevraagd nadat een betoging van boeren bij het huis van stikstofminister Christianne van der Wal compleet uit de hand liep. Ook het gezin van CDA-Tweede Kamerlid Derk Boswijk werd thuis geïntimideerd door boeren. "Deze kleine groep gaat echt alle grenzen te buiten", reageerde premier Mark Rutte eerder. We volgen het debat en doen verslag.
Oekraïne heeft meer wapens en geld nodig om zich tegen Rusland te kunnen verdedigen. Dat heeft de Oekraïense president Volodymyr Zelensky opnieuw gezegd in een online toespraak op de NAVO-top. Nederland kondigde kort daarna aan drie extra pantserhouwitsers, het zwaarste geschut van de landmacht, te leveren aan Oekraïne. Ook gaan het Verenigd Koninkrijk - voor ruim 1,16 miljard euro - en Duitsland - voor 18 miljard euro - aan militaire steun verlenen. Wat voor gevolgen hebben de wapenleveranties voor de strijd? We spreken met Yuriy Sak, adviseur van het Oekraïense ministerie van Defensie. Te gast in de uitzending is oud-commandant Mart de Kruif.
De opkomst voor de herhaalprik voor 60-plussers is laag en wordt steeds lager. Dat baart de GGD zorgen, nu een nieuwe coronagolf steeds dichterbij lijkt te komen. Ook zien ziekenhuizen dat een groot deel van de covidpatiënten bestaat uit 60-plussers zonder vierde vaccinatie. Wat is de twijfel over de herhaalprik?
Voor de Russische invasie woonde in het Oekraïense frontlijnstadje Mikolaivka 13.000 mensen. Inmiddels wordt de stad gezien als een waar 'spookstadje', met nog maar 1500 inwoners. Het luchtalarm gaat elke dag af, er zijn regelmatig beschietingen en de Russen zijn op een paar kilometer afstand. Toch weigeren de achtergebleven inwoners hun stad te verlaten. Nieuwsuur-verslaggever Jan Eikelboom bezoekt de stad.
Nieuwsuur
Binnenland
Deel artikel: