Vanavond op tv: Caroline van der Plas over migratie • Journalisten aangevallen in Frankrijk • Duurdere treinkaartjes • Verkenners gehoord
2023-07-03T14:18:23+0200
https://nos.nl/nieuwsuur/artikel/2481293-vanavond-op-tv-caroline-van-der-plas-over-migratie-journalisten-aangevallen-in-frankrijk-duurdere-treinkaartjes-verkenners-gehoord

Het is bekend hoe Caroline van der Plas denkt over het stikstofprobleem. Maar wat is nou precies haar standpunt op het gebied van migratie? Kan ze zich bijvoorbeeld vinden in de spreidingswet?
Vorige week hield Van der Plas een emotioneel betoog over toenemende polarisatie in asieldebat. Tegelijkertijd stemde ze soms ook mee met asielmoties van partijen als PVV en JA21. In onze studio geeft ze vanavond tekst en uitleg.
Tijdens het verslaan van de rellen in Frankrijk zijn meerdere journalisten aangevallen. De Franse organisatie Reporters Without Borders (RSF) heeft inmiddels een hotline geopend voor journalisten die doelwit zijn geworden van agressie.
Nieuwsuur spreekt een journalist die tijdens haar werk door een groep relschoppers werd aangevallen.
Afgelopen weekend zei NS-baas Wouter Koolmees treinkaartjes in de spits tientallen procenten duurder te willen maken. Dat moet reizigers stimuleren om buiten de spitsuren te reizen. Zijn plan werd met kritiek ontvangen, ook door politici; SP-leider Lilian Marijnissen noemde het idee "wereldvreemde waanzin".
Maar volgens deskundigen is het helemaal niet zo een slecht plan. Hoe zit dat?
Vandaag worden de toenmalige verkenners van kabinet-Rutte IV, Annemarie Jorritsma en Kajsa Ollongren, en toenmalig Kamervoorzitter Khadija Arib gehoord door de Tweede Kamer. De hoorzitting gaat over de kwestie 'positie Omtzigt, functie elders'.
Vorige maand bleek uit een reconstructie van Nieuwsuur dat Jorritsma (VVD) en Ollongren (D66) het toen nog CDA-Kamerlid Pieter Omtzigt als een risico zagen voor een nieuw kabinet.
Nieuwsuur
Binnenland
Deel artikel: