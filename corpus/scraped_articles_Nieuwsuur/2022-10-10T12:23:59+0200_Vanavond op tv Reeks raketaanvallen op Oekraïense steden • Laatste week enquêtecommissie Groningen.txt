Vanavond op tv: Reeks raketaanvallen op Oekraïense steden • Laatste week enquêtecommissie Groningen
2022-10-10T12:23:59+0200
https://nos.nl/nieuwsuur/artikel/2447813-vanavond-op-tv-reeks-raketaanvallen-op-oekraiense-steden-laatste-week-enquetecommissie-groningen

Rusland heeft aanvallen uitgevoerd op meerdere steden in Oekraïne. Er werden vanmorgen explosies gemeld in het centrum van de hoofdstad Kiev en onder meer Dnipro, Chmelnytsky, Zjytomyr, Ternopil, Lviv en Charkov. Er zijn zeker tien mensen omgekomen en tientallen gewond geraakt.
Het is de eerste aanval op de hoofdstad sinds juni. Volgens de Oekraïnse president Zelensky wil Rusland energievoorzieningen en mensen treffen. Betekenen de aanvallen een omslag in Ruslands strategie, dat de afgelopen tijd grote verliezen lijdt aan het front? Te gast zijn Oost-Europadeskundige Bob Deen en bijzonder hoogleraar Oorlogsstudies Frans Osinga.
Het is de zevende en laatste verhoorweek van de parlementaire enquête over de gaswinning in Groningen. Later deze week wordt premier Mark Rutte verhoord, vandaag zijn vicepremier en oud-minister van Financiën Wopke Hoekstra en oud-minister van Economische Zaken en Klimaat Eric Wiebes aan de beurt. Wiebes kondigde in 2019 aan in 2022 helemaal te stoppen met de gaswinning, jaren eerder dan gepland. Politiek verslaggever Nynke de Zoeten volgt de verhoren en praat ons bij.
Het zijn spannende weken voor de haven in Rotterdam. Want milieuorganisatie MOB van Johan Vollenbroek heeft de aanleg van een ambitieus project voor CO2-opslag aangegrepen om het stikstofbeleid van het kabinet opnieuw aan te vechten.
Als MOB wint, kan dat enorme gevolgen hebben. Niet alleen voor de CO2-opslag in Rotterdam, maar ook voor de woningbouw in heel Nederland.
Nieuwsuur
Binnenland
Deel artikel: