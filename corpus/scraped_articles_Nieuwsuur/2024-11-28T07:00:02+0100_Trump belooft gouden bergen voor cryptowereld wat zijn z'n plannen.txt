Trump belooft gouden bergen voor cryptowereld: wat zijn z'n plannen?
2024-11-28T07:00:02+0100
https://nos.nl/nieuwsuur/artikel/2546221-trump-belooft-gouden-bergen-voor-cryptowereld-wat-zijn-z-n-plannen

Niet alleen Donald Trump kwam als winnaar uit de bus na de Amerikaanse presidentsverkiezingen, ook bezitters van cryptovaluta vierden feest. Na Trumps herverkiezing bereikte de koers van Bitcoin een recordwaarde van bijna 100.000 dollar.
Waarom gebeurde dat en wat zijn de plannen van Trump met cryptovaluta?
"Dit is een grote overwinning voor crypto", zei Kristin Smith, directeur van crypto-lobbygroep Blockchain Association, een dag na de Amerikaanse presidentsverkiezingen. En dat terwijl Trump in zijn vorige termijn uitgesproken negatief was over crypto.
Hij zei fan te zijn van de Amerikaanse dollar en noemde cryptovaluta "een ramp die op de loer ligt" en "gebakken lucht". Zo negatief als hij toen was, zo enthousiast is hij nu. Dit jaar beloofde hij ervoor te zorgen "dat de toekomst van crypto en Bitcoin in de Verenigde staten ligt".
Volgens experts heeft deze verandering van toon alles te maken met de vele campagnedonaties die Trump kreeg van mensen in de crypto-industrie: in totaal zo'n 120 miljoen dollar. "Hij kreeg veel steun van een aantal mensen die Bitcoin heel belangrijk vinden", zegt Marieke Blom, hoofdeconoom bij ING. "Trump heeft sindsdien zijn positie helemaal veranderd."
Een van de verkiezingsbeloftes van Trump waar crypto-investeerders oren naar hebben, is het ontslag van SEC-baas Gary Gensler, de Amerikaanse beurstoezichthouder. Bij zijn aantreden in 2021 beloofde Gensler de cryptosector, die hij vergeleek met "het Wilde Westen", strenge regels op te leggen. Sindsdien heeft hij meerdere rechtszaken aangespannen tegen cryptoprojecten vanwege vermeende schendingen van de effectenwetgeving.
De belofte van Trump hem te ontslaan, leidde ertoe dat Gensler afgelopen week liet weten zelf op te stappen zodra Trump aantreedt als president.
Bitcoin heeft in zichzelf geen waarde.
"Trump zegt dat hij het kopen van crypto's voor veel mensen makkelijker wil maken door deregulering", zegt ING-econoom Blom. "Traditionele banken maken het nu soms nog moeilijk om in crypto te handelen doordat dat nog op andere platformen moet gebeuren."
Hoe makkelijker het wordt voor mensen om crypto's te kopen, hoe groter de vraag zal zijn. "Maar met name voor Bitcoin geldt dat er maar een beperkte hoeveelheid van beschikbaar is. Dus dit ondersteunt natuurlijk enorm de koers."
Cryptoliefhebbers hopen ook dat Trump zijn verkiezingsbelofte nakomt om een nationale reserve in Bitcoin aan te leggen. Het idee daarachter is dat de VS zo de staatsschuld kan terugdringen en een eventuele verzwakking van de dollar kan compenseren. De Amerikaanse overheid zou 1 miljoen Bitcoin willen aankopen, 5 procent van het totaal aantal beschikbare Bitcoin.
Econoom Blom is verbaasd over dit idee. "Bitcoin heeft in zichzelf geen waarde. Als een centrale bank al reserves moet aanhouden, dan zou je zeggen: doe dat in andere valuta of in goud, wat in ieder geval intrinsieke waarde heeft."
Met dit plan garandeert Trump voor een langere periode de vraag naar Bitcoin. "Daarnaast zal de Amerikaanse regering misschien ook bereid om in te grijpen als de waarde daalt." Nu is er nog geen enkele overheidsgarantie over de waarde van Bitcoin.
"Als de centrale bank wordt gedwongen door de politiek om dit soort fratsen uit te halen en bijvoorbeeld goud te verkopen om in crypto's te investeren, is dat het bewijs voor de financiële markten dat de centrale bank niet meer onafhankelijk is. Dat is echt een bedreiging voor de dollar want de dollar vertrouwen we omdat we de Amerikaanse centrale bank vertrouwen."
Waar Trump inzet op minder regels, komen er in Europa juist regels bij. De Autoriteit Financiële Markten (AFM) gaat vanaf 1 januari toezicht houden op cryptodiensten in Nederland. "We maken ons zorgen over het feit dat veel nieuwe consumenten instappen in crypto zonder de risico's goed te begrijpen", zegt AFM-bestuurder Hanzo van Beusekom. "Omdat er geen vorm van waarde onder de meeste crypto's ligt, kan de koers hard omhoog, maar ook heel hard naar beneden gaan."
Een EU-regel die in het nieuwe jaar ingaat, is een verbod op het zogenoemde pump en dump. Dat is een tactiek waarbij investeerders grote hoeveelheden van een cryptovaluta met een lage waarde aankopen en die munt vervolgens - bijvoorbeeld in een populaire cryptopodcast - promoten om de prijs op te drijven.
Van Beusekom: "Op het moment dat er heel veel mensen zijn ingestapt, ga jij er weer uit en dan zie je de prijs weer inzakken. Dit is eigenlijk een manier om van nietsvermoedende consumenten het geld af te pakken."
Nieuwsuur
Collectie
Van Biden naar Trump
Buitenland
Economie
Deel artikel: