25/2 in Nieuwsuur: Zware industrieën in de problemen • Europese leiders reizen af naar de VS
2025-02-25T16:57:38+0100
https://nos.nl/nieuwsuur/artikel/2557259-25-2-in-nieuwsuur-zware-industrieen-in-de-problemen-europese-leiders-reizen-af-naar-de-vs

De zware industrie in Nederland kampt met de nodige problemen. Bedrijven die veel olie en gas verbruiken, moeten over op hernieuwbare energie. Over 25 jaar mag de Europese industrie vrijwel geen CO2 meer uitstoten. Voor veel bedrijven betekent het dat ze moeten elektrificeren. Maar in Nederland zit het stroomnet overvol.
Hoe kijken de grote industriële bedrijven naar de toekomst in Nederland? En zien ze een toekomst?
Te gast zijn Hans Grünfeld, directeur van de Vereniging voor Energie, Milieu en Water en econoom Mathijs Bouman.
De ene na de andere Europese leider reist af naar Washington. Ze lopen de deur van het Witte Huis plat. Gisteren was de Franse president Emmanuel Macron bij president Donald Trump, de Britse premier Keir Starmer heeft donderdag een ontmoeting met de Amerikaanse president en EU-buitenlandchef Kaja Kallas is ook onderweg naar de VS. Zij heeft deze week een ontmoeting met onder anderen de Amerikaanse minister van Buitenlandse Zaken, Marco Rubio.
De houding van de nieuwe Amerikaanse regering baart Europa veel zorgen. "Het Russische narratief is daar sterk vertegenwoordigd", zei Kallas over Trump. Hij noemde de Oekraïense president Volodymyr Zelensky onlangs een "dictator" die de oorlog zou zijn begonnen. Daarnaast praten de Amerikanen alleen met de Russen over een vredesakkoord. Europa zit vooralsnog niet aan tafel.
Nederlands-Amerikaanse historicus en Amerika-kenner van de Universiteit Utrecht, James Kennedy, is te gast.
Nieuwsuur
Binnenland
Buitenland
Deel artikel: