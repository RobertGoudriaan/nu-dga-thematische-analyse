Macron in toespraak: 'Russische agressie kent geen grenzen'
2025-03-05T22:55:43+0100
https://nos.nl/nieuwsuur/artikel/2558344-macron-in-toespraak-russische-agressie-kent-geen-grenzen

De Franse president Macron sprak vanavond het Franse volk - en de rest van Europa - toe over de ontwikkelingen op het internationale toneel. "We betreden een nieuw tijdperk", aldus de president in een televisietoespraak. Macron pleit al jaren voor een sterk Europa op het gebied van defensie en herhaalde die boodschap vanavond.
"U bent terecht ongerust over de recente ontwikkelingen die de wereldorde verstoren", begon Macron zijn speech, die diende om de Fransen gerust te stellen, maar vooral om zichzelf neer te zetten als leider van Europa. Universitair docent Franse geschiedenis Niek Pas: "Hij wilde de Fransen en de Europeanen de urgentie van het moment tonen en laten zien dat hij degene is die met antwoorden en voorstellen komt."
In de toespraak zei Macron dat Rusland van de oorlog een mondiaal conflict heeft gemaakt en dat zijn agressie "geen grenzen" kent. "Wie gelooft nog dat dit Rusland zal stoppen bij Oekraïne? In het licht van dit gevaar zou het gekkenwerk zijn om toeschouwer te blijven."
De president zei dat een staakt-het-vuren in Oekraïne niet genoeg is omdat eerdere beloftes van Rusland om zich hieraan te houden onbetrouwbaar zijn gebleken. Hij doelt hiermee op een bestand dat werd gesloten na de Russische invasie van de Krim, dat Rusland vervolgens schond.
Macron benadrukte dat een vredesverdrag tussen Oekraïne en Rusland langdurige steun voor Oekraïne zal vereisen, waaronder de inzet van Europese troepen. "Die zullen niet vandaag worden gestuurd, noch zullen ze vechten aan het front, maar ze zullen er zijn." Macron zei vervolgens dat volgende week bevelhebbers in Parijs bijeenkomen "van de landen die deze verantwoordelijkheid op zich willen nemen".
Al sinds 2017 pleit Macron voor een krachtig Europees defensiebeleid. "Je ziet dat hij dit momentum pakt en dat dat hem ook toekomt", zegt Frankrijk-deskundige Pas. "De kleren van groots staatsman was hij een tijdje kwijt, maar die vallen hem nu goed."
Morgen komen alle EU-regeringsleiders bijeen op een speciaal ingelaste top om te overleggen over de toekomst van Oekraïne en de herbewapening van Europa. Gisteren presenteerde Europese Commissievoorzitter Ursula von der Leyen het plan 'Herbewapen Europa', dat voor 800 miljard euro aan defensie-uitgaven mogelijk moet maken.
"De gezamenlijke Europese defensie, waar wij al acht jaar op hameren, wordt een realiteit", aldus Macron.
"Het gaat morgen over twee belangrijke dingen: de herbewapening van Europa en het extra steunen en herbewapenen van Oekraïne. Op dat eerste punt lijken de EU-leiders het wel eens. Maar op dat tweede punt ligt de Hongaarse premier Orbán - bijna ouderwets, zou je kunnen zeggen - dwars. Hij dreigt een veto uit te spreken. Op dit moment is Orbán in Parijs, bij Macron. Die probeert hem over te halen om toch in te stemmen. Of dat gaat lukken, is heel onzeker."
In zijn toespraak zei Macron ook dat hij met zijn Europese bondgenoten zal bespreken het Franse nucleaire arsenaal te gebruiken als afschrikking naar Rusland. Frankrijk is de enige EU-lidstaat met kernwapens. "Ik heb besloten om het strategische debat te openen wat betreft de bescherming van onze bondgenoten via deze afschrikking."
President Macron benoemde daarnaast de "onbegrijpelijke" importheffingen die de Verenigde Staten hebben ingevoerd voor Canada en Mexico en zei dat Europa zich hier ook schrap voor moet zetten. "Importheffingen zullen zaken bemoeilijken, maar ze zullen niet onbeantwoord blijven. In de tussentijd zullen we de president van de Verenigde Staten ervan proberen te overtuigen dat importheffingen ook hem hard zullen treffen."
Nieuwsuur
Buitenland
Deel artikel: