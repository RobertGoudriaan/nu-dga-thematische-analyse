Vanavond op tv: Stikstofdebat • Wat beloven landbouwinnovaties? • De dreiging van China en Rusland
2023-04-19T14:14:50+0200
https://nos.nl/nieuwsuur/artikel/2472016-vanavond-op-tv-stikstofdebat-wat-beloven-landbouwinnovaties-de-dreiging-van-china-en-rusland

In Den Haag is opnieuw een debat over de stikstofcrisis. De Tweede Kamer praat dit keer niet over de stikstofdoelen, maar over het geld dat daarvoor nodig is. Het kabinet wil er 24 miljard aan uitgeven, maar de Kamer is verdeeld over hoe dat gebeurt, en hoe snel. Politiek duider Arjan Noorlander praat ons bij.
Het kabinet wil dat een deel van de oplossing van het stikstofprobleem komt van landbouwinnovaties. Maar de resultaten van die innovaties blijken vaak nog erg onzeker. Zijn er oplossingen die meer zekerheid bieden?
Nederlandse bedrijven en universiteiten zijn op grote schaal doelwit van spionage door China. Dat schrijft de Militaire Inlichtingen- en Veiligheidsdienst (MIVD) in zijn jaarverslag. De dienst zegt dat het afgelopen jaar meerdere pogingen om technologie in handen te krijgen zijn ontdekt en verijdeld. Ook de AIVD noemt in het jaarverslag China als grootste dreiging voor de economische veiligheid van Nederland. De Chinese regering vindt dat Nederland moet stoppen met het hypen van het valse narratief dat China een gevaar vormt. Te gast is de directeur van de Militaire Inlichtingen- en Veiligheidsdienst (MIVD) Jan Swillens.
Vandaag werd ook bekend dat er Russische spionageschepen varen op de Noordzee. Het doel: kritieke infrastructuren zoals windmolenparken en communicatiekabels saboteren. Opnieuw is er bewijs voor deze Russische spionage en potentiële sabotage. In een documentaire is te zien dat de vermomde schepen via onderwatercamera's informatie verzamelen die Rusland "zou kunnen gebruiken in geval van een totale oorlog met het Westen".
Nieuwsuur
Binnenland
Deel artikel: