Vanavond op tv: Hongerstakers in crisisnoodopvang • Zorgen om gezondheid Navalny • 25 jaar na het Goede Vrijdagakkoord
2023-04-12T14:22:04+0200
https://nos.nl/nieuwsuur/artikel/2471137-vanavond-op-tv-hongerstakers-in-crisisnoodopvang-zorgen-om-gezondheid-navalny-25-jaar-na-het-goede-vrijdagakkoord

Terwijl de asielopvang nu al vastloopt, wordt verwacht dat er de komende jaren veel meer asielzoekers naar Nederland zullen reizen. Het aanmeldcentrum in Ter Apel zit nu al bijna vol en in de crisisnoodopvanglocaties is veel onrust onder bewoners.
Twintig bewoners van de crisisnoodopvang in Purmerend zijn sinds een paar dagen in hongerstaking. Ze noemen de omstandigheden in de twee grote tenten waarin ze verblijven "inhumaan". Sommigen wachten al vele maanden op duidelijkheid over hun asielprocedure. De locatie moet op 1 juli dicht.
Het is niet de eerste keer dit jaar dat asielzoekers in hongerstaking gaan. We bespreken de situatie met de Amsterdamse wethouder Rutger Groot Wassink, voorzitter van de commissie Asiel en Migratie van de Vereniging van Nederlandse Gemeenten.
Het gaat slecht met de gezondheid van de Russische oppositieleider Aleksei Navalny, die in een gevangenis vlakbij Moskou zit. Zijn woordvoerder vertelt dat hij sinds afgelopen weekend erg ziek is en weer in een isoleercel zit. Hij zou 8 kilo afgevallen zijn in 15 dagen.
De ondertekening van het Goede Vrijdagakkoord was een keerpunt in het Noord-Ierse conflict. Het historische moment is deze week 25 jaar geleden.
Om dat te vieren komt de Amerikaanse president Joe Biden, die Ierse wortels heeft, naar Belfast. Dat bezoek wordt gezien als een moment van groot diplomatiek belang. De Ieren en Britten hopen stilletjes op economische investeringen en meer samenwerking met de Amerikanen.
Nieuwsuur
Binnenland
Deel artikel: