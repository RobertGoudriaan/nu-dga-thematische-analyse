Vanavond op tv: Visa voor aardbevingsslachtoffers? • IS-vrouwen voor rechter • Recessie afgewend • Oekraïense gewonden in Nederland
2023-02-14T13:50:02+0100
https://nos.nl/nieuwsuur/artikel/2463783-vanavond-op-tv-visa-voor-aardbevingsslachtoffers-is-vrouwen-voor-rechter-recessie-afgewend-oekraiense-gewonden-in-nederland

Turkse Nederlanders willen graag hun getroffen familieleden in het aardbevingsgebied opvangen maar dat is niet zomaar geregeld. Allesbehalve. Het brengt heel veel bureaucratisch rompslomp met zich mee en minister Wopke Hoekstra van Buitenlandse Zaken doet nog geen toezeggingen over het versneld toekennen van visa aan slachtoffers van de aardbeving in Turkije en Syrië. Een Turkse familie in Nederland wil zich graag ontfermen over een nichtje dat haar moeder, broertjes en meer familie heeft verloren. Hoe krijgen ze haar naar Nederland?
Het Centraal Bureau voor de Statistiek (CBS) maakte vandaag bekend dat de economie er weer florisanter voor staat: de laatste drie maanden van vorig jaar was er sprake van een flinke groei. Daarmee is een recessie van de baan, die eerder nog onvermijdelijk leek. Nederland doet het ook beter dan de ons omringende landen. Niet alleen bedrijven doen het goed, ook consumenten geven meer uit. We bespreken het allemaal met onze econoom Mathijs Bouman.
Twaalf vrouwen die lid zouden zijn geweest van Islamitische Staat (IS) staan vandaag tijdens een pro-formazitting voor de rechter in Rotterdam, op verdenking van terroristische misdrijven. Eén vrouw wordt ervan verdacht een jezidivrouw als slaaf te hebben gehouden. De twaalf vrouwen werden in november teruggehaald uit Syrië. De zaak is een primeur, het is voor het eerst dat iemand in Nederland terechtstaat voor een misdrijf tegen jezidi's, een religieuze en etnische Koerdische minderheid in Irak.
De 24-jarige Valerii uit Oekraïne raakte als militair ernstig gewond aan zijn oog. Door overbelaste of verwoeste ziekenhuizen kunnen hij, en veel andere Oekraïense patiënten, geen behandeling krijgen in hun thuisland. Nederland vangt een deel van deze militairen en andere Oekraïense patiënten op. Maar er zijn ook particuliere initiatieven die Oekraïners naar Nederland halen voor medische zorg. Zoals de stichting Netherlands for Ukraine Foundation. We liepen een dag mee en spraken de gewonde militairen.
Nieuwsuur
Binnenland
Deel artikel: