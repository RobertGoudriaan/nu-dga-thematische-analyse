Vanavond op tv: Brokkelt steun Oekraïne af? • Elektriciteit onder druk • Topdiplomaat Kissinger overleden
2023-11-30T13:17:33+0100
https://nos.nl/nieuwsuur/artikel/2499786-vanavond-op-tv-brokkelt-steun-oekraine-af-elektriciteit-onder-druk-topdiplomaat-kissinger-overleden

De NAVO maakt zich zorgen dat de steun aan Oekraïne langzaam afbrokkelt, op een moment dat de Russische aanvallen op het land heviger worden. De veranderingen in de politieke verhoudingen in de Verenigde Staten, in Europa én in Nederland zorgen voor onzekerheid.
Tientallen ministers van Buitenlandse Zaken vergaderen vandaag en morgen tijdens een bijeenkomst van de Organisatie voor Veiligheid en Samenwerking in Europa (OVSE) in Skopje, Noord-Macedonië. We bespreken de ontwikkelingen vanavond met Oost-Europadeskundige Bob Deen. In Oekraïne is onze verslaggever Jan Eikelboom.
Het Nederlandse stroomnet piept en kraakt en steeds meer bedrijven kunnen geen zwaardere aansluiting krijgen. Netbeheerder Tennet, die het hoogspanningsnet in Nederland én in Duitsland beheert, maakt zich zorgen over de mogelijke vertraging van de energietransitie als gevolg van de verkiezingsuitslag. Te gast is de CEO van Tennet, Manon van Beek. Ze pleit voor "radicale toewijding aan een eerlijke en snelle uitvoering van eerder gestelde doelen" en vindt dat het verhaal van "groene bestaanszekerheid" beter verteld moet worden.
Henry Kissinger, Amerikaans oud-minister, topdiplomaat en winnaar van de Nobelprijs voor de Vrede, is op 100-jarige leeftijd overleden. Kissinger speelde een grote rol in de Amerikaanse politiek in de jaren 70. Hij was de machtigste adviseur uit de Amerikaanse geschiedenis. Kissinger staat bekend als een cynische realist, die alles geoorloofd achtte wat de Amerikaanse belangen diende. Vanavond een portret.
Nieuwsuur
Binnenland
Deel artikel: