Vanavond op tv: Gemeenten kwetsbaarder voor hacks • Kan Truss blijven? • Mag complotdenker Icke spreken? • De man achter de dwangwet
2022-10-19T15:12:19+0200
https://nos.nl/nieuwsuur/artikel/2449010-vanavond-op-tv-gemeenten-kwetsbaarder-voor-hacks-kan-truss-blijven-mag-complotdenker-icke-spreken-de-man-achter-de-dwangwet

De Vereniging Nederlandse Gemeenten (VNG) ziet dat gemeenten steeds kwetsbaarder zijn voor cyberaanvallen. Aan de lopende band proberen criminelen een ingang te vinden. En dat in een tijd waarin gemeenten voor een groeiend aantal taken verantwoordelijk zijn en dus ook steeds meer data onder hun hoede hebben.
De dreiging neemt zo snel toe, dat er snel actie nodig is, zegt de VNG. Te gast is burgemeester Frans Backhuijs (VVD) van Nieuwegein, bij de VNG bezig met digitale veiligheid.
De Britse complotdenker David Icke, volgens het Centrum Informatie en Documentatie Israël (CIDI) een antisemiet en Holocaustontkenner, is door de protestbeweging 'Samen voor Nederland' uitgenodigd om te spreken op een manifestatie op de Dam in Amsterdam begin november.
Het CIDI heeft de gemeente en minister van Justitie en Veiligheid Dilan Yeşilgöz opgeroepen ervoor te zorgen dat Icke geen podium krijgt en ook zijn er Kamervragen gesteld. Het 'reptielen-complot', waar Thierry Baudet deze week over sprak, komt ook uit de koker van Icke. Te gast is Bart Wallet, hoogleraar Joodse geschiedenis aan de UvA.
Is het denkbaar dat de Britse premier Liz Truss al na een maand regeren wordt vervangen? Dat is de belangrijkste vraag die Britten bezighoudt. Truss krijgt opvallend harde kritiek van de oppositie en de afgelopen dagen lekten leden van conservatieven dat het niet de vraag is óf Truss weggaat, maar wanneer. We spreken correspondent Fleur Launspach.
Hij heeft waarschijnlijk het moeilijkste onderwerp op zijn bordje liggen, en politiek gezien het meest explosieve. Staatssecretaris Eric van der Burg hoopt deze week dan zijn langverwachte asielwet te presenteren. Daarmee wil hij de asielcrisis doorbreken door gemeenten verplicht asielzoekers op te laten nemen. Wat drijft deze VVD'er, die vooral in eigen partij op veel weerstand stuit? Vanavond een portret.
Nieuwsuur
Binnenland
Deel artikel: