11/12 in Nieuwsuur: Onderwijsbegroting • Debat rookvrije generatie • IS-tribunaal?
2024-12-11T15:45:30+0100
https://nos.nl/nieuwsuur/artikel/2547929-11-12-in-nieuwsuur-onderwijsbegroting-debat-rookvrije-generatie-is-tribunaal

In Den Haag onderhandelt de coalitie nog altijd met de oppositiepartijen over de onderwijsbegroting. Vorige week werden de partijen het eens dat er 700 miljoen euro van de geplande bezuinigingen af gaan, maar de partijen zijn er nog niet over uit waar dat bedrag van moet worden betaald. Morgen wordt er in de Kamer gestemd over de begroting.
Het burgerinitiatief 'Nicotinee' moet ervoor zorgen dat een hele generatie straks opgroeit zonder nicotine. De verkoop van producten zoals sigaretten en vapes zou dan voorbij zijn voor iedereen die op 1 januari 2012 of later geboren is. De initiatiefnemers zamelden eerder 40.000 handtekeningen in om het onderwerp op de agenda van de Tweede Kamer te krijgen en morgen wordt daadwerkelijk gedebatteerd over het initiatief.
Nieuwsuur bezoekt een school die nu al probeert rookvrij te worden en in de studio praten we met longarts Wanda de Kanter.
IS-verdachten die hebben deelgenomen aan oorlogsmisdaden, zouden berecht moeten worden voor een nog op te richten IS-tribunaal. De Tweede Kamer stemt morgen over een amendement om geld voor zo'n speciale rechtbank vrij te maken.
In de autonome Koerdische regio in het noordoosten van Syrië hebben ze vandaag de dag nog altijd hun handen vol aan IS-gevangenen, terwijl hun familieleden vastzitten in overvolle kampen. Nieuwsuur bezocht de regio en sprak met familieleden van IS'ers en een vrijgelaten gevangene.
Tegelijk speelt de vraag: welke rol heeft IS op dit moment nog sinds het regime van Assad in Syrië is gevallen?
Nieuwsuur
Binnenland
Deel artikel: