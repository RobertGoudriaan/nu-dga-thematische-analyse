De uitzending van 18 april Einde aan de huurbescherming? • Lasterzaak Fox News • Privéjets verboden • 'Het Verloren Transport'
2023-04-18T10:50:39+0200
https://nos.nl/nieuwsuur/artikel/2471864-de-uitzending-van-18-april-einde-aan-de-huurbescherming-lasterzaak-fox-news-privejets-verboden-het-verloren-transport

Zorgen over twee voorstellen van VVD en CDA die de huurbescherming in de particuliere huurmarkt zouden aantasten. Particuliere verhuurders die niet meer dan één woning bezitten en die willen verkopen, mogen in de voorstellen de huur van zittende huurders opzeggen. Zonder dat de huurder recht heeft op vervangende woonruimte, of de rechter een belangenafweging maakt. Nu is verkoop nog geen reden om een huurcontract te beëindigen. Vandaag stemt de Tweede Kamer over de voorstellen.
Vandaag start de rechtszaak over de vraag of Fox News een lastercampagne voerde tegen stemcomputerfabrikant Dominion. De fabrikant eist anderhalf miljard dollar omdat Fox News bleef herhalen dat er gefraudeerd was bij de presidentsverkiezingen in 2020 - waarbij Joe Biden won - en dat de stemcomputers van het bedrijf Dominion Voting Systems onderdeel waren van een complot. Dominion zegt dat Fox News wist dat ze onwaarheden verspreidden.
Schiphol wil naar minder vluchten. Een opvallend onderdeel van de plannen: helemaal stoppen met privévluchten vanaf eind 2025. Dat heeft Schiphol-topman Ruud Sondag aangekondigd. Dat zou geluidhinder en overlast beperken. Verschillende luchtvaartexperts betwijfelen of zo'n verbod haalbaar is.
In de nadagen van de Tweede Wereldoorlog, op 10 april 1945, vertrekt vanuit concentratiekamp Bergen-Belsen een transport. Het wordt later een spooktrein genoemd: de trein komt nooit op zijn bestemming- het kamp Theresienstadt - aan. In de trein zo'n 2500 gevangenen, onder wie een groot aantal Nederlandse joden. Zij worden 'uitruil joden' genoemd. Hun leefomstandigheden zijn ietsje beter, met als doel ze uit te ruilen tegen Duitsers. Uiteindelijk gebeurt dat niet, want de spooktrein strandt middenin Oost-Duitsland. Geïnspireerd op deze historische gebeurtenis, is er nu de film 'Het Verloren Transport'.
Nieuwsuur
Binnenland
Deel artikel: