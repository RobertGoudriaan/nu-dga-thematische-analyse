Vanavond op tv: Oproep moeder Navalny • Ex-gevangenen in Gaza • Vondst voor superbatterij • Jacht op Iers drugskartel
2024-02-20T13:34:18+0100
https://nos.nl/nieuwsuur/artikel/2509666-vanavond-op-tv-oproep-moeder-navalny-ex-gevangenen-in-gaza-vondst-voor-superbatterij-jacht-op-iers-drugskartel

De moeder van de in gevangenschap overleden Russische oppositiepoliticus Aleksej Navalny roept president Poetin op het lichaam van haar zoon vrij te geven, zodat hij begraven kan worden. "Voor de vijfde dag op rij kan ik hem niet zien. Ik richt me tot u, Vladimir Poetin. De oplossing voor dit probleem ligt in uw handen. Laat me mijn zoon eindelijk zien." Ondertussen is de vraag doe het verder moet met de Russische oppositie. Zijn weduwe Joelia heeft in een video aangekondigd dat ze Navalny's strijd wil voortzetten. Hoe groot kan haar invloed zijn? We bespreken alle ontwikkelingen met verslagever Gert-Jan Dennekamp.
Sinds het begin van de oorlog zijn duizenden Palestijnen uit Gaza gearresteerd door het Israëlische leger. Ze worden vastgehouden op onbekende locaties en dagenlang - soms zelfs wekenlang - verhoord. Er bleken ook onschuldige Palestijnen tussen te zitten. Honderden zijn inmiddels weer vrijgelaten door Israël. Nieuwsuur spreekt een aantal van hen.
Een nieuwe vondst in Delft geldt als een volgende stap op weg naar steeds zuiniger accu's die het milieu minder belasten. Een Delfts team van onderzoekers heeft een oplossing gevonden voor een oplaadbare natriumbatterij die veel energie kan opslaan. Die kan batterijen met schaarsere stoffen als lithium, kobalt en nikkel mogelijk vervangen. De vondst betekent een batterij die veel langer meegaat dan alle eerdere natriumbatterijen.
Het is een van de grootste misdaadorganisaties in Europa, zo niet de grootste: het Kinahan-kartel. Geleid door de Ierse misdadiger Christy Kinahan en zijn zoons Daniel en Christopher junior. Begonnen als een straatbende in Dublin groeide hun organisatie uit tot een internationaal misdaadimperium dat honderden miljoenen euro's verdient. Aan drugshandel, wapensmokkel en witwaspraktijken. De Kinahans legden de fundamenten van hun kartel in Nederland.
Nieuwsuur
Binnenland
Deel artikel: