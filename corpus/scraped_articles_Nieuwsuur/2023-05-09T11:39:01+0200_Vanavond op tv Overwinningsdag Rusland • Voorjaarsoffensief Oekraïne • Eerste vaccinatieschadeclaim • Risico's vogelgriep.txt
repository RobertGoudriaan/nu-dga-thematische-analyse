Vanavond op tv: Overwinningsdag Rusland • Voorjaarsoffensief Oekraïne • Eerste vaccinatieschadeclaim • Risico's vogelgriep
2023-05-09T11:39:01+0200
https://nos.nl/nieuwsuur/artikel/2474435-vanavond-op-tv-overwinningsdag-rusland-voorjaarsoffensief-oekraine-eerste-vaccinatieschadeclaim-risico-s-vogelgriep

Vandaag viert Rusland Overwinningsdag: de dag waarop het land de overgave van nazi-Duitsland in 1945 herdenkt. Het is een van de belangrijkste feestdagen van het land die traditioneel wordt gevierd met militaire parades en een toespraak van de Russische president Poetin. Die haalde weer uit en verweet het Westen het "vernietigen van de traditionele familiewaarden". Hij zei ook dat het Oekraïense volk gegijzeld is door de ambities van het Westen. Vanavond is Ruslandkenner Hubert Smeets te gast.
Wanneer gaat het langverwachte voorjaarsoffensief van Oekraïne van start? Zowel Rusland als analisten houden er sterk mee rekening dat Oekraïne zich op het zuiden zal richten. Een doorbraak daar zou de voor Rusland strategisch belangrijke landverbinding met de Krim verbreken. We bespreken het laatste nieuws vanavond met onze verslaggever Gert-Jan Dennekamp, die in Oekraïne is bij een Oekraïense helikoptereenheid aan het front.
Vanwege een zeldzame en zware aandoening aan zijn zenuwstelsel heeft een Nederlandse man een claim ingediend bij zowel farmaceut Janssen als de Nederlandse overheid. Hij zou de aandoening hebben gekregen na een corona-vaccinatie. Janssen heeft de claim afgewezen en verwijst de man naar het ministerie voor Volksgezondheid, die de claim weer terugverwijst naar Janssen. Wat is er aan de hand? En is dit een voorbode van vele claims?
Europa kampt met de grootste uitbraak van vogelgriep ooit. Het virus is over 37 Europese landen verspreid en heeft geleid tot ruimingen van vele honderden pluimveebedrijven. In het wild is het virus meer dan 3000 keer vastgesteld. Het risico dat vogelgriep van pluimvee overspringt op mensen is in Nederland nog erg klein. Maar de onzekerheid over de risico's nemen wel toe, zo waarschuwen deskundigen vandaag.
Nieuwsuur
Binnenland
Deel artikel: