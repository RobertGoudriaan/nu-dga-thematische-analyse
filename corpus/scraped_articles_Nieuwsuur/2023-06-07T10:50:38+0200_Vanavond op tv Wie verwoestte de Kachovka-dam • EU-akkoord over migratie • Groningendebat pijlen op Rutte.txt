Vanavond op tv: Wie verwoestte de Kachovka-dam? • EU-akkoord over migratie? • Groningendebat: pijlen op Rutte
2023-06-07T10:50:38+0200
https://nos.nl/nieuwsuur/artikel/2478040-vanavond-op-tv-wie-verwoestte-de-kachovka-dam-eu-akkoord-over-migratie-groningendebat-pijlen-op-rutte

In de door Rusland bezette delen van de regio Cherson is de noodtoestand uitgeroepen na de doorbraak van de Kachovka-stuwdam. Wie er verantwoordelijk is voor de doorbraak is nog niet duidelijk. Rusland en Oekraïne wijzen naar elkaar. Er worden nog steeds mensen uit het gebied geëvacueerd, zowel aan Russische als aan Oekraïense zijde. Ongeveer 42.000 mensen lopen gevaar vanwege de overstromingen. Wat is er gebeurd in de weken voor de dambreuk?
De 27 EU-landen zouden dicht bij een akkoord zijn over asiel en migratie, na jarenlang geruzie over de opvang en verdeling van migranten en vluchtelingen. Zuid- en West-Europese landen willen een eerlijke verdeling van vluchtelingen, maar dat zien de Oost-Europese landen niet zitten. Gesproken wordt nu over een uitkoop-optie, waarbij landen financiële steun geven als ze zelf geen vluchtelingen opvangen.
De Tweede Kamer praat vandaag verder over het rapport van de parlementaire enquête naar de gaswinning in Groningen. Premier Mark Rutte ligt zwaar onder vuur. Zowel GroenLinks als de SP wil van hem weten waarom hij niet aftreedt, naar aanleiding van de harde conclusie dat het verdienen van geld boven de belangen van de Groningers ging.
Nieuwsuur
Binnenland
Deel artikel: