Vanavond op tv: Celstraf voor 'Middel X'-verstrekker • 'Derdelanders' uit Oekraïne moeten terug • Moraalpolitie Iran weer de straat op
2023-07-18T13:40:06+0200
https://nos.nl/nieuwsuur/artikel/2483240-vanavond-op-tv-celstraf-voor-middel-x-verstrekker-derdelanders-uit-oekraine-moeten-terug-moraalpolitie-iran-weer-de-straat-op

Eindhovenaar Alex S. moet 3,5 jaar de cel in, waarvan 1,5 jaar voorwaardelijk, vanwege hulp bij zelfdoding van tien mensen. De rechter acht bewezen dat S. drie jaar lang het zelfdodingsmiddel 'Middel X' heeft verkocht, inclusief instructies voor gebruik. Het versturen van de stof is strafbaar als die wordt gebruikt voor zelfdoding. Tien mensen zijn overleden na gebruik van het bij hem gekochte middel. Volgens de wet mag alleen een arts helpen bij levensbeëindiging.
Vluchtelingen uit Oekraïne met een andere nationaliteit, de zogenoemde derdelanders, moeten uiterlijk 4 september terug naar hun land van herkomst. Voor deze ruim 4600 mensen vervalt op die datum de tijdelijke bescherming die geldt voor vluchtelingen met een Oekraïens paspoort. Met een geldsom wil het ministerie van Justitie en Veiligheid de groep verleiden Nederland te verlaten, maar tot nu toe hebben maar 70 mensen zich daarvoor aangemeld. De meesten willen in Nederland blijven.
In Iran gaat vanaf volgende week de moraalpolitie weer de straat op. Die dienst is verantwoordelijk voor de handhaving van de streng-islamitische kledingvoorschriften die in Iran gelden. Nadat in september vorig jaar de 22-jarige Mahsa Amini stierf na een arrestatie door de moraalpolitie, braken er massale protesten uit in het land. De moraalpolitie was sindsdien grotendeels onzichtbaar op straat. Historicus en Iran-deskundige Peyman Jafari vertelt in de studio wat het betekent voor Iraanse vrouwen dat de moraalpolitie weer terug is.
Nieuwsuur
Binnenland
Deel artikel: