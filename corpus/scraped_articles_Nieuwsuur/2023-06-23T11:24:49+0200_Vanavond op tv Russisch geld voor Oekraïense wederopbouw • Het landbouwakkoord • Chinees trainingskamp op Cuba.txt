Vanavond op tv: Russisch geld voor Oekraïense wederopbouw? • Het landbouwakkoord • Chinees trainingskamp op Cuba?
2023-06-23T11:24:49+0200
https://nos.nl/nieuwsuur/artikel/2479997-vanavond-op-tv-russisch-geld-voor-oekraiense-wederopbouw-het-landbouwakkoord-chinees-trainingskamp-op-cuba

Sinds de inval in Oekraïne zijn in de Europese Unie allerlei Russische bezittingen, zoals bankrekeningen, bevroren. In totaal gaat het om meer dan 200 miljard euro aan Russische tegoeden. De vraag die nu rijst: kunnen we met dat geld het Oekraïense leger steunen? En kan het land de tegoeden gebruiken voor de wederopbouw? De Europese leiders bespreken het de komende week in Brussel. Wij bespreken het vanavond, met onze econoom Mathijs Bouman.
Het lag er voor zo'n 95 procent, maar het ging mis op de laatste 5 procent. Het landbouwakkoord klapte woensdag, toen LTO Nederland besloot om uit de onderhandelingen te stappen. Tot verrassing van velen, want het langverwachte landbouwakkoord leek voor het grijpen te liggen. Wat stond er in het akkoord dat tot woensdag op tafel lag? Waarom was het voor LTO Nederland niet genoeg?
Aan de westkant van Cuba, op nog geen 150 kilometer van de Amerikaanse kust, zijn China en Cuba samen bezig een militaire trainingsbasis op te zetten. Dat meldde The Wall Street Journal eerder deze week. China ontkent, maar volgens de krant zijn de onderhandelingen over het trainingskamp in een vergevorderd stadium. En dat baart de VS zorgen. Vanavond een reportage, waarin we spreken met Gordon Lubold, The Wall Street Journal-journalist die het verhaal onthulde.
Nieuwsuur
Binnenland
Deel artikel: