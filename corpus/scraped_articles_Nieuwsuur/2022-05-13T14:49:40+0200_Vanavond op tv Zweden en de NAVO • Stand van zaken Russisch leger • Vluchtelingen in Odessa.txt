Vanavond op tv: Zweden en de NAVO • Stand van zaken Russisch leger • Vluchtelingen in Odessa
2022-05-13T14:49:40+0200
https://nos.nl/nieuwsuur/artikel/2428674-vanavond-op-tv-zweden-en-de-navo-stand-van-zaken-russisch-leger-vluchtelingen-in-odessa

Zweden wil dat er veiligheidsgaranties komen voordat het een lidmaatschap van de NAVO aanvraagt. Met zo'n garantie wordt Zweden (militair) bijgestaan als Rusland het land aanvalt voordat het lidmaatschap van het bondgenootschap een feit is. De Verenigde Staten, Duitsland en het Verenigd Koninkrijk hebben die garanties al gegeven. Zweden is pas volwaardig NAVO-lid als alle dertig leden akkoord zijn gaan met de toetreding.
In Nieuwsuur praten we over een mogelijke toetreding tot de NAVO door Zweden met Pål Jonson, hij is voorzitter van commissie Defensie van het Zweedse parlement.
In Nieuwsuur kijken we terug op een week waarin het Russische leger het opnieuw zwaar te verduren kreeg in Oekraïne. De week begon met een militaire parade in Moskou. Maar ondertussen is er nog steeds onduidelijkheid over het lot van de belangrijke generaal Gerasimov en schijnt een heel bataljon Russen te zijn omgekomen toen ze een brug overstaken.
We spreken Peter Wijninga van het Den Haag Centrum voor Strategische Studies
Meer dan zes miljoen mensen ontvluchtten Oekraïne sinds Rusland daar eind februari binnenviel. Maar nóg meer mensen zijn in het land zelf op de vlucht, zo'n 7.7 miljoen volgens de laatste cijfers.
Veel daarvan komen terecht in de havenstad Odessa, in het zuiden van het land. Onze verslaggever Gert-Jan Dennekamp was daar en legde vast hoe de vluchtelingen worden opgevangen.
De leerstoel van bijzonder hoogleraar Rex Arendsen van de Rijksuniversiteit Leiden wordt in stilte betaald door de Belastingdienst, terwijl hij als hoogleraar onderzoek doet naar belastingwetgeving en de uitvoerbaarheid ervan. Hijzelf, de universiteit en de Belastingdienst hebben dit potentiële belangenconflict niet publiekelijk vermeld.
Nieuwsuur
Binnenland
Deel artikel: