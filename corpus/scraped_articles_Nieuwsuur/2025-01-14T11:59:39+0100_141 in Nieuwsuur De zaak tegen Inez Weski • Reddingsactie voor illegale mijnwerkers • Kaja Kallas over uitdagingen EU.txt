14/1 in Nieuwsuur: De zaak tegen Inez Weski • Reddingsactie voor illegale mijnwerkers • Kaja Kallas over uitdagingen EU
2025-01-14T11:59:39+0100
https://nos.nl/nieuwsuur/artikel/2551740-14-1-in-nieuwsuur-de-zaak-tegen-inez-weski-reddingsactie-voor-illegale-mijnwerkers-kaja-kallas-over-uitdagingen-eu

Bij de rechtbank in Rotterdam begint vandaag het proces tegen oud-advocaat Inez Weski. Het Openbaar Ministerie verdenkt haar ervan dat Ridouan Taghi vanuit de gevangenis via Weski meer dan 8000 berichten met zijn oudste zoon en andere contacten uitwisselde. Door berichten door te spelen, zou Weski Taghi's organisatie hebben geholpen. Het OM houdt er rekening mee dat Weski heeft gehandeld onder dwang of dreiging. Te gast is hoogleraar strafrecht Sven Brinkhoff.
In Zuid-Afrika is een reddingsoperatie gestart om mijnwerkers naar boven te halen die onder de grond zitten in een illegale goudmijn in Stilfontein. De mijnwerkers zitten daar al sinds oktober vast. De Zuid-Afrikaanse autoriteiten - die streng willen optreden tegen illegale mijnbouw - sloten de mijn af om de illegale mijnwerkers te dwingen naar boven te komen. Veel mijnwerkers zouden intussen zijn omgekomen. De rechter heeft de overheid verplicht om de mijnwerkers die nog leven te redden. We schakelen met correspondent Elles van Gelder voor het laatste nieuws.
Het zijn onrustige tijden, zeker ook voor de Europese Unie. Met Donald Trump als nieuwe president van de Verenigde Staten staat de militaire steun aan Oekraïne op losse schroeven en is er discussie over de NAVO-norm. Trump wil dat NAVO-leden 5 procent van hun bruto binnenlands product (bbp) aan defensie uit gaan geven. En dan zijn er nog zorgen over de economische slagkracht van Europa, de toekomst van het klimaat en oplopende migratieaantallen. We bespreken het met Kaja Kallas, de hoge vertegenwoordiger van de EU voor buitenlandse zaken en veiligheidsbeleid én vicevoorzitter van de Europese Commissie. Ze waarschuwt al lange tijd voor naïviteit ten opzichte van Vladimir Poetin.
Nieuwsuur
Binnenland
Deel artikel: