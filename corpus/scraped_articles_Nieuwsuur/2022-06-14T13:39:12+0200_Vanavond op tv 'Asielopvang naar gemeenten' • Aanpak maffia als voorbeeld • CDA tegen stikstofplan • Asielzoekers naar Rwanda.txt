Vanavond op tv: 'Asielopvang naar gemeenten' • Aanpak maffia als voorbeeld • CDA tegen stikstofplan • Asielzoekers naar Rwanda
2022-06-14T13:39:12+0200
https://nos.nl/nieuwsuur/artikel/2432639-vanavond-op-tv-asielopvang-naar-gemeenten-aanpak-maffia-als-voorbeeld-cda-tegen-stikstofplan-asielzoekers-naar-rwanda

Gemeenten, en niet langer het Rijk, moeten verantwoordelijk worden voor de opvang van kansrijke asielzoekers. Bij binnenkomst moet de Immigratie- en Naturalisatiedienst (IND) dat onderscheid met kansarme asielzoekers zo snel mogelijk maken, veel sneller dan nu gebeurt. Dat staat in een advies van de Raad voor het Openbaar Bestuur en de Adviescommissie voor Vreemdelingenzaken.
We praten over het advies met de Utrechtse wethouder Rachel Streefland, zij heeft de portefeuille Asiel en Integratie, en met Monique Kremer, voorzitter van de Adviescommissie voor Vreemdelingenzaken.
Na de moorden op advocaat Derk Wiersum en journalist Peter R. de Vries wil Nederland van Italië leren hoe je de zware misdaad aanpakt. Ministers Dilan Yesilgöz (Justitie en Veiligheid) en Franc Weerwind (Rechtsbescherming) bezoeken Italië. Wat doen ze daar anders en wat kan Nederland leren? Correspondent Heleen D'Haens doet verslag. Ze bezoekt onder meer een gevangenis in Italië waar veel maffiosi zitten.
De eerste vlucht met asielzoekers die illegaal naar het VK zijn gereisd, vertrekt vandaag naar Rwanda. Er is veel te doen geweest over het plan dat deze vlucht mogelijk maakt. De Britten betalen het Afrikaanse Rwanda om asielzoekers op te vangen die via het Kanaal illegaal de oversteek naar het Verenigd Koninkrijk hebben gemaakt. Doel van de maatregel is om asielzoekers te ontmoedigen om via mensensmokkelaars naar de Engelse kust te komen. In Nieuwsuur houden we het plan tegen het licht.
Het CDA wil dat de stikstofplannen van het kabinet worden aangepast. Dat zegt Tweede Kamerfractievoorzitter Heerma. Volgens de CDA-fractie moet niet zo eenzijdig naar verkleinen van de veestapel worden gekeken en zijn er "alternatieve manieren" om stikstofreductie te bereiken. Heerma noemt onder meer innovatie van de agrarische sector.
Nieuwsuur
Binnenland
Deel artikel: