Capitoolbestormers ruiken vrijheid: 'Reken op amnestie van Trump'
2025-01-04T17:01:15+0100
https://nos.nl/nieuwsuur/artikel/2550570-capitoolbestormers-ruiken-vrijheid-reken-op-amnestie-van-trump

Rudy Bouma
Correspondent VS
Rudy Bouma
Correspondent VS
'Te huur', staat er op een bord voor de golfkart-showroom van James Brett in Clearwater, Florida. De ondernemer zit financieel in zwaar weer omdat hij wordt vervolgd voor deelname aan de bestorming van het Capitool op 6 januari 2021. Hoewel zijn rol veel negatieve impact had op zijn leven en inkomen, heeft Brett geen spijt van zijn daden, zegt hij tegen Nieuwsuur.
Brett is niet in het Capitool geweest, maar bevond zich wel in het beruchte tunneltje, waar gewelddadige confrontaties met de politie plaatsvonden. Volgens Brett kon hij simpelweg geen kant op in het gedrang en is hij vertrokken toen het kon.
Hij is lid van de 'Proud Boys', volgens hem slechts een mannenclub die de pro-Trump-betogers wilde beschermen tegen tegendemonstranten van Antifa- en Black Lives Matters. "En toen brak de hel los."
Het enige waar ik spijt van heb is dat er vier mensen zijn omgekomen die dag.
Volgens de rechter speelde de rechts-nationalistische militie een leidende rol bij de bestorming. Hun aanvoerder Enrique Tarrio is veroordeeld tot 22 jaar cel. Brett zelf werd recent schuldig bevonden en hoort eind maart zijn straf. Maar zover komt het vast niet, denkt hij. "Ik heb het gevoel dat ik niet meer voor de rechter hoef te komen."
Hij baseert dat op uitspraken van Donald Trump. Die zei kort na zijn verkiezing amnestie te willen verlenen aan veroordeelde betogers.
Dominic Box wacht al anderhalf jaar in een cel zijn strafmaat af. Die kan oplopen tot 13 jaar. We spreken hem telefonisch. Zijn detentie heeft hem niet tot inkeer gebracht: "Het enige waar ik spijt van heb is dat er vier mensen zijn omgekomen die dag."
Nieuwsuur sprak in totaal met vijf veroordeelden. Geen van hen heeft berouw van deelname aan de rellen. Box rekent bovendien op spoedige vrijlating. "Ik heb er geen enkele twijfel over dat ik amnestie zal krijgen, net als al mijn broeders."
Voor de gevangenis in Washington D.C. demonstreert een handvol sympathisanten al zo'n 900 avonden op rij tegen de detentie van Capitoolbestormers. Ze noemen iedere keer de namen op van de ruim tweehonderd relschoppers die nog vastzitten, steeds gevolgd door het woord 'held'.
Ze bidden, leggen de belofte van trouw aan de VS af en via een telefonische verbinding zingen ze samen met gevangenen het Amerikaanse volkslied. Op dat moment laten de gedetineerden de lichten achter de ramen van de gevangenis knipperen.
Donald Trump speelde regelmatig een opname van de samenzang af op zijn rally's. Ook stak hij telefonisch de initiatiefnemer van de wakes een hart onder de riem. Dat is Micki Witthoeft: de moeder van ex-militair Ashli Babbitt, die door een agent werd doodgeschoten toen ze door een stukgeslagen raam in de gangen van het Capitool probeerde te klimmen.
Een volkomen onnodige actie, vindt Trump. Volgens Justitie heeft de agent echter volgens procedure gehandeld.
Witthoeft is na de dood van haar dochter verhuisd van San Diego naar Washington D.C. en woont nu in een huis dat ze 'het Adelaarsnest' heeft gedoopt. De Trump-bordjes in de voortuin vallen op in de stad waar ruim 90 procent van de bewoners op de Democraten stemde.
Familieleden die gevangenen in de hoofdstad bezoeken, kunnen er logeren. "Woede is mijn drijvende kracht. Veel mensen zeggen dat ik het los moet laten, maar ik ben daar nog niet klaar voor."
Witthoeft's heeft de vaak getoonde beelden van het moment dat haar dochter wordt neergeschoten nooit gezien. "Als jouw dochter vermoord zou worden en niemand zich hoeft te verantwoorden zou je ook woedend zijn", zegt Witthoeft. Haar stem breekt in de laatste woorden.
Ze put kracht uit beelden van haar dochter voorafgaand aan de bestorming. Daarin is nog een vrolijke Babbitt te zien, die claimt dat er 'miljoenen betogers' op de been zijn rond het Capitool.
Enkele dagen voor het interview met Nieuwsuur woont Witthoeft in de rechtbank de strafherziening bij van Guy Reffitt, een Texaan die een geladen pistool op zak had tijdens de protesten.
Zijn celstraf van ruim zeven jaar wordt met enkele maanden verlaagd vanwege een uitspraak van het Hooggerechtshof. Dat oordeelde afgelopen zomer dat een bepaald wetsartikel dat is gebruikt bij een aantal van de rechtszaken tegen Capitoolbestormers niet had mogen worden toegepast. Toch benadrukt de rechter tijdens de hoorzitting vooral de ernst van zijn daden.
Halverwege stormt Witthoeft de rechtszaal uit. Ze kan 'de leugens' van de rechter niet meer aanhoren, zegt ze op de gang. Witthoeft hoopt op vrijlating van alle Capitoolbestormers, direct na de inauguratie van Donald J. Trump op 20 januari. "Dan pak ik hier mijn spullen in en ga ik naar huis."
Nieuwsuur
Buitenland
Deel artikel: