Vanavond op tv: Eisen slavernij-excuses • Omkoping Europees Parlement • Orgaandonatie na euthanasie
2022-12-10T16:19:08+0100
https://nos.nl/nieuwsuur/artikel/2455886-vanavond-op-tv-eisen-slavernij-excuses-omkoping-europees-parlement-orgaandonatie-na-euthanasie

Diverse belangenorganisaties hebben een eisenpakket opgesteld voor de slavernij-excuses van het kabinet. Alleen met het inwilligen van deze en nog meer eisen gaan de partijen akkoord met de publieke excuses van het kabinet op 19 december. Wat wordt er nog meer geëist, en hoe zal het kabinet hierop reageren?
De autoriteiten in België verdenken "een Golfstaat" van omkoping en corruptie in het Europees Parlement. Volgens diverse Belgische media gaat het om Qatar. Vrijdag deed de politie invallen op zestien plaatsen in Brussel. Meerdere mensen zijn opgepakt voor verhoor en computers, telefoons en contant geld zijn in beslag genomen.
Volgens het Belgische OM probeerde het land zowel economische als politieke besluiten van het Europees Parlement te beïnvloeden. Waar draait dit onderzoek om? We bespreken het met de directeur van Transparency International, Michiel van Hulten.
De meeste mensen die willen sterven door middel van euthanasie, doen dat het liefst thuis. Maar als deze mensen ook hun organen willen doneren, moet dat in het ziekenhuis gebeuren. Voor orgaandonatie is het namelijk noodzakelijk dat iemand in het ziekenhuis overlijdt. Een huisarts en dokter van het Isala-ziekenhuis in Overijssel hebben een bijzondere procedure ontwikkeld zodat hier verandering in komt: de euthanasie begint thuis, maar eindigt in het ziekenhuis.
Nieuwsuur
Binnenland
Buitenland
Politiek
Deel artikel: