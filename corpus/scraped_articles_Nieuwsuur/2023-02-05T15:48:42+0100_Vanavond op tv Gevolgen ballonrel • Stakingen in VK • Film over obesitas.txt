Vanavond op tv: Gevolgen ballonrel • Stakingen in VK • Film over obesitas
2023-02-05T15:48:42+0100
https://nos.nl/nieuwsuur/artikel/2462630-vanavond-op-tv-gevolgen-ballonrel-stakingen-in-vk-film-over-obesitas

In de Verenigde Staten is het al dagenlang het gesprek van de dag: de grote Chinese 'spionageballon' die in het Amerikaanse luchtruim vloog. De ballon werd door de Amerikanen gezien als een Chinees spionage-instrument. Het leger schoot de ballon gisteren uit de lucht.
China zegt dat de ballon een uit koers geraakte weerballon was, en noemt het neerhalen een "overreactie". Hoe dan ook zet de rel de diplomatieke betrekkingen tussen Washington en Peking verder op scherp. Te gast is Chinakenner Ingrid d'Hooghe van Instituut Clingendael.
Al maanden wordt het VK geplaagd door een golf aan stakingen in de publieke sector. Onder andere treinpersoneel en zorgmedewerkers eisen salarisverhoging omdat de inflatie de pan uit rijst, maar volgens de regering kan de overheid dat niet betalen. We kijken vanavond naar de economische en maatschappelijke effecten van de stakingen.
De film 'The Whale', genomineerd voor drie Oscars, gaat over Charlie, die meer dan 270 kilo weegt. Hoofdrolspeler Brendan Fraser krijgt veel lof voor de rol, maar de film krijgt ook kritiek: mensen met obesitas zouden er te negatief in worden neergezet.
Nieuwsuur sprak op het filmfestival van Rotterdam met regisseur Darren Aronofsky, wiens films sowieso geroemd én gehaat worden.
Nieuwsuur
Binnenland
Deel artikel: