Trump weer president, deze Amerikanen zetten zich schrap: 'Hij eist loyaliteit'
2025-01-19T07:00:01+0100
https://nos.nl/nieuwsuur/artikel/2552344-trump-weer-president-deze-amerikanen-zetten-zich-schrap-hij-eist-loyaliteit

Waar veroordeelde Capitoolbestormers hun vrijheid zowat kunnen ruiken, vrezen politieke tegenstanders van Donald Trump juist wraak. "Als deze verkiezing voorbij is, heb ik het volste recht om achter ze aan te gaan", zei Trump afgelopen zomer over hen.
Morgen wordt Trump geïnaugureerd. Hoe serieus moeten we zijn dreigement nemen?
Journalisten en de democratie zijn niet op deze aanvallen toegerust.
Die vraag wekt ergernis op bij Andrew McCabe, oud-onderdirecteur van de Amerikaanse veiligheidsdienst FBI. "Mensen die hem niet serieus nemen, houden zichzelf voor de gek. Hij doet veel van wat hij zegt dat hij gaat doen. Zijn naaste adviseurs gebruiken vergelijkbare agressieve taal."
McCabe was FBI-onderdirecteur in het eerste jaar van Trumps vorige termijn. Een dag voor zijn pensioen werd McCabe ontslagen. Hij zou onder ede hebben gelogen over het lekken van informatie naar de pers, maar volgens McCabe was zijn ontslag politiek gemotiveerd. "Trump was niet blij met ons onderzoek naar Russische inmenging in de verkiezingen van 2016."
Eerder al werd de hoogste FBI-baas, James Comey, ontslagen. "Vermoedelijk wilde Trump ons onderzoek toen al dwarsbomen", zegt McCabe. "Trump en zijn aanhangers vielen het Ruslandonderzoek meedogenloos aan."
Trump deed niet geheimzinnig over zijn verachting van de FBI:
Donald J. Trump
@realDonaldTrump
Andrew McCabe FIRED, a great day for the hard working men and women of the FBI - A great day for Democracy. Sanctimonious James Comey was his boss and made McCabe look like a choirboy. He knew all about the lies and corruption going on at the highest levels of the FBI!
5:08
17 maart 2018
Trump noemde de aantijgingen van Russische inmenging altijd een heksenjacht. Maar speciaal aanklager Robert Mueller vond uiteindelijk wel degelijk bewijs voor Russische pogingen om Trumps campagne te helpen. "En de campagne was blij met die hulp", zegt McCabe.
Later werd McCabes ontslag teruggedraaid, waardoor hij toch formeel met pensioen kon. "Maar Trumps aanvallen hebben m'n leven permanent veranderd. Het is enorm stressvol. Het is financieel uitdagend. Het kan ongelooflijk negatieve effecten hebben op je carrière, op je reputatie."
Een heel andere impact van Trumps aanvallen ervaart Jeffrey Goldberg, hoofdredacteur van tijdschrift The Atlantic. Dat blad groeide met kritische stukken over Trump uit tot een van de meest invloedrijke tijdschriften in Washington D.C.
Nadat Goldberg met de primeur kwam dat Trump generaals van Hitler bewonderde, noemde de president hem uitschot en een oplichter die een stervend tijdschrift vol nepnieuws runt. Maar de persoonlijke aanvallen maken Goldberg niet bang. "Ik zie het niet als een bedreiging. We leven in een democratie waar politici vreselijke dingen over je kunnen zeggen, maar ze kunnen je niets aandoen. Anders dan in bijvoorbeeld Belarus, Rusland of China."
Toch maakt hij zich zorgen over de gevolgen van Trumps retoriek voor de Amerikaanse samenleving. Niet zozeer vanwege alle dreigementen, wel vanwege de vele onwaarheden die ook door de Republikeinse Partij worden overgenomen. "Journalisten en de democratie zijn hier niet op toegerust. De grootste zonde van media is dat ze proberen logica en coherentie te vinden in Trumps woorden en leugens, terwijl die er vaak niet zijn."
De journalistiek staat zwak tegenover een president die geen belang hecht aan de waarheid, beaamt oud-journalist Barton Gellman. De prijswinnende oud-journalist maakte om die reden een carrièreswitch naar het Brennan Center, een organisatie die zich met onderzoekers en juristen inzet voor het versterken van de democratie. "Als journalist voelde het steeds meer alsof ik aan de zijlijn stond en riep, 'dat ziet er slecht uit', zonder in te grijpen. Ik wilde iets doen waarmee ik de trend richting een autoritair bestuur kon helpen beteugelen."
Zijn overstap kwam nadat hij een reeks verhalen had gemaakt over de Capitoolbestorming. "Ik had een interview met een brandweerman die zei dat de verkiezingen waren gestolen van Trump. Ik kon absoluut niet tot hem doordringen, ondanks meerdere pogingen. Mijn vertrouwen in wat ik doe als journalist begon te wankelen. Wat is het nut van het opgraven van bewijs als je lezer niet geïnteresseerd is?"
De "megafoon" van Trump overstemt alle andere stemmen in de Amerikaanse samenleving, zegt McCabe. "Het is heel moeilijk om het tegen misinformatie op te nemen als het door de president van de Verenigde Staten wordt verspreid."
Voor mondige overheidsmedewerkers gaat het een lastige vier jaar worden, waarschuwt hij. Trump wil tienduizenden ambtenaren ontslaan en dreigt met tegenwerking en vervolging van degenen met kritiek. Al in zijn eerste termijn eiste hij loyaliteit van FBI-medewerkers, zegt McCabe.
Trump wil dat het justitieel apparaat voor hém werkt. Niet voor niets is hij van plan de huidige FBI-directeur te vervangen door een politieke bondgenoot, Kash Patel. Over dit soort ontwikkelingen zou de journalistiek veel kritischer moeten zijn, vindt oud-journalist Gellman. "Journalisten moeten neutraal zijn, maar hebben een recht om het voor de democratie en de rechtsstaat op te nemen, waar de journalistiek inherent onderdeel van is."
Juist binnen de rechtspraak en journalistiek werken veel potentiële doelwitten van Trump, zegt McCabe. "Aanklagers die hebben meegewerkt aan onderzoeken tegen Trump, journalisten die over zaken berichtten die hem niet aanstaan. Mensen vinden het lastig te accepteren dat hij daadwerkelijk op wraaktournee gaat, maar ik maak me grote zorgen."
Nieuwsuur
Buitenland
Deel artikel: