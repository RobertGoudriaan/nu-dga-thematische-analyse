Vanavond op tv: Ruimtestation ISS zonder Rusland • Onveilige boerenprotesten • Fed verhoogt rente
2022-07-27T16:31:43+0200
https://nos.nl/nieuwsuur/artikel/2438533-vanavond-op-tv-ruimtestation-iss-zonder-rusland-onveilige-boerenprotesten-fed-verhoogt-rente

De politie en Rijkswaterstaat roepen boeren op te stoppen met onveilige acties, doelend op de blokkades van zand, mest en puin die vannacht op een aantal snelwegen werden neergelegd. We peilen de reacties onder verschillende boerenorganisaties over de actie en stellen de vraag: hoe nu verder?
De Amerikaanse centrale bank, de Fed, heeft het belangrijkste rentetarief met 0,75 procentpunt verhoogd. Het is al de vierde verhoging in vijf maanden tijd. De Fed wil met deze nieuwe stap de inflatie beteugelen, al leidt de maatregel in de rest van de wereld juist tot hogere prijzen.
Ondertussen lijkt een recessie aanstaande. President Biden heeft zwaar te lijden onder de economische situatie. We bespreken het met correspondent Marieke de Vries.
Het internationale ruimtestation ISS wordt een stukje minder internationaal als Rusland zich daadwerkelijk terugtrekt. Hoe ziet de geschiedenis van de ruimtelijke samenwerking er ook alweer uit? En met George van Hal, wetenschapsjournalist bij de Volkskrant, bespreken we de gevolgen van de Russische terugtrekking, en de kansen die dat biedt.
Nieuwsuur
Binnenland
Deel artikel: