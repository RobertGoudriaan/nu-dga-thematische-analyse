Waar blijft het aangekondigde grondoffensief van Israël?
2023-10-24T21:57:50+0200
https://nos.nl/nieuwsuur/artikel/2495272-waar-blijft-het-aangekondigde-grondoffensief-van-israel

Een verenigd front tegen Hamas, zowel in eigen land, als met de bondgenoten. Dat is wat premier Benjamin Netanyahu van Israël wil uitstralen. Maar het langverwachte Israëlische grondoffensief blijft voorlopig nog uit. Ondertussen groeit de internationale druk op Israël om het offensief uit te stellen.
"Er is iets veranderd. Eerst was het: we moeten meteen wraak nemen, snel handelen. Maar nu zijn de gijzelaars een topprioriteit", zegt Yossi Melman. Hij is militair-expert van de kritische Israëlische krant Haaretz.
Ook bondgenoot Amerika vindt dat er meer tijd nodig is voor onderhandelingen over de gijzelaars, waaronder zich ook Amerikaanse burgers bevinden, en humanitaire hulp aan de Palestijnen in Gaza. Ook zouden de Amerikanen met diplomatie willen voorkomen dat er een breder regionaal conflict uitbreekt.
Een grondoorlog zal heel veel slachtoffers maken en oorlogsvoering in stedelijk gebied is zeer complex, zegt Melman. "Dat blijkt wel uit eerdere ervaringen, ook in Irak en Afghanistan. Daarom wilde Israël eerst proberen Hamas en de wapens van Hamas te vernietigen. En misschien zoveel mogelijk commandanten doden door middel van luchtaanvallen."
Er zouden ruim 200 mensen met verschillende nationaliteiten door Hamas zijn gegijzeld, zegt het Israëlische leger. De afgelopen dagen liet Hamas vier gijzelaars vrij. Maar na de start van een Israëlisch grondoffensief zal een deal voor gijzelaars vrijwel onmogelijk zijn, is de vrees.
Een Amerikaanse nieuwssite meldt vandaag dat de Israëlische regering bereid zou zijn het grondoffensief uit te stellen zolang er meer gijzelaars worden vrijgelaten. De voormalig leider van Hamas, Khaled Mashal, zei dat als Israël zijn luchtaanvallen in Gaza stopt, Qatarese en Egyptische functionarissen zullen helpen een manier te vinden om de gijzelaars vrij te laten.
Melman noemt het de troef van Hamas. "Het spel van tijdwinst. Ze beseffen dat dit een zeer nuttige kaart voor hen is. Daarom zijn ze begonnen met het vrijlaten van de eerste twee gijzelaars, en nog eens twee. Het Israëlische leger en de Israëlische regering doorzien dit spel en zullen het niet willen spelen. Want dat zou betekenen dat Hamas de touwtjes in handen houdt."
Dat er nog geen groen licht is voor een grondoffensief kan mogelijk ook te maken hebben met het oorlogskabinet van Netanyahu, dat de Israëlische premier vormde een paar dagen na de terreuraanvallen van Hamas. Daarin zitten zijn grootste politieke tegenstanders en de eenheid is er volgens experts ver te zoeken.
Melman: "De Israëlische premier vecht voor zijn politieke voortbestaan. Dat is voor hem belangrijk: het beperken van de schade die aan zijn regering is toegebracht. Daarom aarzelt hij om in te grijpen en het bevel aan het leger te geven."
De politieke tegenstellingen "lijken nu bevroren", zegt professor Gideon Rahat, politicoloog aan de Hebreeuwse universiteit in Jeruzalem. Nu is niet het moment om Netanyahu te vervangen, zegt ook de oppositie in het parlement. "Er is een sterk gevoel van eenheid. Dat we sterk moeten zijn en ervoor zullen zorgen dat we veilig zijn, dat ons land veilig is", aldus oppositielid Idan Roll.
Maar politicoloog Rahat verwacht dat de politieke eenheid niet lang stand zal houden. "Hoe langer de oorlog duurt, hoe politieker die wordt. Omdat mensen zullen zeggen dat de regering te hard reageert, of juist te zacht. Er zal steeds meer discussie over zijn."
Bekijk hieronder onze laatste YouTube, over Hamas:
Nieuwsuur
Collectie
Oorlog in Gaza
Buitenland
Deel artikel: