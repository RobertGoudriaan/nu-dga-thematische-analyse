Vanavond op tv: Libiërs in totale shock • Enorme jeugdwerkloosheid in China • De toekomst van de volkshuisvesting
2023-09-15T15:15:15+0200
https://nos.nl/nieuwsuur/artikel/2490561-vanavond-op-tv-libiers-in-totale-shock-enorme-jeugdwerkloosheid-in-china-de-toekomst-van-de-volkshuisvesting

Libië likt de wonden na de dodelijkste natuurramp ooit in het land. In de kuststad Derna kwamen zeker 5500 mensen om het leven, en mogelijk nog veel meer. We spreken VRT-journalist Jens Franssen die in het gebied is en met eigen ogen ziet wat de gevolgen zijn van de storm en daaropvolgende verwoestende overstromingen. Ook kijken we naar de vraag: dat dit voorkomen kunnen worden? Volgens sommige Libiërs nam de overheid het de afgelopen decennia niet zo nauw met de veiligheid.
In aanloop naar de Tweede Kamerverkiezingen zoomen we in op een aantal grote vraagstukken waar Nederland mee te maken heeft. Het eerste onderwerp waar we aandacht aan besteden is volkshuisvesting. Hoe staat het met de doelstelling om 900.000 huizen extra te bouwen tot 2030? Zijn er naast kopen en huren nog meer inventieve manieren van wonen die onze huizenmarkt kunnen verbeteren?
Te gast is Francesco Veenstra. Hij is Rijksbouwmeester en in die rol adviseert hij het kabinet op het gebied van woningbouw. We vragen hem waar de politieke partijen in zijn optiek op moeten focussen.
In Nederland zijn grote personeelstekorten, maar aan de andere kant van de wereld in China ligt dat heel anders. Vooral jongeren komen daar moeilijk of zelfs helemaal niet aan de bak. Hoe kan dat? Volgens recente cijfers zit 21,3 procent van de bevolking zonder baan. Maar helemaal betrouwbaar zijn die cijfers niet, want de Chinese overheid schortte onlangs de publicatie van nieuwe jeugdwerkloosheidscijfers op. We spreken erover met China-correspondent Sjoerd den Daas.
Nieuwsuur
Binnenland
Deel artikel: