Waarom de Duitse industrie kwakkelt en de vooruitzichten somber zijn
2025-01-13T07:00:01+0100
https://nos.nl/nieuwsuur/artikel/2551587-waarom-de-duitse-industrie-kwakkelt-en-de-vooruitzichten-somber-zijn

Chiem Balduk
correspondent Duitsland
Chiem Balduk
correspondent Duitsland
Aan de rand van Berlijn installeert Florian Scholz met zijn team zonnepanelen op een nieuwbouwhuis. 'Uw energietransitie begint nu!' staat er op zijn witte werkbusje. "Vorig jaar sloten we 500 systemen aan, maar dit jaar is dat behoorlijk teruggelopen. Als we de 350 aantikken, dan is dat goed."
De reden? De economische achteruitgang in Duitsland. De onzekerheid maakt mensen terughoudend. "Terwijl zonnepanelen nog nooit zo goedkoop waren als nu. Dat is het gekke!"
Het regent slechtnieuwsberichten over de Duitse economie. De voorspellingen voor 2025 variëren van minieme groei tot krimp. Ook in 2026 wordt geen merkbare groei verwacht. Prognoses worden naar beneden bijgesteld, de export daalt aanzienlijk en het aantal faillissementen stijgt flink.
Grote ontslaggolven zijn aangekondigd of worden verwacht bij de grote autobouwers, de staalindustrie en chemische bedrijven. Het beperkt zich niet alleen tot de 'oude economie'. Ook de wereld van duurzame energie, juist een sector waarin is geïnvesteerd, kampt met problemen.
De solarsector heeft de zonnige jaren achter zich liggen, vertelt Peter Knuth van branchevereniging BSDH. De afgelopen jaren floreerde de Duitse markt en nam de vraag flink toe, zeker na de gestegen gasprijzen. "Vervolgens bleek China snel, veel en goedkoop te kunnen leveren. Op een manier waarop wij dat niet kunnen." De zonnepaneelbouwers vielen om, en ook de geavanceerdere producenten van bijvoorbeeld omvormers en batterijopslag dreigen om te vallen.
Een eenvoudige oplossing is er niet: de markt beschermen tegen Chinese gesubsidieerde producten is een risico, want de Duitse fabrikanten zijn voor allerlei bouwonderdelen juist afhankelijk van China. "Zonder dat vallen wij ook om."
De problemen met de Duitse economie zijn veelzijdig, schetst Monika Schnitzer, voorzitter van Economische Adviesraad. Als wirtschaftsweise beoordeelt en adviseert zij over het economisch beleid van de Duitse regering. In het onlangs gepresenteerde jaarverslag wordt een pessimistisch beeld van de huidige situatie geschetst.
Duitse producten rechtvaardigen de hoge kosten niet meer.
Het gaat om een lange optelsom: een verouderde bevolking en infrastructuur, te weinig investeringen en de grote impact van de gestegen energieprijzen. "Duitsland werd daardoor meer getroffen dan andere landen, vanwege de energie-intensieve industrie", vertelt Schnitzer in Berlijn.
"Het automatisme dat wanneer de economie in andere landen aantrekt, onze export daarvan automatisch profiteert, is voorbij", vervolgt de gerenommeerde econoom. Duitse producten blijken niet (meer) te kunnen concurreren met bijvoorbeeld Chinese bedrijven. "Onze kosten zijn te hoog, terwijl onze producten niet meer zo aantrekkelijk zijn dat ze de hoge kosten legitimeren."
Daarmee is de toekomst van Duitsland als industrieland ongewis. Wirtschaftsweise Schnitzer vestigt haar hoop op de nieuwe generatie. "Op dit moment zijn er simpelweg te weinig jonge, kansrijke bedrijven in Duitsland."
Thomas Kolbe opent de deur van zijn nieuwe productiehal. Hij leidt de oudste brievenbusfabriek van Duitsland: Knobloch. Het familiebedrijf uit 1869 in het Saksische Döbeln werd door de DDR genationaliseerd. Na de val van de Muur nam hij het samen met zijn zus over. "Jarenlang dachten we dat deze markt zou opdrogen, omdat mensen geen post meer sturen. Een vakantiegroet stuur je nu via WhatsApp."
Toch zagen ze een kans: het bouwen van boxen voor pakketpunten. "Dat is uiteindelijk niets anders dan een grote brievenbus met een ander slot", zegt hij nuchter. Maar wel een product met potentie, door de groei van online bestellingen.
Met een subsidie van bijna vijf miljoen euro van de Duitse overheid werd de nieuwe hal verbouwd. "Die investering was doorslaggevend, anders hadden we het niet gered." Zijn verhaal is een lichtpuntje in de omgeving. Direct naast Knobloch sloot onlangs een fabriek voor windturbinegeneratoren de deuren.
Het ontbreekt in Duitsland aan vergelijkbare investeringen en positieve prikkels, vindt de brievenbusbouwer. "Er is optimisme nodig, juist ook bij ondernemers. Natuurlijk slaap ik wel eens een nacht slecht, maar je moet als ondernemer vooruitkijken."
Net als Kolbe hoopt zonnepaneleninstallateur Scholz dat er snel een einde komt aan de instabiliteit in het land, verwijzend naar de gevallen regeringscoalitie. "Na de verkiezingen moet er snel duidelijkheid komen waar we heen gaan met Duitsland, met heldere plannen." Zo zouden er stevige subsidieprogramma's moeten komen, die niet plotseling kunnen worden afgebouwd.
De meest realistische en ook bij kiezers gewilde optie, is een nieuwe 'grote' coalitie tussen de christendemocratische CDU/CSU en de sociaaldemocratische SPD.
"Het is interessant dat mensen juist daarnaar lijken terug te verlangen", zegt econoom Schnitzer. "Terwijl we juist bij die coalitie [de laatste regering-Merkel, red.] veel stilstand zagen. Geen hervormingen, geen investeringen en geen verbeteringen in het onderwijs." Precies wat er volgens haar nu wél nodig is in Duitsland.
Nieuwsuur
Collectie
Duitse verkiezingen
Buitenland
Deel artikel: