Nog steeds zorgen over Oekraïense ‘derdelanders’: waar gaan ze na maandag naartoe?
2023-08-29T22:55:48+0200
https://nos.nl/nieuwsuur/artikel/2488509-nog-steeds-zorgen-over-oekraiense-derdelanders-waar-gaan-ze-na-maandag-naartoe

Burgemeesters hebben nog altijd grote zorgen over de situatie van Oekraïense derdelanders, die vanaf maandag weg moeten uit Nederland. Overleg met staatssecretaris Eric van der Burg van Asiel leidde dinsdagavond niet tot de gewenste oplossingen. Het kabinet moet "de regie pakken", zegt Wouter Kolff namens de Veiligheidsraad.
In de gemeentelijke opvanglocaties zitten op dit moment ongeveer 2900 mensen die een tijdelijke verblijfsvergunning hadden in Oekraïne toen daar de oorlog uitbrak. Zij moeten 4 september, aanstaande maandag dus, de opvang verlaten. Ongeveer 700 van hen vroegen asiel aan, wat er met de 2200 anderen gebeurt is nog onduidelijk.
Wouter Kolff, die naast voorzitter van de Veiligheidsraad ook burgemeester van Dordrecht is, maakt zich grote zorgen over die groep. "Ze zouden zomaar eens in onze steden kunnen gaan rondzwerven", zegt hij tegen Nieuwsuur. "En gebruik maken van bijvoorbeeld het Leger des Heils. Dat willen we niet."
De 2200 derdelanders hebben vanaf maandag 28 dagen om te vertrekken. Maar een deel wil niet weg. Volgens Kolff moet de regering voorkomen dat ze de illegaliteit ingaan.
De burgemeesters kregen dinsdag tijdens het overleg met staatssecretaris Van der Burg de toezegging dat ze niet tegen iedere derdelander een individueel juridische procedure hoeven aan te spannen. "Dat scheelt een juridische slok op een borrel", zegt Kolff. "In Dordrecht hebben we 130 derdelanders." In Amsterdam zijn het er zelfs driehonderd.
Van der Burg vindt dat mensen met een tijdelijke Oekraïense verblijfsvergunning voor studie of werk veelal veilig kunnen terugkeren naar hun land van herkomst. Veelal zijn dat Afrikaanse of Aziatische landen. Maar hoe hij dat precies voor elkaar wil krijgen, is vooralsnog onbekend.
Ook de Amsterdamse wethouder Rutger Groot Wassink wil duidelijkheid over de derdelanders. "Er is chagrijn dat we dit al anderhalf jaar roepen en dat het kabinet nu pas aan het werk is om te zorgen dat dit goedkomt." Hij maakt zich zorgen om de "heel pijnlijke situaties" waarin derdelanders dreigen te belanden. "Het zou natuurlijk ook gewoon kunnen dat ze als ongedocumenteerden terugkomen in verschillende steden. Dat is niet prettig voor die mensen, maar ook voor de steden."
Nieuwsuur sprak vandaag met Melissa uit Maleisië, die via Oekraïne naar Nederland kwam. Zij dreigt te moeten vertrekken.
Nieuwsuur
Binnenland
Deel artikel: