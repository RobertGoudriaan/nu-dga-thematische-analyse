Vanavond op tv: Boerenprotesten • Nieuwe keurmethode UWV • Geluidsoverlast mensenrechtschending? • Brits prinsjesmysterie
2024-01-29T11:55:32+0100
https://nos.nl/nieuwsuur/artikel/2506724-vanavond-op-tv-boerenprotesten-nieuwe-keurmethode-uwv-geluidsoverlast-mensenrechtschending-brits-prinsjesmysterie

Boeren in België en Frankrijk protesteren vandaag. Waalse en Vlaamse boeren blokkeren al sinds gisteravond verschillende snelwegen, onder andere rond Brussel. Ze protesteren tegen Europese milieuwetgeving. Door hogere kosten hebben steeds minder boeren een toekomst perspectief, zeggen ze.
Dat sentiment wordt gedeeld door Franse boeren. Zij protesteren vandaag rond Parijs.
Morgen is de inhoudelijke behandeling van de rechtszaak die omwonenden van Schiphol hebben aangespannen tegen de Staat. De bewoners eisen dat de overheid extra maatregelen neemt om geluidoverlast van vliegtuigen tegen te gaan. We blikken vooruit op de zaak met omwonenden en hun advocaat.
Al jaren lukt het uitkeringsinstantie UWV niet om van alle zieke werknemers de mate van arbeidsongeschiktheid te bepalen binnen de wettelijke termijn van acht weken. Gevolg: duizenden langdurig zieke werknemers zitten langer dan de regels voorschrijven in onzekerheid. Ook kost dat het UWV jaarlijks miljoenen aan dwangsommen die ze wachtende cliënten moeten betalen. Een belangrijke oorzaak van de lange wachttijden is het oplopende tekort aan verzekeringsartsen.
De verdwijning van twee prinsjes Edward (12) en Richard (9) is een groot mysterie uit de Britse geschiedenis. Eeuwenlang wist niemand wat er met de twee in de Tower of London was gebeurd. Volgens de geruchten waren beide jongens vermoord door hun oom Richard III, die zijn eigen claim op de troon wilde versterken.
Maar volgens historica Philippa Langley is het anders gegaan; de twee beroemde prinsjes zouden helemaal niet zijn vermoord, maar juist in veiligheid zijn gebracht elders in Europa. En de skeletten die in de 17de eeuw onder een trap in de Tower werden gevonden, zouden helemaal niet van de twee jongetjes zijn.
Nieuwsuur
Binnenland
Deel artikel: