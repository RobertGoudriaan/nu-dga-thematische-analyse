'Trump dreigt met afsluiten Starlink', de levensader van het Oekraïense leger
2025-02-22T22:36:20+0100
https://nos.nl/nieuwsuur/artikel/2556942-trump-dreigt-met-afsluiten-starlink-de-levensader-van-het-oekraiense-leger

De Verenigde Staten zetten Oekraïne onder druk om akkoord te gaan met een deal over waardevolle mineralen. De regering van Donald Trump heeft in de onderhandelingen gedreigd om Oekraïne de toegang tot Starlink af te sluiten, melden bronnen aan persbureau Reuters. Dat satelliet-systeem is eigendom van Elon Musk en van levensbelang voor het Oekraïense leger.
Starlink is een netwerk van satellieten dat breedbandinternet biedt op afgelegen plekken, ook als daar alle communicatie verder is uitgevallen. Musk is met zijn Starlink-satellietproject al vanaf het begin bij de oorlog betrokken. Hij stuurde duizenden ontvangstkastjes naar Oekraïne om de door de Russen vernietigde communicatiesystemen te vervangen.
Volgens Dave Maasland, CEO van cyberbeveiligingsbedrijf ESET in Nederland, is Starlink voor het Oekraïense leger onmisbaar. "Als Starlink wegvalt, is dat een hele grote klap voor het Oekraïense leger. Het aansturen van drones, het uitvoeren van artillerie, maar ook speciale operaties. Het is allemaal afhankelijk van Starlink."
De Oekraïense president Volodymyr Zelensky kwam in oktober vorig jaar, nog voor Trump was gekozen tot president van de Verenigde Staten, met het idee om een overeenkomst met de Europese Unie en de VS te sluiten over investeringen en gezamenlijk gebruik van grondstoffen als uranium, titanium en lithium. Half februari deed Oekraïne de VS het voorstel om in ruil voor militaire steun Amerika voorrang te geven bij het verkrijgen van zeldzame aardmetalen en andere waardevolle grondstoffen.
De Amerikaanse regering kwam vervolgens met een tegenzet. Trump wil 50 procent van de mineralen, waaronder grafiet, uranium, titanium en lithium. Die laatste is belangrijk voor de productie van batterijen in elektrische auto's. En Trump wil het niet ruilen voor militaire steun, het is wat hem betreft compensatie voor de steun die de VS al heeft gegeven.
Volgens de Amerikaanse nieuwszender CNN heeft Zelensky dat voorstel afgewezen. En nu zetten de Amerikanen dus Starlink in als drukmiddel, wat overigens vanavond door Musk op X wordt ontkend: "Dit klopt niet, Reuters liegt".
Jeff Amrish Ritoe, strategisch adviseur energie en grondstoffen bij het Haags Centrum voor Strategische Studies, noemt de manier van zakendoen ongekend. "Het is niet gek dat Trump, die elke keer America First zegt, op een of andere manier wil worden terugbetaald. Maar de agressieve manier waarop het nu gebeurt, hebben we niet eerder gezien."
Het Franse persbureau AFP meldt op basis van een Oekraïense ingewijde dat de onderhandelingen nog lopen. Oekraïne zou het huidige voorstel het nog te vaag vinden waar de VS toe verplicht is.
"Er staan geen Amerikaanse verplichtingen in de overeenkomst wat betreft garanties of investeringen. Alles daarover is heel vaag, en ze willen 500 miljard dollar van ons loskrijgen", zegt de bron. "Wat voor partnerschap is dit eigenlijk?"
Zaterdagavond meldde Trump dat ze dicht bij een deal zijn voor zeldzame grondstoffen, olie of "wat we maar kunnen krijgen".
"Op dit moment wordt er nog steeds onderhandeld. President Zelensky zegt dat hij een rechtvaardigde deal wil, en die heeft hij dus volgens hemzelf nog niet gekregen. Dus hij weerstaat de druk vanuit de VS nog, maar die druk is natuurlijk hoog. Niet alleen vanwege Starlink, maar ook omdat hij de Amerikaanse wapensystemen nodig heeft om zijn land te verdedigen.
We horen nu via Oekraïense en Amerikaanse media dat er een nieuw voorstel ligt. Daarin staat dat Oekraïne 50 procent van de opbrengsten van de grondstoffen in een speciaal fonds stopt dat eigendom is van de VS. Het geld uit dat fonds moet dan worden gebruikt om te investeren in de wederopbouw van Oekraïne."
Amrish Ritoe ziet het dreigement om Starlink uit te schakelen als powerplay van de Amerikanen. "Als je weet dat een land in grote mate afhankelijk is van Starlink, dan is dat een duidelijk dreigement. Eigenlijk probeer je de ander tegen de muur te duwen om die vervolgens de overeenkomst te laten tekenen. Maar wat we begrijpen is dat Zelensky een keiharde veiligheidsgarantie wil van Trump. Hij zal dus niet zomaar zijn natuurlijke rijkdommen opgeven aan de Amerikanen zonder een veiligheidsgarantie."
Bovendien gaat het volgens Ritoe vele jaren duren voor de Verenigde Staten daadwerkelijk grondstoffen uit Oekraïne krijgen. "Tussen het identificeren van wat er in de grond zit en het daadwerkelijk produceren van grondstoffen zit makkelijk 15 tot 20 jaar."
Met dit kastje en deze ontvanger kan via de satellieten van Starlink een internetverbinding worden opgezet:
Nieuwsuur
Collectie
Toekomst Oekraïne
Buitenland
Deel artikel: