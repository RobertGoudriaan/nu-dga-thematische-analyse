Vanavond op tv: Groeiende uitgaven kankermedicijnen onhoudbaar • Hoorzittingen beoogd bewindslieden • Debat over achterhouden cijfers 'nareis op nareis'
2024-06-20T11:46:02+0200
https://nos.nl/nieuwsuur/artikel/2525370-vanavond-op-tv-groeiende-uitgaven-kankermedicijnen-onhoudbaar-hoorzittingen-beoogd-bewindslieden-debat-over-achterhouden-cijfers-nareis-op-nareis

De komende jaren komen honderden nieuwe kankermedicijnen op de Europese markt. Hoopvol voor patiënten, maar de kosten van die geneesmiddelen zijn gigantisch en stijgen hard. Dure kankermedicijnen dreigen zorg in de ziekenhuizen weg te drukken. De onderzoeksredactie van de NOS en Nieuwsuur dook in de wereld van de kankermedicijnen, en merkte dat er in dit heikele dossier een discussie bestaat tussen de farmaceutische industrie versus politiek en artsen.
Vandaag starten de hoorzittingen met beoogd ministers en staatssecretarissen. De kandidaat-bewindspersonen trappen af met een introductie over zichzelf. Daarna kunnen Kamerleden vragen stellen. Het is een nieuw fenomeen in de Haagse politiek waar niet alle partijen even enthousiast over zijn. Onder andere het CDA, de SP en de ChristenUnie hebben gezegd niet mee te doen. Henri Bontebal (CDA) vreest met de hoorzitting 'spektakelpolitiek'. De beoogd ministers die vandaag hun opwachting maken zijn Judith Uitermark (NSC), Binnenlandse Zaken en Koninkrijksrelaties, Mona Keijzer (BBB), Volkshuisvesting en Ruimtelijke Ordening, Eppo Bruins (NSC), Onderwijs, Cultuur en Wetenschap en Eddy van Hijum (NSC), Sociale Zaken en Werkgelegenheid.
De Tweede Kamer debatteert met demissionair minister en VVD-leider Dilan Yesilgöz over het achterhouden van informatie waaruit bleek dat gestapelde nareizen van vluchtelingen niet vaak voorkomen. Het was een van de redenen waarom het kabinet vorig jaar viel. Yesilgöz sprak destijds van "nareis op nareis op nareis". Politiek verslaggever Nynke de Zoeten bespreekt de uitkomsten van het debat.
Nieuwsuur
Binnenland
Deel artikel: