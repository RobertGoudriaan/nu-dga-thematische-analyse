Vanavond op tv: De risico's van kabels in de Noordzee • De stand van de Duitse economie
2022-07-05T13:55:53+0200
https://nos.nl/nieuwsuur/artikel/2435397-vanavond-op-tv-de-risico-s-van-kabels-in-de-noordzee-de-stand-van-de-duitse-economie

De komende jaren wordt de Noordzee nog meer dan nu een energiecentrale. Er komen veel windmolenparken bij - en daarmee ook veel stroomkabels richting vasteland. En dat terwijl de bodem van de Noordzee nu al bezaaid ligt met duizenden kilometers leidingen en energie- en datakabels. Er zijn groeiende zorgen dat de vele kabels te kwetsbaar zijn voor taps of sabotage door potentiële tegenstanders zoals de Russen.
In Duitsland was er gisteren voor het eerst sinds 1991 een handelstekort, wat betekent dat het land meer importeert dan exporteert. Wat zegt dit over de stand van de Duitse economie, die toch al door corona hard geraakt is en kampt met een energie- en grondstoffencrisis? En wat zijn de effecten op andere Europese landen?
Het team deskundigen dat de overheid adviseert over de uitbraak van apenpokken, schrijft in een brief dat verstandig zou zijn om homoseksuele mannen preventief te vaccineren tegen de ziekte. Het virus verspreidt zich vooral onder mannen die veel wisselende seksuele contacten hebben met andere mannen en het RIVM vreest dat grootschalige evenementen als de Amsterdam Pride kunnen leiden tot "intensievere verspreiding" binnen Nederland.
Maar, benadrukken de deskundigen, iedereen kan het virus oplopen. Besmettingen gebeuren via huid-op-huidcontact en via de lucht, niet alleen bij seks.
De Kunstenbond wil dat het kabinet de zelfstandigen in de cultuursector compenseert voor de misgelopen inkomsten tijdens de coronamaatregelen.
Nieuwsuur
Binnenland
Deel artikel: