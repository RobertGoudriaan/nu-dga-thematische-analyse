Vanavond op tv: De bouwplannen van het kabinet • Radeloosheid in Ter Apel
2023-12-18T12:12:46+0100
https://nos.nl/nieuwsuur/artikel/2502021-vanavond-op-tv-de-bouwplannen-van-het-kabinet-radeloosheid-in-ter-apel

Zowat alle politieke partijen willen er zo snel mogelijk heel veel huizen bij. Het huidige kabinet had zich al ten doel gesteld om voor 2030 900.000 nieuwe woningen te realiseren. Maar dan moet er sneller gebouwd worden dan in decennia gebeurd is, terwijl het aantal bouwvergunningen dat wordt afgegeven juist keldert.
Hoe denkt het kabinet het doel toch te gaan halen? Demissionair minister Hugo de Jonge van Volkshuisvesting en Ruimtelijke Ordening is te gast.
De situatie in het asielzoekers- en aanmeldcentrum in Ter Apel blijft nijpend. De locatie is overvol en een deel van de bewoners zorgt voor flinke overlast. Azc's elders in het land moeten plek vrijmaken om Ter Apel te ontlasten, bijvoorbeeld door statushouders in hotels onder te brengen, maar tot nu toe zijn gemeenten huiverig om asielzoekers over te nemen.
Een meer "chirurgische aanpak" van de oorlog in Gaza. Dat is wat de Amerikaanse defensieminister maandag kwam bepleiten in Jeruzalem. Oftewel: preciezere doelwitten, met minder kans op burgerslachtoffers. Israëls trouwste bondgenoot houdt de kritiek nog beleefd mensenrechtenorganisaties zijn dat stadium allang voorbij. Het aantal oorlogsdoden zou zijn opgelopen tot bijna twintigduizend.
Nieuwsuur
Binnenland
Deel artikel: