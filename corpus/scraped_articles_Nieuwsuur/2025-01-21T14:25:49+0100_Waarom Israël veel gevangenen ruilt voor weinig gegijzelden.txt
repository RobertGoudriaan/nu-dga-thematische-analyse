Waarom Israël veel gevangenen ruilt voor weinig gegijzelden
2025-01-21T14:25:49+0100
https://nos.nl/nieuwsuur/artikel/2552692-waarom-israel-veel-gevangenen-ruilt-voor-weinig-gegijzelden

Bart Rutten
redacteur Nieuwsuur
Bart Rutten
redacteur Nieuwsuur
Op de eerste dag van het staakt-het-vuren liet Hamas drie Israëlische gijzelaars vrij. Een aantal uur later bewandelden negentig gevangengenomen Palestijnen de omgekeerde weg.
Dat lijkt uit verhouding. Toch zijn Midden-Oostenkenners niet verbaasd. Ze verklaren die ogenschijnlijke disbalans onder meer doordat Israël en Hamas totaal anders kijken naar de waarde van hun eigen burgers. Daarnaast speelt een belangrijke rol dat Israël duizenden Palestijnen, vaak zonder proces, gevangen zette de afgelopen 15 maanden.
In Israël is de norm dat je alles op alles zet om je burgers te beschermen.
Hamas hield veel minder Israëliërs vast. Maar voor Israël geldt: iedere eigen burger moet koste wat kost terugkeren naar het vaderland, zegt arabist Leo Kwarten. "Dood of levend." Hamas weet dat Israël er zo over denkt. "Dus de troef die zij in handen hebben - de gijzelaars - verkopen ze heel duur."
Drie Israëlische vrouwen kwamen zondag na vijftien maanden vrij:
In de eerste fase van het staakt-het-vuren, die zes weken duurt, laat Hamas in totaal 33 gijzelaars vrij. In ruil laat Israël een kleine 2000 Palestijnse gevangenen gaan.
Veertien jaar geleden was die verhouding nog veel schever: Israël gaf toen 1027 gevangenen op in ruil voor de terugkeer van één soldaat: Gilad Shalit. Hij was op dat moment ruim vijf jaar gegijzeld door Hamas.
Het is historisch te verklaren dat Israël zo ver gaat om zijn eigen burgers te beschermen, zegt Peter Malcontent, universitair docent Internationale Betrekkingen aan de Universiteit Utrecht. "Het past binnen het verhaal van Israël als slachtoffernatie, die continu moet zien te overleven in een vijandige omgeving. Binnen de Joodse slachtoffergeschiedenis is de norm dat je alles op alles zet om je burgers te beschermen."
Blijdschap bij de aankomst van de negentig vrijgelaten Palestijnen:
Toch klinkt in Israël ook kritiek. Met name (radicaal-)rechtse politici vinden het vrijlaten van zo veel gevangenen in ruil voor een handjevol gegijzelden geen goed idee.
Malcontent: "Tussen die gevangenen zit een aantal stevige gevallen. Maar ook een boel mensen tegen wie amper een serieuze verdenking is."
Sinds 7 oktober 2023 is het aantal Palestijnen in Israëlische gevangenissen verdubbeld naar 10.400. Een derde van hen zit vast onder zogenoemde 'administratieve detentie': ze zijn opgesloten zonder proces. De Israëlische wet staat toe dat mensen tot zes maanden zonder aanklacht worden vastgezet, en die periode kan steeds worden verlengd.
Volgens mensenrechtenorganisaties gaat het hierbij ook om Palestijnen die zijn opgepakt voor berichten op sociale media, waarin ze rouwden om overleden familieleden.
Hamas kijkt niet op een dode meer of minder.
Uiteindelijk zochten zowel de Israëlische premier Benjamin Netanyahu als Hamas naar een deal die uit te leggen is aan de eigen achterban. "Stel: de verhouding was één Israëliër op drie Palestijnen. Dat zou op de Palestijnen totaal geen indruk maken", zegt Malcontent.
Waar Israël dus door het vuur gaat voor hun eigen mensen, geldt dat veel minder voor Hamas. De vraag of slachtoffers voorkomen kunnen worden, leeft totaal niet binnen de Hamas-top, denkt Malcontent. "Ze kijken niet op een dode meer of minder." Tegelijk laten de grootschalige bombardementen van afgelopen jaar zien zien dat Israël niet schroomt om grote aantallen Palestijnen te doden.
Het dodental in Gaza is volgens het Palestijnse ministerie van Gezondheid ruim 47.000. Lokale autoriteiten denken dat het daadwerkelijke aantal slachtoffers hoger ligt.
De in oktober gesneuvelde Hamas-leider Yahya Sinwar zei kort voor zijn dood dat alle burgerdoden in Gaza sinds 7 oktober 2023 een "noodzakelijk offer" zijn. Niet de burgers, maar het vaderland staat voor Hamas voorop.
Arabist Kwarten vroeg de afgelopen maanden meermaals aan leden van de militante beweging: is dit het allemaal waard, zoveel doden? "Dan zeiden ze: die vraag moet je ons niet stellen. Ze werden zelfs boos."
"Ze zeiden: het gaat om ons vaderland. Geen prijs is te hoog om dat terug te krijgen. Dus de prioriteiten liggen aan beide zijden van de grens heel anders."
De komende weken gaan Israël en Hamas door met het vrijlaten van gijzelaars en gevangenen. Ondertussen trekt het Israëlische leger zich deels terug uit Gaza en moeten ongeveer zeshonderd trucks met hulpmiddelen per dag het gebied in.
Ook moet binnenkort de grensovergang tussen Gaza en Egypte open, zodat gewonde Palestijnen medische hulp van buiten kunnen krijgen. Op 4 februari beginnen onderhandelingen over hoe en wanneer Israël zich vrijwel volledig uit Gaza terugtrekt.
De nieuwe Amerikaanse president Donald Trump zei gisteren na zijn inauguratie dat hij vreest dat het akkoord niet standhoudt. "Het is niet onze oorlog, het is hun oorlog, maar ik ben er niet gerust op."
Ook experts zien grote obstakels richting een geslaagde deal:
Nieuwsuur
Buitenland
Deel artikel: