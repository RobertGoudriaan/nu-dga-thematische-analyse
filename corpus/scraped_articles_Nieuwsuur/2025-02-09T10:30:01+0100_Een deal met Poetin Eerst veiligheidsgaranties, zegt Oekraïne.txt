Een deal met Poetin? Eerst veiligheidsgaranties, zegt Oekraïne
2025-02-09T10:30:01+0100
https://nos.nl/nieuwsuur/artikel/2555124-een-deal-met-poetin-eerst-veiligheidsgaranties-zegt-oekraine

Coen Nij Bijvank
redacteur Nieuwsuur
Coen Nij Bijvank
redacteur Nieuwsuur
Onwaarheden, bluf, verdraaiingen of grootspraak: uitspraken van de Russische president Vladimir Poetin blijken vaak onjuist of misleidend. De Oekraïense president Volodymyr Zelensky beseft dat maar al te goed: vredesbeloftes aan Oekraïne kwam Poetin de afgelopen decennia niet na.
Zelensky zal dus geen concessies aan Rusland willen doen zonder dat andere landen afspreken Oekraïne te helpen tegen toekomstige Russische agressie. "Veiligheid voor Oekraïne is het springende punt om tot een wapenstilstand te komen", zegt Ruslandkenner Hubert Smeets. "Westerse garanties om Russische beloftes af te dwingen zijn daarbij van het grootste belang."
Of Rusland en Oekraïne snel gaan praten over vrede is van veel factoren afhankelijk. Belangrijk is de situatie op het slagveld, waar Oekraïne het lastig heeft. Afgelopen week zei Zelensky bereid te zijn "desnoods" met Poetin te onderhandelen. Ook lijkt het erop dat Zelensky op korte termijn naar president Trump in Washington reist.
Als Europa nu niet nadenkt over militaire garanties, moeten we leven met wat Trump en Poetin samen afspreken.
Rusland kampt met eigen problemen, zoals hoge verliezen aan het front en een stagnerende economie. Toch "maken de Russen geen enkele beweging" richting onderhandelen met Kyiv, zegt Smeets. "Ze benadrukken steeds dat ze geen afstand willen nemen van hun oorlogsdoelen. Ze zeggen de gesprekken wel af te kunnen doen met de VS."
Maar áls het tot onderhandelingen komt, is het belangrijk dat westerse landen al hebben nagedacht over de toekomstige bescherming van Oekraïne, zegt Bob Deen, Oost-Europadeskundige bij instituut Clingendael. Niet voor niets staat het onderwerp komende week hoog op de agenda van de jaarlijkse veiligheidsconferentie van München waar staatshoofden, militairen, diplomaten en ministers van over de hele wereld samenkomen.
Zelf zei Zelensky dat er minimaal 200.000 westerse soldaten nodig zijn om een wapenstilstand te garanderen. Deen: "Het getal dat Oekraïne wenst, is zo hoog omdat de bestandslijn die ze moeten gaan verdedigen enorm lang is. Maar het is echt onrealistisch dat landen zoveel troepen gaan toezeggen."
Ook de toekomst van de bezette gebieden is een potentieel breekpunt bij de onderhandelingen. Rusland bezet nu, naast de Krim, (grote delen van) vier oostelijke provincies en beschouwt die al als onderdeel van Rusland.
Zelensky zal waarschijnlijk niet bereid zijn die gebieden definitief op te geven. Het meest waarschijnlijke is dat bij een wapenstilstand de frontlinie als bestandslijn wordt afgesproken. Oekraïne erkent dan niet formeel dat Oost-Oekraïne is geannexeerd door Rusland, maar Rusland blijft die gebieden wel (voorlopig) besturen.
Achter de schermen noemen Oekraïense functionarissen tussen de 40.000 en 50.000 westerse militairen haalbaar, volgens de Financial Times. Deen: "Bedenk daarbij dat landen er nog minimaal twee keer zoveel achter de hand moeten houden om de militairen te kunnen afwisselen."
Wie gaan die manschappen leveren? De VS is nu veruit de belangrijkste leverancier van wapens aan Oekraïne, maar de Amerikaanse president Trump zegt niet in nieuwe oorlogen terecht te willen komen.
Duitsland lijkt te aarzelen en Polen is tegen. Denkbaar is een coalitie van Britten, Fransen en Nederlanders, met steun van Baltische en Noordse landen. In december suggereerde defensieminister Ruben Brekelmans open te staan voor deelname. "Het hangt ervan af wat er dan precies voorligt en hoe dat eruitziet", en of er "politiek draagvlak" is, zei hij.
Belangrijk voor die afweging is de taak die de westerse troepen krijgen, zegt Deen. "Zijn ze er bijvoorbeeld als lichtbewapende waarnemers, of ook om eventueel mee te vechten? Waar worden de militairen gestationeerd, onder wiens commando vallen ze en in welke gevallen gaan ze aan gevechtshandelingen deelnemen?"
En: wat gebeurt er als Rusland een eenheid uit een NAVO-land aanvalt? Als in dat geval artikel 5 van het NAVO-verdrag geldt, moeten andere lidstaten te hulp schieten. Over al deze vragen "moeten in de deal heel specifieke afspraken worden gemaakt", zegt Deen.
Als het Westen overeenstemming bereikt, moet president Poetin ook nog z'n handtekening zetten. Deen: "Door veel van de maatregelen waardoor Oekraïne zich veilig voelt, voelt Rusland zich juist onveiliger."
Het liefst wil Oekraïne lid worden van de NAVO, zodat andere leden hulp moeten bieden als de Russen toch weer aanvallen. Binnen de NAVO zit zeker president Trump daar niet op te wachten. Maar voor Poetin is een Oekraïens NAVO-lidmaatschap nog veel onverteerbaarder. Een uitdijende NAVO noemde hij juist als een van de redenen voor de invasie.
Samen met andere experts vatte Deen de uiteenlopende veiligheidswensen samen in bovenstaand schema. Helemaal tegenover NAVO-lidmaatschap staat Ruslands ultieme wens: géén westerse veiligheidsgaranties plus demilitarisering van Oekraïne. "Rusland wil dat Oekraïne geen leger heeft, alleen een marechaussee-achtige troepenmacht", zegt Smeets. "Poetin wil van Oekraïne het liefst een vazalstaat maken."
Daarmee zal Kyiv niet akkoord gaan; het zou praktisch overgave betekenen en daarvoor staan de Oekraïners er nog te goed voor op het slagveld. Smeets: "Oekraïne zal echt de garantie eisen dat westerse mogendheden ingrijpen bij een nieuwe invasie of een andere schending van afspraken."
De drie opties in het midden van het schema zijn daarom waarschijnlijker, al is het maar de vraag of Rusland ooit akkoord wil gaan met westerse soldaten in Oekraïne of vergaande veiligheidsgaranties. Mogelijk kan Rusland leven met de veiligheidssteun-optie.
Deen: "Oekraïne blijft dan wapens van het Westen ontvangen, maar geen troepen. Kyiv is dan in staat om Rusland zelf af te schrikken. Althans, dat is het idee. Je houdt het risico dat een partij denkt: de ander staat zwak, ik sla toch toe."
Om te voorkomen dat na een deal de strijd weer snel oplaait, zijn stevige militaire garanties cruciaal, zegt Deen. "De afgelopen jaren hebben bewezen dat alleen dreigen met sancties Poetin onvoldoende afschrikt. Als Europa nu niet nadenkt over militaire garanties, zullen we moeten leven met wat Trump en Poetin samen afspreken."
Nieuwsuur
Buitenland
Deel artikel: