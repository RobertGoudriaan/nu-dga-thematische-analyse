Vanavond op tv: ChristenUnie vs. BBB • Pro-Oekraïners achter Oostzee-explosies? • Onrust in Georgië
2023-03-08T11:55:07+0100
https://nos.nl/nieuwsuur/artikel/2466674-vanavond-op-tv-christenunie-vs-bbb-pro-oekrainers-achter-oostzee-explosies-onrust-in-georgie

Verkiezingen gaan vooral over tegenstellingen, maar uiteindelijk draait het om de vraag: welke meerderheid ontstaat er, wie gaat met wie samenwerken, en wat betekent dat voor provincie en kabinet?
Daarom organiseert Nieuwsuur in aanloop naar de Provinciale Statenverkiezingen op 15 maart debatten tussen partijkopstukken over potentiële samenwerking. Wat kan een coalitiepartij van een oppositiepartij verwachten, en wat kan die oppositiepartij omgekeerd eisen? Waar liggen de raakvlakken tussen schijnbare tegenpolen, en wat zijn juist de verschillen tussen vermeende partners?
Vanavond spreken we met Mirjam Bikker en Caroline van der Plas, leiders van de ChristenUnie en van de BoerenBurgerBeweging, twee partijen die hun achterban vooral buiten de Randstad hebben. Ze willen allebei een goed perspectief voor boeren, maar denken heel anders over de uitvoering. Hoe kunnen ze toch samenwerken?
Westerse inlichtingen- en opsporingsdiensten hebben informatie naar de pers gelekt over het onderzoek naar de explosies van de gasleidingen Nord Stream 1 en 2, vorig jaar september in de Oostzee. De kern daarvan is dat het spoor naar Oekraïne leidt, maar dat nog altijd onduidelijk is wie de aanslag pleegden of er verantwoordelijk voor waren.
The New York Times schrijft dat uit inlichtingen blijkt dat de aanslagen door een pro-Oekraïense groep gepleegd kunnen zijn. Maar veel is onduidelijk over het bewijs en de bronnen ervan. De Oekraïense overheid ontkent betrokkenheid. Vanavond: wat weten we wél?
In hoofdstad Tbilisi protesteren Georgiërs tegen een wetsvoorstel die bedoeld zou zijn om regeringscritici monddood te maken. De politie heeft traangas en waterkanonnen ingezet om demonstranten uiteen te drijven.
Mensenrechtenorganisaties noemen de wet autoritair en in strijd met internationaal recht. Een ruime meerderheid van het parlement is voor de wet, maar de president heeft gezegd dat ze haar veto zal uitspreken als de wet wordt aangenomen.
Nieuwsuur
Binnenland
Deel artikel: