Canadese wint de World Press Photo 2022 met deze foto
2022-04-07T11:59:01+0200
https://nos.nl/nieuwsuur/artikel/2424227-canadese-wint-de-world-press-photo-2022-met-deze-foto

Ronja Hijmans
redacteur Nieuwsuur
Ronja Hijmans
redacteur Nieuwsuur
De Canadese fotograaf Amber Bracken heeft de World Press Photo gewonnen. Zij wint de meest prestigieuze fotoprijs voor Kamloops Residential School.
De foto toont kinderkleding gehangen aan kruizen:
De kleding is opgehangen door de inheemse gemeenschap Tk'emlúps te Secwépemc en herdenkt de kinderen die zijn gestorven tijdens hun verblijf op een katholieke kostschool in het Canadese Kamloops.
De kostscholen werden in de 19e eeuw opgericht om inheemse kinderen te assimileren. Ze kregen daar vaak te maken met fysiek en seksueel misbruik. Velen stierven door mishandeling, verwaarlozing of ziekte. Vorig jaar zomer werd er bij de kostschool een massagraf ontdekt met meer dan 200 ongemarkeerde graven van kinderen.
De foto is genomen op 19 juni 2021. "Het voelde als een begrafenis, omdat de hele gemeenschap rouwde", zegt fotograaf Bracken tegen Nieuwsuur. "Het regende en het was somber en triest."
Net toen Bracken de top van de heuvel bereikte om te gaan fotograferen, brak de zon door. "Het leek wel een sprookje: de wolken weken uiteen en er verscheen een prachtige regenboog boven de vallei. Je ziet het niet op mijn foto, maar de linkerkant van die regenboog kwam neer op de plek waar de graven van de kinderen waren gevonden. Het was een soort symbolisch herstel na het gewicht en verdriet van alles wat die gemeenschap heeft doorstaan."
Het geval in Kamloops staat niet op zichzelf. In heel Canada waren tussen 1870 en 1997 meer dan 130 van dit soort kostscholen, waar in totaal meer dan 150.000 inheemse kinderen gedwongen naartoe werden gestuurd. Het nationale onderzoekscentrum voor waarheid en verzoening, dat onderzoek doet naar deze scholen, heeft meer dan 4100 namen geïdentificeerd van kinderen die zijn gestorven terwijl ze op dit soort kostscholen zaten.
"Krachtig, beklijvend, meeslepend, gedenkwaardig, emotioneel, prachtig", zijn de woorden die juryvoorzitter Rena Effendi gebruikt om de foto te beschrijven. "Het is een foto waar je niet makkelijk aan voorbij kunt gaan, en die je niet makkelijk zal vergeten. Vaak zie je dat de winnende foto een luid moment uitdrukt. Maar dit is een stil moment, een stil moment van afrekening. En de stilte van dat moment spreekt op een luide manier tot ons allen."
De World Press Photo bekroont jaarlijks de beste fotojournalistiek en documentairefotografie van het afgelopen jaar. Er is dit jaar voor een nieuw model gekozen: vorige maand werden er op zes continenten al winnaars uitgeroepen in vier categorieën. Uit deze 24 winnaars werden vandaag de vier beste fotografen bekendgemaakt. Bracken en de andere drie winnaars ontvangen een geldprijs van 5000 euro en een award.
Vorige week vrijdag bood paus Franciscus afgezanten van de inheemse volken van Canada excuses aan, voor het leed dat hen is aangedaan. "Ik voel schaamte en verdriet voor alles wat jullie gekwetst heeft, voor de misstanden waaronder jullie hebben geleden en voor het gebrek aan respect voor jullie identiteit, cultuur en spirituele waarden", zei de paus. Hij vroeg de inheemse bevolking om vergeving, zoals eerder ook de Canadese bisschoppen deden.
Naast de prijs voor beste foto is er ook een prijs voor het beste fotoverhaal, het beste langdurige project en een open format categorie voor bijvoorbeeld korte documentaires of fotocollages.
De prijs voor het beste fotoverhaal gaat naar de Australische fotograaf Matthew Abbott. Die voor het beste langdurige project naar de Braziliaanse fotograaf Lalo de Almeida. Beide fotografen brachten de gevolgen van klimaatverandering in beeld, en wat dat betekent voor de inheemse bevolking van Australië en het Amazonegebied.
Bekijk hier de serie van Matthew Abbott:
Bekijk hier de serie van Lalo de Almeida:
Vorig jaar won de Deense fotograaf Mads Nissen de World Press Photo met zijn foto The First Embrace. De foto, genomen midden in de pandemie, toont een 85-jarige vrouw die voor het eerst in vijf maanden omhelsd wordt door een sociaal werker.
De winnende foto's van dit jaar zijn vanaf 15 april te zien in de Nieuwe Kerk in Amsterdam.
Nieuwsuur
Buitenland
Deel artikel: