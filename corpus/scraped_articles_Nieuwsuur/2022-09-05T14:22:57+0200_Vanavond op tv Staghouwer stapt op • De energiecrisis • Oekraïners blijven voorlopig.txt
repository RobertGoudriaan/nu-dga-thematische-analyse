Vanavond op tv: Staghouwer stapt op • De energiecrisis • Oekraïners blijven voorlopig
2022-09-05T14:22:57+0200
https://nos.nl/nieuwsuur/artikel/2443399-vanavond-op-tv-staghouwer-stapt-op-de-energiecrisis-oekrainers-blijven-voorlopig

Landbouwminister Henk Staghouwer, de man die voor hoop voor de boeren moest zorgen, stapt op. "Ik heb mij de vraag gesteld of ik de juiste persoon ben om leiding te geven aan de opgaven die er liggen", zei de ChristenUnie-bewindsman in een korte toelichting op zijn ministerie. "Ik ben afgelopen weekend tot de conclusie gekomen dat ik die persoon niet ben."
Wat ging er vooraf aan zijn korte mededeling? We spreken politiek duider Arjan Noorlander.
Na een week van dalingen, schieten de gasprijzen nu toch weer omhoog. Reden: Rusland houdt de Nord Stream 1 gaspijpleiding langer dicht. Officieel vanwege een olielek die gerepareerd moet worden, maar Europese leiders denken dat Rusland het vooral doet als politiek drukmiddel. En dat zorgt voor een hoop onrust. En ondertussen stijgen de stroomprijzen óók.
Om een uitweg te vinden, kwam verantwoordelijk eurocommissaris Breton vandaag praten met energieminister Jetten en premier Rutte. Econoom Mathijs Bouman en EU-correspondent Kysia Hekster zijn in de studio en leggen uit wat de mogelijke oplossingen zijn. Verder spreken we met energiedeskundigen, Rusland-correspondent Geert Groot Koerkamp en eurocommissaris Thierry Breton.
Het kabinet moet zich meer richten op de lange termijn als het gaat over de opvang van Oekraïense vluchtelingen, schrijven zowel de Adviesraad Migratie als Instituut Clingendael in recente analyses. Nu ligt de focus vooral op de korte termijn, maar de kans dat een aanzienlijk deel van de Oekraïense vluchtelingen in Nederland blijft is groot.
Nieuwsuur nam een kijkje bij een opvanglocatie in Almelo, waar de Oekraïense Kateryna inmiddels werk gevonden heeft en haar landgenoten helpt.
Nieuwsuur
Binnenland
Deel artikel: