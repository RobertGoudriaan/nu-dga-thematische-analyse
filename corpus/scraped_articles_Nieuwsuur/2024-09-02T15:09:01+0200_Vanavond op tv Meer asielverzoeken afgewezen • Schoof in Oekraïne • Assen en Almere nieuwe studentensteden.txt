Vanavond op tv: Meer asielverzoeken afgewezen • Schoof in Oekraïne • Assen en Almere nieuwe studentensteden?
2024-09-02T15:09:01+0200
https://nos.nl/nieuwsuur/artikel/2535540-vanavond-op-tv-meer-asielverzoeken-afgewezen-schoof-in-oekraine-assen-en-almere-nieuwe-studentensteden

Steeds meer asielaanvragen die voorheen vrijwel automatisch werden goedgekeurd, worden nu afgewezen. Dat zeggen asieladvocaten, Vluchtelingenwerk en deskundigen tegen Nieuwsuur. Als oorzaak wijzen zij op de nieuwe werkwijze van de Immigratie en Naturalistatiedienst (IND), die op 1 juli is ingegaan.
De aanpassing van de werkwijze is bedacht door voormalig staatssecretaris van Asiel Erik van der Burg, met als doel meer asielverzoeken te kunnen afwijzen. Dat lijkt dus te lukken, maar de betrokkenen die Nieuwsuur heeft gesproken waarschuwen dat de nieuwe werkwijze in de praktijk alleen maar zal leiden tot extra werk voor de IND en níet tot minder ingewilligde verzoeken.
Premier Dick Schoof is in Oekraïne en spreekt daar met president Volodymyr Zelensky, onder meer over de Nederlandse steun aan de oorlogsinspanningen. Het is Schoofs eerste bezoek als premier aan een ander staatshoofd. We spreken hem in de stad Zaporizja, niet ver van het front, waar hij Zelensky ontmoette.
Gedoe tussen fractieleiders
Afgelopen week hebben de fractievoorzitters van de partijen die het extraparlementaire kabinet vormen tot diep in de nacht vergaderd. Tijdens die bijeenkomst kwam oud zeer naar boven.
Het lukt maar niet om het tekort aan studentenkamers terug te dringen; er zijn duizenden woonplekken te weinig. Bijbouwen is erg lastig in de nu al volle studentensteden. Daarom wil de overheid meer bouwen in steden waar nog wél plek is, zoals Assen en Almere. Maar zitten studenten wel te wachten op een woonplek buiten de traditionele studentensteden?
Nieuwsuur
Binnenland
Deel artikel: