Vakantievilla wint van stacaravan: kampeerders in verzet tegen investeerders
2024-08-18T06:00:01+0200
https://nos.nl/nieuwsuur/artikel/2533680-vakantievilla-wint-van-stacaravan-kampeerders-in-verzet-tegen-investeerders

Laura Dofferhoff
redacteur Nieuwsuur
Jelmer Jansma
verslaggever Nieuwsuur
Laura Dofferhoff
redacteur Nieuwsuur
Jelmer Jansma
verslaggever Nieuwsuur
Steeds vaker verdringen luxe vakantievilla's de aloude stacaravan op Nederlandse campings. Kampeerders met een vaste plaats op de camping willen voorkomen dat hun stacaravans plaats moeten maken voor de luxe villa's. De recreanten, waarvan sommigen al 20 jaar op de camping staan, komen in opstand tegen de nieuwe eigenaren.
Uit onderzoek van Breda University of Applied Sciences blijkt dat het aantal jaarplaatsen - de stukjes gehuurde grond waar campinggasten met een caravan mogen staan - in 2022 met 30.000 plekken was afgenomen in vergelijking met 1995. Campings worden bijvoorbeeld opgekocht door grote recreatiebedrijven, zoals EuroParcs, eigenaar van meer dan vijftig parken in Europa, en het Franse Capfun, met twintig campings in Nederland.
Volgens toerisme-expert Jos van der Sterren van Breda University of Applied Sciences zijn er twee redenen dat steeds meer campingeigenaren kiezen voor vakantiewoningen in plaats van jaarplaatsen voor stacaravans. De eerste is dat de consument meer luxe wil.
Om tegemoet te komen aan die vraag naar meer luxe, zijn forse investeringen nodig en campingeigenaren hebben dat geld vaak niet, zegt van der Sterren: "Zaken als zwembaden en verduurzaming kosten veel geld. Dan is de afweging: doe ik dat zelf, of verkoop ik de boel aan een investeerder?"
Kampeerders leggen zich niet zomaar neer bij deze ontwikkeling. Op verschillende campings, van Groningen tot Noord-Brabant, komen vaste campinggasten in verzet. In de meeste gevallen loopt dit op weinig uit, zegt Van der Sterren.
Maar soms heeft zo'n protest wel succes, zoals op camping Meerzicht in de Groningse plaats Matsloot. De kampeerders kregen in 2021 bericht dat de camping werd opgekocht door EuroParcs met het plan om er chalets te bouwen. De bewoners moesten binnen een jaar vertrekken.
Kampeerder Catrien Bleeker komt al 75 jaar op camping Meerzicht. Zij zag niets in de nieuwe plannen voor de camping:
De vaste gasten van de camping tekenden verzet aan bij de provincie en gemeente, en toonden onder meer aan dat er beschermde diersoorten woonden in het omliggende Natura2000-gebied. Hierdoor werd bouwen op de camping lastig. "Het werd een hoofdpijndossier voor EuroParcs", zegt kampeerder Marleen Pollack daarover. "De media-aandacht was niet positief en EuroParcs zag hoe vastbesloten wij als recreanten samen waren."
Het verzet van de kampeerders was succesvol: EuroParcs was bereid om de camping terug te verkopen. Dorine Sibbes, voorzitter van kampeerdersvereniging Meerzicht, is trots dat het was gelukt om samen de camping te behouden. "Het komt door de solidariteit, de kennis van zaken en de natuur, en door het geluk dat er een paar mensen waren die het geld konden voorschieten", zegt ze.
Om het geleende geld terug te betalen, worden er nu wel nieuwe kavels gemaakt waarop een woning kan worden gebouwd. "We hebben sindsdien veertig nieuwe kavels in de verkoop om de lening terug te betalen", zegt Sibbes. "We maken er geen eenheidsworst van zoals al die andere bedrijven wel deden met hoge prijzen. Dit is wat de gemiddelde man ook zou kunnen realiseren."
De strijd tegen de investeerders met het 'grote geld' heeft camping Meerzicht gewonnen, maar op andere plekken in Nederland is die nog gaande. Bijvoorbeeld op camping Sandevoerde in Zandvoort, waar de vaste gasten begin 2022 bericht kregen dat de camping was verkocht en de stacaravans plaats moesten maken voor chalets.
Maar de vaste gasten wilden van geen wijken weten en stapten naar de rechter. "Volgens de rechter was het plan van de nieuwe eigenaar niet uitvoerbaar", zegt Geert Sijtzema, voorzitter van kampeerdersvereniging Sandevoerde. "De vergunningen ontbraken, onder andere voor het Natura2000-gebied waar we in zitten."
Voorlopig mogen de kampeerders blijven, maar de vraag is voor hoe lang. Inmiddels zijn al behoorlijk wat mensen vertrokken. "Door angst en paniek zijn al 300 vaste stacaravans verdwenen", zegt Sijtzema.
Nieuwsuur
Binnenland
Deel artikel: