Vanavond op tv: Schiphol moet krimpen • EU en Oekraïne • Complotdenkers voor de rechter
2022-06-16T15:25:03+0200
https://nos.nl/nieuwsuur/artikel/2432922-vanavond-op-tv-schiphol-moet-krimpen-eu-en-oekraine-complotdenkers-voor-de-rechter

Er valt niet te ontkomen aan een structurele inkrimping van het aantal vluchten vanaf Schiphol. Het kabinet werkt aan ingrijpende maatregelen, omdat de luchthaven niet voldoet aan de eisen voor geluidsoverlast, stikstof en fijnstof. Haagse bronnen zeggen dat Schiphol zeker 10 procent moet inleveren. En deze zomervakantie moet Schiphol vanwege personeelstekort het dagelijkse aantal passagiers dat van de luchthaven gebruikmaakt beperken tot maximaal 67.500 reizigers per dag. Tientallen tot enkele honderden vluchten op de drukste dagen in juli worden geschrapt. We spreken met Arjan Noorlander.
De Duitse bondskanselier Olaf Scholz en de Italiaanse premier Mario Draghi en de Franse president Emmanuel Macron zijn vandaag in Oekraïne. President Volodymyr Zelensky verwacht van de mannen militaire ondersteuning. Ook vraagt Zelensky om duidelijke steun voor het kandidaat-lidmaatschap van de Europese Unie voor Oekraïne. Morgen zal de Europese Commissie naar verwachting positief adviseren over het kandidaat-lidmaatschap. Te gast is Wouter Zweers, expert bij Instituut Clingendael over EU-uitbreidingsbeleid.
Het Openbaar Ministerie eist gevangenisstraffen tot twee jaar tegen drie mannen die onder anderen RIVM-directeur Jaap van Dissel bedreigd zouden hebben. Het OM verdenkt ze ook van opruiing, smaad en laster. De verdachten, Joost K., Wouter R. en Hans de M., zijn prominente complotdenkers. Hun samenzweringstheorieën inspireerden ook anderen tot het plegen van strafbare feiten, zelfs tot een aanslag. Verslaggever Rudy Bouma volgt de zaak en praat ons bij.
Nieuwsuur
Binnenland
Deel artikel: