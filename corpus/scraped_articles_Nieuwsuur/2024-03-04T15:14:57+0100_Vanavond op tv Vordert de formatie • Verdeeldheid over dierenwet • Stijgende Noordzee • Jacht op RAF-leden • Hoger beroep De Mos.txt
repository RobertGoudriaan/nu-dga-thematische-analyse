Vanavond op tv: Vordert de formatie? • Verdeeldheid over dierenwet • Stijgende Noordzee • Jacht op RAF-leden • Hoger beroep De Mos
2024-03-04T15:14:57+0100
https://nos.nl/nieuwsuur/artikel/2511429-vanavond-op-tv-vordert-de-formatie-verdeeldheid-over-dierenwet-stijgende-noordzee-jacht-op-raf-leden-hoger-beroep-de-mos

VVD-leider Dilan Yesilgöz wil er nog steeds "alles aan doen" om te zorgen dat er een regering komt, herhaalde ze na haar gesprek met NSC-leider Pieter Omtzigt bij informateur Kim Putters. Een meerderheidskabinet van PVV, NSC, VVD en BBB bleek er vorige week niet meer in te zitten. Maar wat dan wel? Vandaag zijn eerst VVD en NSC bij Putters geweest, vanavond komen PVV en BBB bij Putters op gesprek. Arjan Noorlander heeft het laatste nieuws.
Alle Tweede Kamerleden zeggen dat ze een dierwaardige veehouderij willen, maar er is grote verdeeldheid over de manier waarop. Een door de vorige Tweede Kamer aangenomen amendement van de Partij voor de Dieren leidde in de huidige Tweede Kamer tot veel discussie. Daarin staat dat varkens, kippen en koeien op de boerderij natuurlijk gedrag moeten kunnen vertonen. De potentieel omvangrijke gevolgen van die wetswijziging drongen daarna pas door tot vee- en hobbydierenhouders. Wat was vandaag de opstelling van de formerende partijen?
Steeds hogere dijken en zwaardere gemalen, een futuristische dam in de Noordzee of juist meebewegen met het water? Technisch bestaan er allerlei manieren om Nederland ook in de verre toekomst veilig te houden voor de stijgende zeespiegel. Een nieuw rapport, opgesteld door adviesbureaus, wetenschappers, overheden en maatschappelijke organisaties, komt met drie denkrichtingen: 'beschermen', 'zeewaarts' en 'meebewegen'. We bespreken de opties met Deltacommissaris Co Verdaas.
In Duitsland is de afgelopen dagen een klopjacht gaande naar twee voormalige RAF-leden, verdacht van terrorisme en andere vormen van zware criminaliteit. Eind vorige week werd al een ander, voormalig RAF-lid gearresteerd. Tientallen jaren leefden ze onder de radar, blijkt nu.
Per abuis heeft terrorisme-expert Hans-Jakob Schindler in de reportage een verkeerde naamtitel gekregen.
Is de Haagse politicus Richard de Mos tóch schuldig aan corruptie? Eerder sprak de rechtbank De Mos volledig vrij, maar het Openbaar Ministerie zag genoeg reden om tegen een deel van de verdenkingen in hoger beroep te gaan. De principiële vraag in de zaak: wanneer is een gift aan een partij een vorm van omkoping? Top-aanklager Koos Plooij gaat nu voor een veroordeling in hoger beroep.
Nieuwsuur
Binnenland
Deel artikel: