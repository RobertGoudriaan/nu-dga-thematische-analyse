Vanavond op tv: Finland NAVO-lid • Aanklacht Trump • Nieuwe stikstofnederlaag? • Doorstart Lightyear
2023-04-04T11:30:11+0200
https://nos.nl/nieuwsuur/artikel/2470103-vanavond-op-tv-finland-navo-lid-aanklacht-trump-nieuwe-stikstofnederlaag-doorstart-lightyear

Finland is toegetreden tot de NAVO, op de dag af 74 jaar na de oprichting van het militaire bondgenootschap. Met de toetreding van de Finnen tot het bondgenootschap wordt de grens van de NAVO met Rusland in een klap verdubbeld. Finland en Rusland delen een grens van meer dan 1300 kilometer. Stoltenberg sprak eerder vandaag van een "historisch moment". Hij zei dat de toetreding van de Finnen een direct gevolg is van de Russische invasie in Oekraïne.
Donald Trump wordt vanavond voorgeleid voor een rechter in New York. De zaak draait om het betalen van zwijggeld aan pornoactrice Stormy Daniels in aanloop naar de presidentsverkiezingen van 2016. Trump is de eerste (oud-)president in de geschiedenis van de VS die strafrechtelijk vervolgd wordt. Maar er zijn meer zaken tegen Trump, die tot serieuzere strafeisen kunnen leiden. Wat betekenen de strafzaken voor zijn populariteit?
In politiek Den Haag en bij vergunningsverleners wordt met spanning uitgekeken naar een uitspraak van de Raad van State morgen. Die beslist dan of de rekenmethode voor het bepalen van stikstofneerslag in stand kan blijven. De rekenmethode van het kabinet komt er op neer dat bij een vergunningsplichtig project de stikstofneerslag tot een straal van 25 kilometer wordt berekend. Een wetenschappelijke onderbouwing voor 25 kilometer ontbreekt.
De maker van elektrische zonneauto's, Lightyear, maakt een doorstart. Daardoor kan de Lightyear 2 worden gebouwd. Investeerders haalden binnen een dag 8 miljoen euro op. We spreken Lightyear-topman en medeoprichter Lex Hoefsloot en één van de investeerders.
Nieuwsuur
Binnenland
Deel artikel: