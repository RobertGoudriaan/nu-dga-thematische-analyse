Vanavond op tv: Nederland aantrekkelijk spionage-doelwit • EU-tegoed Hongarije • Einde aan plastic?
2022-11-30T11:33:43+0100
https://nos.nl/nieuwsuur/artikel/2454545-vanavond-op-tv-nederland-aantrekkelijk-spionage-doelwit-eu-tegoed-hongarije-einde-aan-plastic

Nederland is volgens de veiligheidsdiensten en de Nationaal Coördinator Terrorismebestrijding en Veiligheid (NCTV) niet alert genoeg op spionage en diefstal van technologie. De Adviesraad voor Wetenschap, Technologie en Innovatie komt morgen met een advies over 'kennisveiligheid', aan Onderwijs-minister Robbert Dijkgraaf.
Hoe is het gesteld met die veiligheid? Vooral China blijkt geïnteresseerd in de hoogwaardige Nederlandse technologie, zo wordt gewaarschuwd. Te gast is China-expert Ingrid d'Hooghe van Instituut Clingendael.
De 7,5 miljard euro die op de EU-begroting is gereserveerd voor Hongarije wordt, als het aan de Europese Commissie ligt, voorlopig bevroren. Het Europees Parlement had ook gevraagd om het geld in kas te houden tot zeker is dat Hongarije de rechtsstaat heeft hersteld. Premier Viktor Orbán is al jaren bezig de rechtsstaat in zijn land af te breken, zeggen zijn critici.
De Commissie heeft wel de plannen van Hongarije goedgekeurd voor het geld uit het coronaherstelfonds. Het land kan aanspraak maken op 5,8 miljard euro. Te gast is Kees Sterk, rechter en hoogleraar Europese rechtspleging.
De Europese Commissie wil met nieuwe plannen de groeiende afvalstroom verminderen. Dat zou een einde betekenen voor verpakkingsafval als koffiecups, plastic shampoo- en bodylotionflesjes in hotels, stickers op fruit. Verpakkingen van alledaagse producten moeten gemakkelijker en op natuurlijke wijze kunnen worden gerecycled of biologisch afbreekbaar zijn. Maar hoe lang duurt het voordat veranderingen in de praktijk zijn doorgevoerd?
Nieuwsuur
Binnenland
Deel artikel: