Vanavond op tv: Vooruitblik Prinsjesdag • Wat is er aan de hand in de Kaukasus? • De bevrijding van Izjoem
2022-09-18T16:00:59+0200
https://nos.nl/nieuwsuur/artikel/2445064-vanavond-op-tv-vooruitblik-prinsjesdag-wat-is-er-aan-de-hand-in-de-kaukasus-de-bevrijding-van-izjoem

Aanstaande dinsdag, de derde dinsdag in september, is het weer Prinsjesdag: de traditionele opening van het parlementaire jaar. Na de Troonrede van koning Willem-Alexander zal minister van Financiën Sigrid Kaag de Miljoenennota presenteren aan de Tweede Kamer.
Wat kunnen we verwachten van Prinsjesdag 2022 en hoe zal de politiek reageren op de eerste begroting van het kabinet-Rutte IV? Te gast in de studio is politiek duider Arjan Noorlander.
Het conflict tussen Armenië en Azerbeidzjan over de regio Nagorno-Karabach is afgelopen dagen flink opgelaaid. Bij gevechten zijn al tientallen mensen om het leven gekomen. Het is de heftigste geweldsuitbarsting sinds 2020, toen de landen zes weken lang vochten en 6500 mensen om het leven kwamen.
Waarom vechten de voormalige Sovjetrepublieken over Nagorno-Karabach en hoe reageren de omliggende Kaukasische landen hierop? En waarom gaat Nancy Pelosi, de voorzitter van het Amerikaanse Huis van Afgevaardigden, juist nu naar Armenië? Dat bespreken we met Oost-Europadeskundige Bob Deen.
Het Oekraïense leger heeft onlangs de stad Izjoem, ten zuidoosten van Charkov, heroverd. De stad is een belangrijk logistiek punt voor het Russische leger. Bij de bevrijding werd een massagraf ontdekt met daarin honderden lichamen, waarvan sommigen sporen van martelingen vertoonden. Nieuwsuur sprak twee militairen die betrokken waren bij de bevrijding.
Nieuwsuur
Binnenland
Deel artikel: