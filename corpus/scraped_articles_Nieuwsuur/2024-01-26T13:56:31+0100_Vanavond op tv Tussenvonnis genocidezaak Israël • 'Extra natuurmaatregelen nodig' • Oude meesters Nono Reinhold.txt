Vanavond op tv: Tussenvonnis genocidezaak Israël • 'Extra natuurmaatregelen nodig' • Oude meesters: Nono Reinhold
2024-01-26T13:56:31+0100
https://nos.nl/nieuwsuur/artikel/2506338-vanavond-op-tv-tussenvonnis-genocidezaak-israel-extra-natuurmaatregelen-nodig-oude-meesters-nono-reinhold

Het Internationaal Gerechtshof (ICJ) zegt in een tussentijdse uitspraak in de genocidezaak van Zuid-Afrika tegen Israël dat Israël alles moet doen wat binnen zijn macht ligt om genocide in Gaza te voorkomen. Ook zegt het hof dat Israël moet garanderen dat zijn troepen geen genocide zullen plegen. Israël moet van het hof direct maatregelen nemen die zorgen dat er humanitaire hulp voor de Palestijnen beschikbaar komt, en dat bewijsmateriaal van het conflict niet vernietigd wordt. Binnen een maand moet Israël verslag uitbrengen aan het Gerechtshof over de stappen die er zijn gezet.
Het hof kan nog geen oordeel vellen of er daadwerkelijk genocide heeft plaatsgevonden. Daarvoor zal een proces nodig zijn dat nog jaren kan duren. Wat zijn de gevolgen van dit tussenvonnis? Dat bespreken we met hoogleraar Internationaal Publiekrecht aan de UvA André Nollkaemper.
En naarmate de oorlog tegen Hamas voortduurt, groeit het verzet internationaal. Maar in eigen land wordt het vredeskamp eerder kleiner dan groter. Een andere kijk op de oorlog - als die er al is - zien Israëli's al snel als verraad. Vanavond een reportage uit Israël.
Het is nog onduidelijk hoe het natuurbeleid er onder een nieuw kabinet uit zal gaan zien. PVV, VVD, NSC en BBB denken verschillend over de aanpak van het stikstofprobleem. Maar de Ecologische Autoriteit concludeert dat het nog slechter gaat met de stikstofgevoelige natuur in Nederland dan gedacht. De overheid moet snel een tandje bijzetten, met één integrale aanpak, is het advies. We zijn in Bennekom, waar veel werk is verzet voor verbetering van de natuur.
Een nieuwe aflevering in onze reeks 'Oude Meesters' van de Nederlandse kunst, die nog allemaal actief zijn. De kunstenaars zijn tussen de 84 en 94 jaar, wonnen prijzen en exposeerden in binnen- en buitenland. En ze werken nog vol passie door. Vanavond bezoeken we de grafisch kunstenaar en fotografe Nono Reinhold in haar atelier.
Nieuwsuur
Binnenland
Deel artikel: