Energiebedrijven haken af, Eneco bouwt geen windmolens meer op zee
2025-03-30T15:23:39+0200
https://nos.nl/nieuwsuur/artikel/2561688-energiebedrijven-haken-af-eneco-bouwt-geen-windmolens-meer-op-zee

Op het land wil niemand ze in de achtertuin, maar in de achtertuin van ons allemaal - de Noordzee - zijn ze inmiddels een belangrijke Nederlandse energiebron: windmolens. Ze zorgen voor 15 procent van de elektriciteit van huishoudens en bedrijven. Maar energiebedrijven zien geen brood meer in de aanleg van nieuwe windparken op zee.
De afgelopen jaren won Eneco diverse aanbestedingen voor reusachtige windparken op de Noordzee. Maar aan de inschrijving voor een volgende vergunningronde, voor een nieuw park op meer dan 50 kilometer voor de kust van IJmuiden, doet Eneco nu niet mee. Het gaat om windmolens die stroom moeten gaan leveren voor miljoenen huishoudens.
"De vraag naar groene stroom moet meer gestimuleerd worden en dat moet zich vertalen naar hogere energieprijzen. Anders kunnen wij de kosten van windparken op zee gewoon niet meer terugverdienen. Het is te duur geworden", zegt Eneco-bestuursvoorzitter As Tempelman.
Energiebedrijven zagen de kosten van onder meer kabels, stalen funderingen, koper en turbines de laatste tijd stijgen. "Daarnaast zijn de financieringskosten vele malen hoger omdat de rente is gestegen", zegt Joël Meggelaars van energiebedrijf Ørsted. En dat bedrijf ziet nog tal van risico's: "Is er dadelijk wel een klant die mijn stroom wil afnemen tegen een fatsoenlijke prijs? Is die er niet, dan komt de businesscase ook niet rond."
Eneco is dus zeker niet de enige partij die afhaakt. "Als de Nederlandse overheid het beleid niet aanpast, kan ik me moeilijk voorstellen dat wij gaan inschrijven op een nieuw windmolenpark. We zien in het buitenland veel aantrekkelijkere opties", aldus Meggelaars. Ook andere energiebedrijven lieten eerder al weten weinig interesse te hebben.
De energie-onafhankelijkheid van Nederland komt in het geding.
Netbeheerder Tennet vindt dat de overheid windmolenparken op zee weer financieel moet gaan ondersteunen. Het staatsbedrijf legt op vasteland nu een nieuw hoogspanningsstation aan. Kosten al vier miljard euro. Maar de bouw van de windparken blijft achter.
"Het gevolg is dat de energietransitie tot stilstand komt. Offshore windenergie is één van de belangrijkste onderdelen van die energietransitie", zegt Marco Kuijpers, verantwoordelijk voor grote projecten bij Tennet. "De energie-onafhankelijkheid van Nederland komt ook in het geding."
Voorheen kregen energiebedrijven forse subsidies om de parken te bouwen, maar omdat de vraag naar groene stroom groeide, was die steun de afgelopen jaren niet meer nodig. Maar de komende jaren verwachten de energiebedrijven dat de vraag naar stroom achterblijft doordat veel grote fabrieken voorlopig fossiele brandstoffen blijven gebruiken.
De minister van Klimaat en Groene Groei, Sophie Hermans, erkent de problemen die energiebedrijven benoemen. Ze noemt de marktsituatie niet ideaal. Ze wil daarom gaan kijken naar de voorwaarden in de aanbesteding van windmolenparken. "Om het aantrekkelijker te maken voor partijen om in te stappen en om mee te blijven bouwen", zegt ze tegen Nieuwsuur.
Hermans zegt de wet te willen aanpassen om het principe van contracts for difference mogelijk te maken. Dat betekent dat de overheid bij lage stroomprijzen subsidie verleent aan energiebedrijven, en bij hoge prijzen een deel van de winst opstrijkt. "Mijn focus is nu de markt versterken, het aantrekkelijker maken voor bedrijven om toch mee te doen", zegt Hermans.
Windparken op zee wekken veel elektriciteit op. Er staan inmiddels 670 windmolens in de Noordzee die vijf miljoen huishoudens van stroom voorzien. Als het Hermans ligt, komen daar nog veel meer molens in zee bij. Die moeten dan over zeven jaar 21 Gigawatt gaan produceren, driekwart van wat heel Nederland nu aan stroom gebruikt.
Maar als de coalitie wil vasthouden aan de klimaatdoelen, is het ontwikkelen van windenergie op zee volgens de energiebedrijven essentieel. Zelfs als dat belastinggeld gaat kosten, zegt Eneco-baas Tempelman. "Als we met z'n allen minder afhankelijk willen zijn van fossiele brandstoffen uit het buitenland en dus meer willen inzetten op elektriciteit, dan komt die vraag er ook. Je hebt dit soort windparken dan keihard nodig."
Want als Nederland zou kiezen voor alternatieven zoals gas uit Rusland, uit het Midden-Oosten of uit Amerika, dan hebben die keuzes gevolgen, denkt Kuijpers van Tennet. "We zijn een voorbeeld voor de wereld en als wij dit stoppen, dan hebben we daar over tien jaar verschrikkelijk veel spijt van."
Nieuwsuur
Binnenland
Deel artikel: