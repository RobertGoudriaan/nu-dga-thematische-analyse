'Zorgmedewerkers in de frontlinie krijgen stank voor dank'
2022-04-22T21:38:46+0200
https://nos.nl/nieuwsuur/artikel/2426144-zorgmedewerkers-in-de-frontlinie-krijgen-stank-voor-dank

Volgens vakbond FNV zijn al honderden zorgmedewerkers ontslagen omdat zij kampen met long covid-klachten en inmiddels ruim twee jaar ziek zijn. Samen met vakbond CNV doen ze een oproep aan de politiek om deze mensen financieel tegemoet te komen. "De gezondheid kunnen we niet meteen oplossen, maar het financiële verhaal wel."
"Laat zien dat ze zich verantwoordelijk voelen voor deze medewerkers, die aan het begin van de coronacrisis het veld in zijn gestuurd", zegt zegt CNV-bestuurder Zorg & Welzijn Joost Veldt. "Soms zonder beschermingsmiddelen. Dat is een risico dat deze mensen hebben genomen en daar moeten we verantwoordelijkheid voor nemen."
Na twee jaar ziekteverzuim mag een werkgever iemand ontslaan. Een tijdelijke subsidieregeling voor werkgevers in de zorgsector, die door het kabinet in het leven is geroepen, moet werkgevers stimuleren om medewerkers ook na twee jaar in dienst te houden. Maar de regeling gaat pas in juni in.
"Wij staan onze leden bij in juridische procedures, Ze raken na twee jaar ziektewet niet alleen hun baan kijt maar ook hun inkomen en BIG-registratie. Keuringsartsen weten zich geen raad", zegt vice-voorzitter FNV Kitty Jong. "Met long covid kunnen ze niet meer werken en het is onvoorspelbaar hoe hun belastbaarheid zal zijn."
Mariska Hoos kreeg corona op de ambulance: "We werkten met onjuiste protocollen en ondeugdelijk materiaal." Ze knapt al 2 jaar niet op en doet nu mee aan een onderzoek naar de oorzaak van long covid.
Veldt en Jong vinden dat de tijdelijke regeling bij lange na niet voldoet. "Het kan de werkgever dan wel wat helpen om iemand nog een half jaar in dienst te houden, maar de werknemers zien hier niks van terug. Deze mensen hebben tijdens hun tweede ziektejaar inkomen ingeleverd en daar worden ze niet voor gecompenseerd", zegt Veldt. En dat kan behoorlijk oplopen: voor een gemiddelde verpleegkundige misschien wel twaalfduizend euro, aldus Veldt. "De regeling komt te laat en is onvoldoende. Mensen hebben al een enorme inkomensval", zegt Jong.
Na ontslag krijgen de medewerkers een arbeidsongeschiktheidsuitkering, en dat vinden de vakbonden zonde. Veldt: "Deze mensen willen we graag bij de zorg houden. Zeker als er nog een kleine kans op herstel is, moeten we die pakken. We moeten echt voor deze mensen iets doen, want zij hebben voor ons in de frontlinie gestaan."
Het ministerie van Volksgezondheid laat desgevraagd weten dat de subsidieregeling, die ook met terugwerkende kracht zal gelden, tijd kost. De verwachting blijft juni. "Het uitgangspunt is dat we ongeveer de helft van de kosten aan de loondoorbetaling dekken." Het kabinet vindt het redelijk om te verwachten dat de werkgever ook een deel van de kosten draagt.
Verder zegt het ministerie over een eventuele aparte regeling voor de long covid-patiënten: "Voor de aanspraken op de sociale zekerheid doet niet ter zake of sprake is van langdurige klachten na een coronabesmetting, of van andere problematiek die leidt tot langdurige ziekte of arbeidsongeschiktheid."
Bij long covid houden mensen langere tijd last van klachten als zware vermoeidheid, concentratie- en geheugenproblemen en duizeligheid. Om hoeveel mensen het gaat is nog onduidelijk. Onderzoeksinstituut Nivel onderzoekt het en houdt tot nu toe een ruime marge aan van 2 tot 75 procent van de corona-infecties. Ook de Gezondheidsraad heeft geadviseerd dat er aanvullend wetenschappelijk onderzoek nodig is.
Nieuwsuur
Binnenland
Politiek
Deel artikel: