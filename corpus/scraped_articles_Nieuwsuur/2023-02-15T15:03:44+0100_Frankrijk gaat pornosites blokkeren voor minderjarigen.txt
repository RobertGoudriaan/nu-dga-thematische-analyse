Frankrijk gaat pornosites blokkeren voor minderjarigen
2023-02-15T15:03:44+0100
https://nos.nl/nieuwsuur/artikel/2463916-frankrijk-gaat-pornosites-blokkeren-voor-minderjarigen

Frank Renout
correspondent Frankrijk
Frank Renout
correspondent Frankrijk
Frankrijk wil pornosites blokkeren voor kinderen. Volgende maand start een experiment met een anonieme leeftijdschecker, een digitaal certificaat waarmee iedereen die een pornosite bezoekt zich moet legitimeren. Bezoekers die jonger dan 18 jaar zijn, krijgen geen toegang tot de site. Als pornosites niet meewerken zullen ze verboden worden in Frankrijk.
Staatssecretaris Jean-Noël Barrot van Digitale Zaken heeft dit bekendgemaakt tijdens een hoorzitting in het Franse parlement. "Dit wordt het jaar dat kinderen geen toegang meer krijgen tot pornosites", zei de staatssecretaris afgelopen week al.
De regering vindt de maatregel nodig omdat kinderen al te jong in aanraking komen met porno. Volgens een peiling heeft bijna twee derde van de Franse kinderen op 14-jarige leeftijd porno gezien. Vaak is dat op hun eigen smartphone. Dat kan schadelijk zijn omdat er in porno bijvoorbeeld geweld voorkomt en kinderen kunnen denken dat dat 'normaal' is.
Volgens staatssecretaris Barrot is Frankrijk het eerste land ter wereld dat met een digitale leeftijdscontrole voor porno komt. In het Verenigd Koninkrijk wordt nagedacht over een virtuele controle. Het Amerikaanse Louisiana vraagt ter controle een paspoort.
Het werkt ongeveer hetzelfde als bij een online aankoop van een product.
Nu is het nog zo dat pornosites hun bezoekers vaak vragen naar hun leeftijd: je moet aanklikken dat je minimaal 18 jaar bent. Dat wordt niet gecontroleerd. Vaak wordt zelfs helemaal geen leeftijd gevraagd. De Franse staat heeft daarvoor inmiddels vijf pornosites voor de rechter gedaagd.
Met de aangekondigde aanpak gaat de Franse regering nog een stap verder en kiest voor een aanpak waarbij móet worden gecontroleerd. Internetbezoekers kunnen straks bij een onafhankelijke instantie een 'digitaal leeftijdsbewijs' achterlaten. Die instantie kan niet zien waarvoor het bewijs daarna wordt gebruikt.
Als de internetter vervolgens een pornosite bezoekt, wordt hij of zij gecontroleerd: het digitaal opgeslagen leeftijdsbewijs is het toegangsbewijs. Maar de porno-aanbieder kan daarmee niet de identiteit van de bezoeker achterhalen. "Het werkt ongeveer hetzelfde als bij een online aankoop van een product. Dan verifieert jouw bank ook of jij het bent. Maar bij porno zal het volledig anoniem zijn", liet Barrots ministerie weten.
Eind maart zal een groep bedrijven de leeftijdschecker gaan uitproberen. Die testfase gaat enkele maanden duren. Daarna moet het systeem landelijk worden ingevoerd. De leeftijdscontrole kan ook worden ingesteld voor andere soorten sites die schadelijk kunnen zijn voor kinderen, bijvoorbeeld die van alcoholproducenten.
De nieuwe maatregel volgt op een groot offensief in Frankrijk - van politie, justitie èn politici - tegen misstanden in de porno-industrie, waar Nieuwsuur in december over berichtte. Meer dan twintig mannelijke porno-producenten en porno-acteurs zijn aangeklaagd wegens onder meer verkrachting.
Enkele dagen geleden presenteerden ruim 250 Franse senatoren van links en rechts een resolutie om porno strenger aan te pakken. Het voorstel wordt volgende maand behandeld. De senatoren willen dat geweld in pornofilms harder wordt bestreden, dat pornobedrijven die geen lasten afdragen fiscaal worden aangepakt, en dat jonge internetbezoekers worden beschermd.
'Camille' werd als porno-actrice slachtoffer van verkrachting. Ze vertelde in december anoniem hoe ze in de pornowereld belandde, en hoe ze daar werd misbruikt:
Nieuwsuur
Buitenland
Deel artikel: