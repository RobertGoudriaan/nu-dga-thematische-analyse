Architecten zien opdrachten opdrogen ondanks woningnood
2023-07-31T17:05:43+0200
https://nos.nl/nieuwsuur/artikel/2484963-architecten-zien-opdrachten-opdrogen-ondanks-woningnood

Silvia Geurts
redacteur Nieuwsuur
Annabel van Gestel
Silvia Geurts
redacteur Nieuwsuur
Annabel van Gestel
Het werk bij architectenbureaus loopt in rap tempo terug. Met name bureaus die gespecialiseerd zijn in woningbouw merken dat projecten stilvallen en het werk opdroogt. Dit blijkt uit een rondgang van Nieuwsuur onder 195 leden van de Branchevereniging Nederlandse Architechtenbureaus (BNA).
Juist in tijden van hoge woningnood gaat het slecht met de bouw van nieuwe huizen en dat merken de architectenbureaus als eerste. Ruim de helft van de ondervraagde bureaus heeft de opdrachten zien slinken en een op de drie heeft werknemers moeten ontslaan.
Jasper Kraaijeveld van de BNA noemt de hoge rente, de gestegen bouwkosten en trage procedures bij gemeenten als belangrijke oorzaken. "Daardoor komen projecten minder makkelijk van de grond en worden opdrachtgevers terughoudender."
Maarten Castelijns is architect-partner bij het Amsterdamse ontwerpbureau Rijnboutt. Vorig jaar had zijn bureau 85 mensen in dienst­ - nu zijn dat er nog 45:
Taco van Hoek, directeur van het Economisch Instituut voor de Bouw, vindt het een zorgelijke ontwikkeling dat het bij architecten en elders in de woningbouw niet goed gaat. "Er is woningnood en we moeten meer woningen zien te bouwen. En dit is een teken dat we ondanks de schaarste er niet in slagen om dat woningaanbod omhoog te krijgen."
De uittocht van architecten lijkt nog niet voorbij te zijn. Eén op de vijf bureaus verwacht het komende half jaar nog verder te krimpen vanwege teruglopende opdrachten.
Het is niet voor het eerst dat architectenbureaus het zwaar te verduren hebben. Tijdens de vorige economische crisis verloren veel architecten hun baan en gingen bureaus massaal failliet. "Dat is iets waar we absoluut niet naar terug zouden moeten willen", zegt Rijksbouwmeester Francesco Veenstra. Hij adviseert de regering over woningbouw. "We kunnen ons het verlies van arbeidskapitaal en de kennis van opgeleide architecten niet permitteren met de enorme bouwopgave waar we op dit moment middenin zitten ."
Volgens Veenstra zijn architecten de spreekwoordelijke 'kanarie in de kolenmijn' voor de bouwsector. "Als het slecht gaat in de bouw zie je dat opdrachten bij architectenbureaus als eerste opdrogen. En dat heeft uiteindelijk een enorm domino-effect in de hele keten van de bouw. Dus we zullen uiteindelijk ook bij aannemers vergelijkbare problemen gaan zien als bij architectenbureaus."
Nieuwsuur
Binnenland
Deel artikel: