Vanavond op tv: Lange onderhandeldag formatie • Problemen met warmtenetten • Jaren aan de Ritalin • Archeologisch erfgoed bedreigd
2024-05-14T13:02:56+0200
https://nos.nl/nieuwsuur/artikel/2520438-vanavond-op-tv-lange-onderhandeldag-formatie-problemen-met-warmtenetten-jaren-aan-de-ritalin-archeologisch-erfgoed-bedreigd

De informateurs en de onderhandelaars van PVV, VVD, NSC en BBB wacht opnieuw een lange dag van onderhandelen. Het is de laatste dag voor de deadline op woensdagavond. De informateurs moeten dan hun eindverslag aan de Tweede Kamer overhandigen, of er nu een akkoord is of niet. Het zijn de laatste loodjes met op tafel: het zware vraagstuk van de financiële randvoorwaarden voor het nieuwe kabinet. Vanavond het laatste nieuws uit Den Haag.
Ze moeten een belangrijke rol spelen bij het gasvrij maken van woningen en het behalen van de Nederlandse klimaatdoelen: warmtenetten, beter bekend als stadsverwarming. Restwarmte uit bijvoorbeeld de industrie verwarmen huizen dan via een buizenstelsel. In 2030 moeten 500.000 huishoudens extra aangesloten zijn op zo'n warmtenet. Maar dat doel komt in gevaar.
Onderzoeker van het UMCG Anne Flore Matthijssen promoveert vandaag op haar onderzoek naar ADHD-medicatie. Daarvoor hield ze een enquête onder 900 huisartsen en volgde ze 94 kinderen die deze medicatie langer dan twee jaar gebruikten. Vanavond de resultaten.
Het Nederlandse klimaat verandert in hoog tempo. Dit gaat gepaard met toenemende temperaturen en hittegolven, zware buien en droogteperiodes. Door extreem lage grondwaterstanden kunnen archeologische schatten droog komen te liggen en rotten. Daarvoor waarschuwt het Planbureau voor de Leefomgeving (PBL) vandaag.
Nieuwsuur
Binnenland
Deel artikel: