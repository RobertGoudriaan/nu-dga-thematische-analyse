Vanavond op tv: Het verzet in Cherson • Te weinig geld voor schoolspullen • Bulgarije draait richting Rusland?
2022-09-01T15:11:30+0200
https://nos.nl/nieuwsuur/artikel/2442870-vanavond-op-tv-het-verzet-in-cherson-te-weinig-geld-voor-schoolspullen-bulgarije-draait-richting-rusland

Oekraïne is begonnen met een tegenoffensief bij de stad Cherson. De berichten uit de stad zijn spaarzaam want het Oekraïense leger hanteert een volledige radiostilte. Ook in Russische media verschijnen er nauwelijks beelden. Vluchtelingen vertellen dat de gevechten de afgelopen weken al heviger werden. Onze verslaggever Gert-Jan Dennekamp is in de stad Kryvy Rih, in de buurt van Cherson, en spreekt een verzetsstrijder die tot vorige week actief was.
Het kabinet komt volgend jaar met miljardenmaatregelen om de koopkracht van Nederlanders op peil te houden. Maar veel huishoudens dreigen nu al in de problemen te komen. Organisaties die helpen bij het bekostigen van schoolspullen, krijgen fors meer aanvragen binnen. We spreken met ouders, hulporganisaties en scholen.
Europacorrespondent Saskia Dekkers doet voor de serie 'De Nieuwe Muur' verslag van een snel veranderend Europa na de Russische inval in Oekraïne. Vanavond: Bulgarije.
De regering daar steunde Oekraïne en de Europese sancties, waarop het land werd afgesloten van Russisch gas. Nu is er een interim-regering aan de macht die weinig geeft om Europese solidariteit en wil onderhandelen met het Russische staatsgasbedrijf Gazprom. Op 2 oktober zijn er nieuwe verkiezingen. Draait Bulgarije weer richting Rusland?
Nieuwsuur
Binnenland
Deel artikel: