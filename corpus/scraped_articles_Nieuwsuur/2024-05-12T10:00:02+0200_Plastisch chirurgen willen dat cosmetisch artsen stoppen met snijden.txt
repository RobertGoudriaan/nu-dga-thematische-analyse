Plastisch chirurgen willen dat cosmetisch artsen stoppen met snijden
2024-05-12T10:00:02+0200
https://nos.nl/nieuwsuur/artikel/2520156-plastisch-chirurgen-willen-dat-cosmetisch-artsen-stoppen-met-snijden

Yoeri Vugts
redacteur Nieuwsuur
Mayra Pereira Furtado dos Reis
redacteur Nieuwsuur
Yoeri Vugts
redacteur Nieuwsuur
Mayra Pereira Furtado dos Reis
redacteur Nieuwsuur
Plastisch chirurgen willen dat erkende cosmetisch artsen stoppen met het uitvoeren van operaties. Daarvoor vragen ze Den Haag om een wetswijziging. Volgens plastisch chirurgen zouden cosmetisch artsen zich niet bezig mogen houden met behandelingen waarin wordt gesneden onder de huid, zoals bij schaamlipcorrecties, facelifts of buikwandcorrecties.
Al jaren woedt er een strijd tussen de artsen over de vraag wie welke snijdende behandelingen mag uitvoeren. Drie jaar geleden had er duidelijkheid moeten komen. Er kwam een deadline, een stuurgroep en veel overleg: allemaal zonder resultaat. Dus is er nu een patstelling. En kan iedere arts zijn eigen gang blijven gaan.
De voormalig voorzitter van dat overleg, Hugo Keuzenkamp, vindt dat de bal bij de politiek ligt. "Nu is het ministerie van Volksgezondheid aan zet. Want als stuurgroep hebben we geprobeerd om met elkaar een aantal spelregels te maken, en dat is niet gelukt. Dus als je iets wilt veranderen, dan moet je dat als minister doen."
Plastisch chirurgen trekken aan de bel omdat zij het herstelwerk moeten uitvoeren wanneer een ingreep door de cosmetisch arts mislukt. "Dan wordt het op het bordje van de plastisch chirurg in het ziekenhuis gegooid", zegt plastisch chirurg Ali Pirayesh van de Nederlandse Vereniging van Plastisch Chirurgen (NVPC). "Dan verandert onverzekerde zorg vaak in verzekerde zorg. Dat betekent weer meer belasting voor de zorg, die al overbelast is."
Ivy (echte naam bij de redactie bekend) liet door een cosmetisch arts overtollig buikvet weghalen en een buikwandcorrectie uitvoeren. Ze werd na de operatie meteen naar huis gestuurd en kreeg thuis een bloeding. Ze belandde in het ziekenhuis:
Volgens plastisch chirurgen kunnen complicaties altijd optreden, maar neemt het risico toe omdat de opleiding en ervaring van cosmetisch artsen bij opereren beperkt is. "Op het moment dat je gaat snijden, dan is dat niet meer omkeerbaar", zegt Pirayesh. "Wij zien vaak dat complicaties niet door cosmetisch artsen kunnen worden opgelost."
Binnen de cosmetische geneeskunde zijn er grofweg twee soorten artsen actief: de 'cosmetisch arts KNMG' en de plastisch chirurg. Beiden hebben een 6-jarige opleiding tot basisarts gevolgd. De cosmetisch arts KNMG heeft nog een 2-jarige vervolgopleiding gevolgd, met name voor behandelingen met botox en fillers. Chirurgie, het snijden, is hier geen onderdeel van. De plastisch chirurg studeert na de studie tot basisarts nog zes jaar door en leert dan ook snijdende ingrepen.
Cosmetisch artsen zijn teleurgesteld dat ze in de ogen van plastisch chirurgen een deel van hun werkzaamheden zouden moeten neerleggen. "Ik denk dat als het echt om kwaliteit gaat, we die allemaal willen. Dat we daar allemaal ook heel erg ons best voor doen en dat eigenlijk ook heel goed geregeld hebben", zegt Catharina Meijer van de Nederlandse Vereniging voor Cosmetische Geneeskunde (NVCG).
Volgens Meijer worden cosmetisch artsen iedere vijf jaar onderworpen aan een check door collega-artsen van de NVCG. Als iemand verrichtingen uitvoert waarvoor hij niet bekwaam is, komt dat aan het licht, zegt ze. Maar complicaties na ingrepen in de cosmetische geneeskunde hoeven niet te worden gemeld bij de inspectie. Daarom zijn er geen objectieve cijfers over hoe vaak het misgaat.
Zowel cosmetisch artsen KNMG als plastisch chirurgen zijn als arts ingeschreven in het BIG-register, en daarmee bevoegd om snijdende behandelingen uit te voeren. Om een bepaalde ingreep uit te mogen voeren, moet iemand ook bekwaam zijn, maar daarvoor bestaan geen wettelijke eisen. Een arts bepaalt zelf of hij bekwaam genoeg is.
In de profielomschrijving van cosmetisch arts KNMG staat: "De cosmetisch arts KNMG houdt zich bezig met de niet-snijdende cosmetische geneeskunde." Door aanvullende cursussen of ervaringen kan een arts zichzelf bekwamen. De KNMG laat in een reactie weten geen opvatting te hebben over het pleidooi van de plastisch chirurgen.
Demissionair Minister Pia Dijkstra voor Medische Zorg kaatst de bal terug naar de beroepsgroepen. "Het is voor het ministerie belangrijk dat de medisch specialisten en cosmetisch artsen hier overeenstemming over bereiken. Deze partijen en het Zorginstituut zijn eerst aan zet."
"Kansloos", noemt voormalig stuurgroepvoorzitter Keuzenkamp de reactie van de minister. "Ze is aan het verkeerde adres. Ze moet bij zichzelf zijn. De belangen en meningsverschillen zijn zo groot: die partijen gaan er niet uit komen." Ook het Zorginstituut zegt dat het geen rol meer heeft en verwijst naar de minister.
Het CDA heeft eerder initiatieven ingediend om de cosmetische zorg te verbeteren en roept al langer om bekwaamheidseisen. "Wat ons betreft pakt het ministerie nu kordaat de regie", zegt Tweede Kamerlid Harmen Krul. "Het moet duidelijk worden of diegene die een ingreep uitvoert daartoe bekwaam is en dat die bekwaamheidseisen duidelijk worden afgesproken. Iedere ingreep die een plastisch chirurg moet doen omdat een cosmetisch chirurg de fout in is gegaan, is er één teveel."
Nieuwsuur
Binnenland
Deel artikel: