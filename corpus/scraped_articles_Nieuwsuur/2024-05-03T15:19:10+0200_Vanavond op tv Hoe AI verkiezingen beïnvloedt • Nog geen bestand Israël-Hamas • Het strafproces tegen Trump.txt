Vanavond op tv: Hoe AI verkiezingen beïnvloedt • Nog geen bestand Israël-Hamas • Het strafproces tegen Trump
2024-05-03T15:19:10+0200
https://nos.nl/nieuwsuur/artikel/2519096-vanavond-op-tv-hoe-ai-verkiezingen-beinvloedt-nog-geen-bestand-israel-hamas-het-strafproces-tegen-trump

We hebben onze serie Ophef weer nieuw leven ingeblazen. We zoomen in op kunstmatige intelligentie (AI) en de invloed die dat dit jaar heeft bij de vele verkiezingen wereldwijd. We gaan naar Indonesië waar chatbots en deepfake audio-opnames een rol speelden bij de presidentsverkiezingen. We praten erover in de studio met Claes de Vreese, hoogleraar politieke communicatie aan de Universiteit van Amsterdam (UvA).
Leiders van Israël gaan ervan uit dat Hamas het jongste voorstel voor een staakt-het-vuren en een gijzelaars-gevangenenruil afwijst. Voor Hamas zou het voorstel dat op tafel ligt niet ver genoeg gaan. Hamas-leider Yahya Sinwar wil van Israël zwart op wit dat de oorlog stopt. Waarom is het bestand er nog niet? En hoe groot is de kans dat het er op korte termijn nog komt? We praten erover met islamoloog Joas Wagemakers van de Universiteit Utrecht en Bart Wallet, hoogleraar Joodse geschiedenis aan de Universiteit van Amsterdam.
De strafzaak tegen Donald Trump over de mogelijke betaling van zwijggeld aan pornoactrice Stormy Daniels is twee weken geleden inhoudelijk van start gegaan. Trump zou dat geld hebben betaald in aanloop naar de Amerikaanse presidentsverkiezingen van 2016. De presidentskandidaat kreeg afgelopen week een boete van 9000 dollar opgelegd omdat hij het spreekverbod heeft geschonden door getuigen en juryleden die betrokken zijn bij het strafproces herhaaldelijk aan te vallen in de media. Hoe staat het er op dit moment voor met het strafproces?
Nieuwsuur
Binnenland
Deel artikel: