De uitzending van 15 april: Kinderombudsvrouw over Ter Apel • Onderwijs voor Oekraïense vluchtelingen • SLAPP's
2022-04-15T11:08:12+0200
https://nos.nl/nieuwsuur/artikel/2425236-de-uitzending-van-15-april-kinderombudsvrouw-over-ter-apel-onderwijs-voor-oekraiense-vluchtelingen-slapp-s

Deze week bracht kinderombudsvrouw Margrite Kalverboer een bezoek aan het aanmeldcentrum voor asielzoekers in Ter Apel. Tegen NRC zegt ze dat ze geschrokken is van wat ze daar aantrof: kinderen zouden "mentaal verwaarloosd" worden en nieuwe trauma's oplopen in het azc. Vanavond is ze in de studio om te vertellen over haar ervaring en wat er volgens haar moet veranderen.
Verslaggever Gert-Jan Dennekamp maakte in het Oekraïense Charkov een reportage over lokale kunstenaars, die hun werk niet neerleggen tijdens de oorlog. Ze gebruiken kunst juist om erdoorheen te komen.
Kinderen die van Oekraïne naar Nederland zijn gevlucht, krijgen hier zo snel mogelijk weer onderwijs. In de uitzending van vanavond een reportage over hoe dat onderwijs georganiseerd is. Sommigen komen in een nieuwkomersklas, anderen krijgen op hun eigen opvanglocatie les. En op een basisschool in Amsterdam gebeurt iets bijzonders: daar staat een Oekraïense juf voor de klas, die zelf ook vluchtte voor de oorlog.
Een paar verkeerde Tweets, een kritisch artikel of een onderzoek dat een Russische oligarch niet bevalt: het kan zomaar de aanleiding zijn voor een SLAPP-aanklacht. Zo'n Strategic Lawsuit Against Public Participation is erop gericht onwelgevallige berichtgeving de kop in te drukken door eindeloze juridische procedures te voeren.
De kosten van een SLAPP-aanklacht kunnen voor zowel de aanklager als de gedaagde oplopen tot in de miljoenen euro's. Voor de aanklagers is dat vaak geen probleem: meestal behoren zij tot de allerrijksten ter wereld. Maar de journalist, activist of 'lastige' burger die voor de rechter moet verschijnen kan alleen al door die juridische kosten flink in de problemen komen.
Nieuwsuur
Binnenland
Deel artikel: