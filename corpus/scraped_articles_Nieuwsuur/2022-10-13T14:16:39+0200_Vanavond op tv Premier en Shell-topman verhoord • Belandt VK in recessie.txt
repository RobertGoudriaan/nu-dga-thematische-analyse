Vanavond op tv: Premier en Shell-topman verhoord • Belandt VK in recessie?
2022-10-13T14:16:39+0200
https://nos.nl/nieuwsuur/artikel/2448204-vanavond-op-tv-premier-en-shell-topman-verhoord-belandt-vk-in-recessie

Nadat al weken allerlei personen zijn verhoord van ministeries en de olie- en gasbedrijven Shell en ExxonMobil, zijn vandaag de allerhoogste bazen aan de beurt. Premier Mark Rutte en Shell-topman Ben van Beurden verschijnen voor de parlementaire enquêtecommissie die de besluitvorming rond de Groningse gaswinning onderzoekt. Politiek duider Arjan Noorlander volgt de verhoren en blikt vooruit op de conclusies die de commissie naar verwachting februari volgend jaar presenteert.
Prinses Amalia kan vanwege bedreigingen aan haar adres niet het huis uit en woont ook niet meer in Amsterdam, bracht het Koninklijk Huis vandaag naar buiten. We praten erover met terrorisme-expert Jelle van Buuren.
De financiële onrust in het Verenigd Koninkrijk houdt aan. De pond kwam in een neerwaartse spiraal nadat de Britse minister van Financiën een omstreden belastingverlaging aankondigde. Deze plannen zijn inmiddels teruggedraaid, maar het Verenigd Koninkrijk verkeert nog steeds in crisis.
De Britse centrale bank besloot dinsdag om de noodopkoop van staatsobligaties uit te breiden, om te voorkomen dat de rente op staatsschuld verder omhoog schiet. Welke gevolgen heeft dit, binnen én buiten het VK? We bespreken het met ING-econoom Bert Colijn.
Vandaag sprak Jens Stoltenberg, de secretaris-generaal van de NAVO, op een persconferentie over de dreiging van een nucleaire escalatie van de oorlog in Oekraïne. We praten erover door met Yuriy Sak, adviseur van de Oekraïense defensieminister Reznikov. En met Andrei Kortunov, directeur van het Russian International Affairs Council, een Russische denktank.
Nieuwsuur
Binnenland
Deel artikel: