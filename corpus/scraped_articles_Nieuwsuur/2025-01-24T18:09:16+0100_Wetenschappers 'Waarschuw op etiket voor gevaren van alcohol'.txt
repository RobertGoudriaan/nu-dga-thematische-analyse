Wetenschappers: 'Waarschuw op etiket voor gevaren van alcohol'
2025-01-24T18:09:16+0100
https://nos.nl/nieuwsuur/artikel/2553102-wetenschappers-waarschuw-op-etiket-voor-gevaren-van-alcohol

In navolging van Ierland zou ook Nederland moeten waarschuwen voor de gezondheidsrisico's van alcoholische producten. Daarvoor pleiten wetenschappers van het Trimbos-instituut, artsenfederatie KNMG, MDL Fonds en KWF Kankerbestrijding. Volgens hen schiet de kennis bij mensen over de mogelijke gezondheidsschade van alcohol nog steeds tekort. Waarschuwingen op etiketten zouden kunnen helpen, zeggen ze.
Wie vanaf volgend jaar een fles wijn of bier in Ierland koopt, kan niet om die etiketten heen. Met waarschuwingen als 'alcohol drinken veroorzaakt leverziekten' en 'er is een directe link tussen alcohol en kanker' wil de overheid inwoners wijzen op de potentiële negatieve gevolgen van alcoholgebruik. Ierland is het eerste EU-land dat met dergelijke waarschuwingen komt.
Volgens het Trimbos-instituut is die informatie op een etiket geen overbodige luxe. "We zien dat mensen echt onvoldoende weten van de schadelijke gevolgen", zegt Ninette van Hasselt, alcoholdeskundige bij Trimbos. "Alcohol veroorzaakt op heel veel gebieden schade. Minder dan de helft van de mensen weet niet dat er bij dementie, kanker en suïcide een relatie kan zijn met alcoholgebruik"
Uit onderzoek van Trimbos blijkt dat de kennis bij het publiek groot is als het gaat over leverschade en de risico's van verslaving. Over veel andere lichamelijke en mentale gevolgen van alcohol zijn Nederlanders minder op de hoogte. Ook weet de helft van de ondervraagde volwassenen niet dat alcoholgebruik het risico op kanker vergroot en denkt één op de vijf ondervraagden dat het drinken van één glas wijn per dag gezond is. Van Hasselt: "Er is echt nog veel winst te behalen."
In Ierland worden de waarschuwingen gedrukt in grote rode letters:
Duitsland, Frankrijk en Litouwen hebben ook regels voor etiketten op alcoholproducten, maar die gaan minder ver. Nederland kent een systeem van zelfregulering, waarbij fabrikanten naar eigen inzicht mogen waarschuwen voor de gevaren van alcohol, bijvoorbeeld drinken tijdens een zwangerschap.
De Wereldgezondheidsorganisatie (WHO) dringt al langer aan op gezondheidswaarschuwingen, net als bij tabak. Volgens de WHO is er geen veilige limiet voor alcoholgebruik. Van Hasselt: "Met etiketten neem je het recht op informatie over alcohol en de schade daarvan serieus. Het is heel raar dat op bijna ieder product informatie staat over wat er in zit en wat de eventuele risico's zijn. Maar voor de stof die bijna iedereen inneemt en waarvan we weten dat die giftig is, doen we dat niet."
Maag-, darm- en leverarts Bart Takkenberg van het Amsterdam UMC sluit zich daarbij aan. Ongeveer de helft van zijn werk bestaat uit het oplossen van complicaties door langdurig of overmatig alcoholgebruik. "Variërend van leverproblemen, alvleesklierproblemen en kanker." Van zijn patiënten met leverkanker is ongeveer 30 procent gerelateerd aan alcohol.
Voor de alcoholproducerende bedrijven zijn de etiketten een stap te ver. "We denken dat je met die etikettering echt de nuance mist. Prima als je mensen informeert over negatieve effecten, maar er zijn ook positieve effecten ten aanzien van andere aandoeningen", zegt Peter de Wolf, directeur van Stichting Verantwoorde Alcoholconsumptie. Hij spreekt namens de alcoholindustrie. "Er zijn andere manieren om mensen te informeren, via websites."
Dat onderzoeken laten zien dat alcoholconsumptie in sommige gevallen ook positieve gezondheidseffecten kent, betwisten de experts niet. "De effecten van een lage hoeveelheid alcohol op hartinfarcten zijn misschien positief. Maar dat geldt voor een kleine groep mensen", zegt arts Takkenberg. "Andere bijkomende problemen, zoals hoge bloeddruk, hartfalen en de ontwikkeling van kanker, wegen eigenlijk niet meer op tegen die positieve gezondheidseffecten."
In de EU staat de etikettering van alcoholhoudende dranken al decennialang op de agenda. Maar in tegenstelling tot bijvoorbeeld tabak zijn er op het gebied van alcohol nog steeds geen internationale afspraken gemaakt. Het terugdringen van problematisch alcoholgebruik is in Nederland wel één van de drie pijlers in het Nationaal Preventieakkoord voor een gezonder Nederland.
Staatssecretaris Jeugd, Preventie en Sport Vincent Karremans volgt de discussie met aandacht, laat hij Nieuwsuur weten. Tegelijkertijd denkt hij dat het effect van etiketten bescheiden zal zijn. "We merken allemaal dat er maatschappelijk iets verandert als het over alcohol gaat: het aanbod 0.0 groeit en 'even niet drinken' zoals nu in Dry January wordt steeds normaler."
De Gezondheidsraad adviseert om niet meer dan één glas alcohol per dag te drinken. Toch drinkt bijna 8 procent van de volwassenen Nederlanders minstens één keer per week vier tot zes glazen alcohol per dag. Die groep wordt aangemerkt als 'zware drinkers'. Een iets kleinere groep, zo'n 7 procent, drinkt overmatig: dat zijn 14 tot 21 glazen alcohol per week. De Gezondheidsraad komt volgend jaar met een nieuw advies over alcoholconsumptie.
Nieuwsuur
Binnenland
Deel artikel: