Vanavond op tv: Jeugdzorg op de schop • F-16's naar Oekraïne? • Kasbeheer ministeries niet op orde
2023-05-17T11:14:09+0200
https://nos.nl/nieuwsuur/artikel/2475445-vanavond-op-tv-jeugdzorg-op-de-schop-f-16-s-naar-oekraine-kasbeheer-ministeries-niet-op-orde

De jeugdzorg gaat op de schop. Het Rijk en gemeenten zijn het eens geworden over hoe die zorg toegankelijker en betaalbaarder kan worden. Al jaren zijn er lange wachtlijsten en stijgen de kosten. Er komt onder meer een aanpassing van de Jeugdwet, zodat voor kinderen en ouders duidelijker wordt voor welke problemen zij recht hebben op jeugdzorg. Daarnaast gaat het kabinet gemeenten verplichten jeugdzorg op grotere schaal in te kopen. Staatssecretaris Maarten van Ooijen (Volksgezondheid, Welzijn en Sport) hoopt voor de zomer het definitieve akkoord voor te leggen.
Te gast is Cathalijne Dortmans, voorzitter commissie jeugd bij de Vereniging van Nederlandse Gemeenten (VNG) en tevens wethouder jeugd in Helmond.
Het Verenigd Koninkrijk wil met Nederland samenwerken om de levering van F-16's en het trainen van Oekraïense piloten te versnellen. Oekraïne heeft om de straaljagers gevraagd om Russische troepen op grotere afstand aan te kunnen vallen. Voor het leveren van F-16's is wel toestemming van de Amerikanen nodig. Die zijn huiverig en willen een escalatie tussen de NAVO en Rusland voorkomen.
De rijksoverheid is onvoldoende bestand tegen nieuwe crises, constateert de Algemene Rekenkamer. Het is vandaag Verantwoordingsdag in Den Haag. Het kabinet legt verantwoording af aan het parlement over het voorgaande jaar. De Algemene Rekenkamer controleert of alle ministers hun boekhouding op orde hebben. Tien van de twaalf ministeries kampen met tekortkomingen in het financieel beheer. Te gast is Ewout Irrgang, waarnemend president van de Algemene Rekenkamer.
Nieuwsuur
Binnenland
Deel artikel: