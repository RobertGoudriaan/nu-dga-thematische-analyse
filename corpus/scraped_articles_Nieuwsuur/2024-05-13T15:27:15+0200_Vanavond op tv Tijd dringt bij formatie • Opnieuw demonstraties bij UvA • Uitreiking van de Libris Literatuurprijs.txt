Vanavond op tv: Tijd dringt bij formatie • Opnieuw demonstraties bij UvA • Uitreiking van de Libris Literatuurprijs
2024-05-13T15:27:15+0200
https://nos.nl/nieuwsuur/artikel/2520317-vanavond-op-tv-tijd-dringt-bij-formatie-opnieuw-demonstraties-bij-uva-uitreiking-van-de-libris-literatuurprijs

In Den Haag zijn de formerende partijen nog druk aan het onderhandelen. De tijd dringt, zegt verslaggever Nynke de Zoeten. "Maar langzamerhand hoor je vanuit de formerende partijen voorzichtig optimisme dat het moet gaan lukken."
Net als vorige week is een groep pro-Palestijnse betogers het UvA-gebouw op het Roeterseiland in Amsterdam binnengegaan. Opnieuw gaat het er grimmig aan toe. Het is de vraag of de ME opnieuw moet ingrijpen om de orde te herstellen. Ook op andere universiteiten in Nederland wordt vandaag actie gevoerd. De betogers eisen dat de universiteiten hun banden met Israëlische instellingen verbreken.
Wat betekenen alle pro-Palestijnse protesten voor de Joodse studenten op de universiteiten? Voelen zij zich nog wel veilig? Afgelopen weekend schreven enkele Joodse studenten een ingezonden brief in het Parool. Daarin betogen ze dat het stoppen van de banden met Israëlische universiteiten geen positieve invloed heeft op het conflict tussen Israël en Hamas.
Onze uitzending komt vanavond live uit het Amsterdamse cultuurhuis Felix Meritis, want daar wordt de winnaar van de Libris Literatuurprijs bekendgemaakt. Juryvoorzitter Kim Putters vertelt wie aan de haal gaat met de prijs voor beste Nederlandstalige roman van het jaar.
Vijf Nederlanders en één Vlaming zijn genomineerd. Het gaat om Cobi van Baars (voor haar boek De onbedoelden), Sacha Bronwasser (Luister), Rob van Essen (Ik kom hier nog op terug), Esther Gerritsen (Gebied 19), Frank Nellen (De onzichtbaren) en Maud Vanhauwaert (Tosca).
Nieuwsuur
Binnenland
Buitenland
Cultuur & Media
Deel artikel: