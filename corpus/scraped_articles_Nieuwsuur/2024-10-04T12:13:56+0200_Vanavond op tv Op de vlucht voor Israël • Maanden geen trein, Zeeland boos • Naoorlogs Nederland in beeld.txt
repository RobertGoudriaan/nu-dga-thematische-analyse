Vanavond op tv: Op de vlucht voor Israël • Maanden geen trein, Zeeland boos • Naoorlogs Nederland in beeld
2024-10-04T12:13:56+0200
https://nos.nl/nieuwsuur/artikel/2539577-vanavond-op-tv-op-de-vlucht-voor-israel-maanden-geen-trein-zeeland-boos-naoorlogs-nederland-in-beeld

Een defensievliegtuig haalt vandaag Nederlandse burgers op uit Libanon. De situatie is daar erg onzeker vanwege de Israëlische inval in het land. Ondertussen kiezen veel Libanezen ook voor vertrek naar het buitenland. Verslaggever Zainab Hammoud is in Beiroet waar rijkere inwoners met cruiseboten het land proberen te verlaten. We spreken haar over de ontwikkelingen in het Midden-Oosten.
Met Iran-kenner Peyman Jafari analyseren we de toespraak van de hoogste leider van Iran, ayatollah Khamenei, bij het vrijdagsgebed in Teheran. Hij noemde de Iraanse raketaanval op Israël "volkomen legaal en gelegitimeerd".
Door een proef met een nieuw spoorbeveiligingssysteem, dat landelijk ingevoerd wordt, rijden er in 2029 vier maanden lang geen treinen tussen Vlissingen en Goes. Voor de treinreizigers wordt vervangend busvervoer geregeld.
Volgens staatssecretaris Chris Jansen van Openbaar Vervoer en Milieu kan de proef niet in het midden van het land worden gedaan, omdat te veel treinen daar last van zouden hebben. Maar veel Zeeuwse reizigers en provinciale politici zijn "woest".
Honderd jaar na zijn geboorte komt Fotomuseum Foam in Amsterdam met een overzichtstentoonstelling van fotograaf Paul Huf. Met zijn foto's van mode, mensen en merken schiep hij een beeld van naoorlogs Nederland. We kijken terug op Hufs tijdperk met kennissen en kenners.
Nieuwsuur
Binnenland
Deel artikel: