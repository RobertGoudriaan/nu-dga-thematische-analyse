Rode Halve Maan: 'Hulpverleners in Gaza doelwit van aanvallen Israël'
2023-10-14T22:27:51+0200
https://nos.nl/nieuwsuur/artikel/2494116-rode-halve-maan-hulpverleners-in-gaza-doelwit-van-aanvallen-israel

Onder zware omstandigheden proberen artsen, ambulancemedewerkers en andere hulpverleners in de Gazastrook hun werk te doen. Vertegenwoordigers van de Rode Halve Maan en Artsen zonder Grenzen zeggen dat hun medewerkers niet alleen worden belemmerd door de bombardementen om hen heen, maar ook zelf doelwit zijn. Israël spreekt dit tegen.
In de Gazastrook zijn zo'n twintig ziekenhuizen. Vrijdag en zaterdag kregen minstens drie ziekenhuizen in het noorden de opdracht van het Israëlische leger om over te gaan tot evacuatie. "Onmogelijk", zegt Gabriel Naumann van Artsen zonder Grenzen vanuit de Westelijke Jordaanoever. "Er liggen mensen aan de beademing op de intensive care en baby's in couveuses. Je kunt die patiënten niet verplaatsen. En Gaza ligt in puin, dus het is heel moeilijk om door het gebied te reizen."
De deadline van een daadwerkelijk bombardement op die instellingen is al een aantal keer verschoven. De directeur van het Shifa ziekenhuis zegt dat zijn personeel geen gehoor zal geen aan de evacuatie: "We blijven en zullen nooit vertrekken. We zullen Israël nooit de kans geven om onze gewonden en patiënten te doden."
Doordat Israël de toegang tot de Gazastrook volledig blokkeert, is het onmogelijk om medische hulpmiddelen het gebied in te krijgen. Naumann: "Er is geen elektriciteit, water, voedsel of humanitaire hulp. Ziekenhuizen raken door hun bevoorrading heen."
Gisteren zei de Secretaris-Generaal van de Verenigde Naties Antonió Guterres dat de situatie in Gaza een gevaarlijk dieptepunt heeft bereikt. Ook hij noemde de evacuatie van 1,1 miljoen Gazanen van het noorden naar het zuiden een onmogelijke operatie. "Ziekenhuizen in het zuiden van Gaza zitten al op hun volledige capaciteit en kunnen de duizenden patiënten uit het noorden niet aan."
Volgens cijfers van de VN zijn in de afgelopen week elf zorgmedewerkers omgekomen tijdens hun werk in de Gazastrook en zijn 34 gezondheidszorgfaciliteiten aangevallen.
PRCS
@PalestineRCS
Al-Quds hospital, with its patients and medical staff, is still at risk of being bombed. Today, we received the third warning to evacuate the hospital by 4 o'clock at the latest. It is imperative for the world to take action to prevent a humanitarian catastrophe and a massacre. https://t.co/WT9UpS2xYM
19:16
14 oktober 2023
Nibal Farsakh, woordvoerder van de Rode Halve Maan, zegt dat Israël actief aanvallen uitvoert op zorgpersoneel en ziekenhuizen in de Gazastrook. Vanuit Ramallah, op de Westelijke Jordaanoever, ontvangt zij berichten van haar collega's in Gaza. "Vier van mijn collega's zijn omgekomen. Onze ambulance werd in Gaza onder vuur genomen bij een Israëlische luchtaanval. Drie collega's van me zijn daarbij overleden. Op de daken van al onze ambulances staat duidelijk ons logo, dus het is onmogelijk over het hoofd te zien."
Een andere hulpverlener van de Rode Halve Maan zou zijn doodgeschoten door een Israëlische scherpschutter. "We coördineren onze bewegingen door Gaza met het Internationale Rode Kruis, dat in contact staat met Israël", zegt Farsakh. "We kregen groen licht om een gewonde op te halen bij de grens, maar toen ons medisch team daar aankwam, werd een collega doodgeschoten."
Het Israëlische leger spreekt tegen dat het aanvallen uitvoert op medisch personeel en ziekenhuizen. Legerwoordvoerder Masha Michelson zegt tegen Nieuwsuur: "Het leger focust zich op militaire doelwitten van de terroristische organisatie Hamas. Maar je moet begrijpen: als Hamas een moskee als lanceerplatform gebruikt, is dat niet langer een moskee. Als Hamas munitie opslaat op een school, is dat niet langer een school."
Michelson benadrukt dat het Israëlische leger Gazanen heeft gewaarschuwd om gevaarlijke gebieden te verlaten. Vandaag berichtten de Washington Post en de BBC echter dat Israël ook een doorgaande weg van noord naar zuid Gaza heeft gebombardeerd. "We zijn ons bewust van deze beschuldigingen en daar doen we onderzoek naar."
"Dit is een oorlogszone", voegt de legerwoordvoerder toe. "Geen plek is helemaal veilig. Als Hamas echt om haar burgers had gegeven, hadden ze dit bedacht voordat ze zonder aanleiding duizenden mensen afslachtten."
Bekijk hier het hele item over de hulpverlening in Gaza:
Nieuwsuur
Collectie
Oorlog in Gaza
Buitenland
Deel artikel: