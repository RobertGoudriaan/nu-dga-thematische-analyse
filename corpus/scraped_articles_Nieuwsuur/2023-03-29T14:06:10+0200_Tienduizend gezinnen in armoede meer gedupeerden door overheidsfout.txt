Tienduizend gezinnen in armoede: meer gedupeerden door overheidsfout
2023-03-29T14:06:10+0200
https://nos.nl/nieuwsuur/artikel/2469338-tienduizend-gezinnen-in-armoede-meer-gedupeerden-door-overheidsfout

Ties Brock
verslaggever Nieuwsuur
Ties Keyzer
Ties Brock
verslaggever Nieuwsuur
Ties Keyzer
Ruim 10.000 gezinnen in Nederland moeten door een fout van de overheid rondkomen van een bedrag onder het sociaal minimum. Dat laat de regering weten in antwoord op vragen van Tweede Kamerlid Pieter Omtzigt en andere fracties.
Het was al bekend dat meer dan 5700 gezinnen in armoede leven, doordat regels van de overheid tegen elkaar in werken. Nu blijkt dus dat deze groep twee keer zo groot is als de regering zelf dacht.
De gedupeerden zijn gezinnen die door botsende regels onterecht toeslagen als huur- of zorgtoeslag mislopen. Daardoor komen zij onder het bestaansminimum terecht: het minimale bedrag waarop je in Nederland recht hebt om rond te komen. Vandaag blijkt dus dat nog eens ruim 4500 gezinnen tot deze groep horen.
Voor een groot deel van de gedupeerden duurt deze situatie al jaren. Zeven jaar geleden kaartte de ombudsman het probleem al aan, en ook rechters, sociaal raadslieden en Kamerleden trokken herhaaldelijk aan de bel. Toch kwam er tot dusverre geen oplossing.
Een van de gedupeerde gezinnen is de familie Slijngard. Gracilia Slijngard is arbeidsongeschikt vanwege een tumor in haar hoofd en haar man raakte zijn baan als beveiliger kwijt. En toen moesten ze ook nog eens toeslagen inleveren waar ze eigenlijk recht op hadden. Geld dat ze hard nodig hebben om de rekeningen en de boodschappen te kunnen betalen.
Gracilia Slijngard laat zien hoe ze met een budget van zo'n vijf euro per dag toch aan genoeg eten komt voor zichzelf, haar man en kind:
Niet alleen stellen van wie het inkomen door de gemeente wordt verhoogd tot bijstandsniveau, zoals de familie Slijngard, zijn de dupe. Ook gezinnen met bijvoorbeeld alléén een UWV-uitkering kunnen slachtoffer zijn. Dat zijn er naar schatting nog eens 4500, waardoor het totale aantal gedupeerden boven de 10.000 komt.
"Ik krijg hier wel buikpijn van", zegt sociaal raadsvrouw Chantal van Hulzen. Zij staat in Nijmegen gezinnen bij die door de regelingen van de overheid in armoede leven. "Deze nieuwe groep was tot nu toe helemaal niet in beeld. Steeds meer mensen blijken onder het sociaal minimum te leven. Ze kunnen nog geen tientje missen, maar moeten soms wel honderden euro's terugbetalen waar ze gewoon recht op hebben."
"De regering heeft veel meer mensen onder het bijstandsniveau geduwd dan al werd gedacht", zegt Tweede Kamerlid Pieter Omtzigt. Hij vroeg met nog tien Kamerfracties, waaronder regeringspartijen CDA en ChristenUnie, om opheldering na een artikel in NRC vorige maand. "Ik verwacht op korte termijn een oplossing", zegt hij nu.
Die oplossing kwam er tot nu toe dus niet. "We willen er alles aan doen om nu wél tot een oplossing te komen", schrijven de ministers Schouten voor Armoedebeleid en Van Gennip van Sociale Zaken vandaag. Eerder deze maand kondigde de regering al aan voor de zomer met duidelijkheid te komen over dit hoofdpijndossier dat zich nu al zeven jaar voortsleept.
Nieuwsuur
Politiek
Deel artikel: