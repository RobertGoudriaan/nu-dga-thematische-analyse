Vanavond op tv: Te weinig oog voor kwetsbare burgers • Scheepvaart moet groener • DNB-president Knot te gast
2023-03-23T10:47:05+0100
https://nos.nl/nieuwsuur/artikel/2468534-vanavond-op-tv-te-weinig-oog-voor-kwetsbare-burgers-scheepvaart-moet-groener-dnb-president-knot-te-gast

De overheid schiet tekort als schuldeiser bij het maken van persoonlijke betalingsregelingen. Dat concludeert de Algemene Rekenkamer in een nieuw rapport. Onderzoekers keken naar de Belastingdienst, het Centraal Justitieel Incasso Bureau (CJIB, verantwoordelijk voor het innen van boetes) en het CAK (verantwoordelijk voor het innen van eigen bijdragen voor zorgregelingen). Er is volgens de Algemene Rekenkamer te weinig oog voor kwetsbare burgers. Te gast is president van de Algemene Rekenkamer Ewout Irrgang.
Een doorbraak in Brussel: het Europees Parlement en de 27 lidstaten zijn het eens geworden over een nieuwe klimaatwet die grote zeeschepen tot vergroening dwingt. Een doorbraak, omdat de scheepvaart tot nu toe uitgezonderd was van maatregelen. De uitstoot van broeikasgassen moet nu elk jaar omlaag, tot 80 procent minder in 2050. Zeeschepen moeten vanaf 2034 minimaal 2 procent schone brandstoffen gebruiken zoals groene waterstof. En die schepen moeten in grote Europese havens vanaf 2030 elektrische energie gebruiken.
Ondanks de energiecrisis, de inflatie en een behoorlijk ontregelde wereldhandel, staat de Nederlandse economie er niet slecht voor. De Nederlandsche Bank (DNB) verwacht dit en komend jaar voorzichtige groei. Ondertussen is het wel onrustig in de financiële wereld, sinds de val van de Amerikaanse Silicon Valley Bank eerder deze maand. En de DNB ziet meer risico's voor de financiële stabiliteit. Vandaag presenteert de DNB z'n jaarverslag, dat president Klaas Knot komt toelichten.
Nieuwsuur
Binnenland
Deel artikel: