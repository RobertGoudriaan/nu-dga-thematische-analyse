Canadees patriottisme leeft op door burenruzie VS: 'Ongekende eensgezindheid'
2025-03-16T12:00:01+0100
https://nos.nl/nieuwsuur/artikel/2559821-canadees-patriottisme-leeft-op-door-burenruzie-vs-ongekende-eensgezindheid

Annabel van Gestel
redacteur Online
Annabel van Gestel
redacteur Online
"Dit zijn donkere dagen, veroorzaakt door een land dat we niet langer kunnen vertrouwen." Mark Carney, die begin deze week Justin Trudeau opvolgde als premier van Canada, wond er tijdens zijn eerste premiersspeech geen doekjes om: de eeuwenoude vriendschap tussen de Verenigde Staten en Canada is ernstig bekoeld.
Canada gaat volgens de nieuwe premier een economisch zware tijd tegemoet, maar tegelijkertijd lijken Canadezen eensgezinder dan ooit. "Er heerst een oorlogstijd-achtige vastberadenheid om hier tegen te vechten", zegt Max Fawcett, politiek journalist bij de nieuwssite Canada's National Observer.
Er is een Canada vóór deze dreigementen en een Canada erna.
Dreigementen van de Amerikaanse president Donald Trump om van Canada de 51e Amerikaanse staat te maken en de hoge importheffingen op Canadees aluminium en staal hebben Canada wakker geschud. Het land kan niet langer rekenen op de steun van de voormalige boezemvriend en buurman. Zoals Carney deze week zei: "We moeten nog van de schok bekomen, maar laat het ook een les zijn: we moeten onze eigen broek op houden."
De grote vraag is of Carney de aangewezen persoon is om als 'kapitein Canada' het land dit nieuwe tijdperk in te sturen. Hij werd vrijdag beëdigd als premier, maar later dit jaar - de datum moet nog worden bepaald - moet hij de kiezer overtuigen in parlementsverkiezingen.
En dat zonder politieke achtergrond: Carney stond eerder aan het hoofd van de Bank of Canada, die hij door de wereldwijde economische crisis loodste, en later kreeg hij dezelfde functie bij de Bank of England.
Journalist Fawcett: "Trudeau was sterk op een aantal fronten, maar niet op economisch terrein. Carney begrijpt financiële markten beter dan welke Canadese leider dan ook uit de geschiedenis."
Door de handelsoorlog die Trump heeft ontketend dreigt een economische recessie in Canada. De economie is in grote mate afhankelijk van de VS: zo'n driekwart van de Canadese producten is bestemd voor de zuiderburen. "Zelfs als Trump de importheffingen morgen intrekt, zal de onzekerheid van deze situatie een grote impact hebben op de economie", zegt Fawcett.
Tegelijkertijd heeft deze onzekerheid een grote golf van patriottisme teweeggebracht in Canada. Zelden was het anti-Amerikaanse sentiment in Canada zo sterk, ziet Fawcett. Een recente peiling wijst uit dat 90 procent van de Canadezen geen interesse heeft om onderdeel van de VS te worden. "Normaal gesproken is niet eens 90 procent het erover eens dat de aarde rond is. Er heerst een uitzonderlijke mate van eensgezindheid."
Canadezen boycotten Amerikaanse producten in de supermarkt en koffiezaken hebben de Americano omgedoopt tot de 'Canadiano':
Ook van deze patriottistische opleving kan Carney profiteren. Zijn tegenstander Pièrre Poilievre, de leider van de conservatieve partij, heeft in de afgelopen jaren campagne gevoerd als uitgesproken medestander van Trump. "Hij moet zich nu snel heruitvinden", zegt Martin Papillon, politicoloog aan de Universiteit van Montreal. "Hij realiseert zich ook dat de associatie met Trump geen succesvolle strategie meer is."
Dat blijkt ook uit de peilingen. Waar die begin dit jaar nog een historische verkiezingsnederlaag voor Trudeaus partij voorspelden, gaan de liberalen en conservatieven nu weer nek-aan-nek.
Papillon wijst erop dat, politiek gezien, Trumps gedrag als een boomerang bij hem terug lijkt te komen: "Als hij de aanval op Canada niet had geopend, had hij binnenkort waarschijnlijk een trouwe bondgenoot gehad aan onze premier. Want dan had Poilievre de verkiezingen waarschijnlijk makkelijk gewonnen."
Zowel journalist Fawcett als politicoloog Papillon denken dat de eens zo innige band tussen de VS en Canada permanent beschadigd is. Papillon: "Deze relatie was altijd gebouwd op het vertrouwen dat, wat er ook gebeurt, de VS Canada altijd zal steunen. Wanneer vertrouwen eenmaal is geschaad, is dat heel moeilijk te repareren."
Fawcett: "Er is een Canada vóór deze dreigementen en een Canada erna. Trump zal misschien een deal sluiten, zichzelf de grote overwinnaar noemen en verdergaan, maar wij zullen dit nooit vergeten."
De afgelopen drie dagen kwamen de Buitenlandministers van de G7-landen - waaronder ook de VS - bijeen in Canada. De Canadese Buitenlandminister Melanie Joly zei daar dat de Amerikaanse importheffingen niet onbeantwoord zullen blijven en dat de soevereiniteit van Canada "niet ter discussie staat".
Papillon: "Canada heeft er nu belang bij de banden met Europa en andere landen aan te halen. Maar dat geldt ook andersom: veel landen willen nu samenwerken om met een gezamenlijk antwoord te komen op deze dreigementen."
Nieuwsuur
Buitenland
Deel artikel: