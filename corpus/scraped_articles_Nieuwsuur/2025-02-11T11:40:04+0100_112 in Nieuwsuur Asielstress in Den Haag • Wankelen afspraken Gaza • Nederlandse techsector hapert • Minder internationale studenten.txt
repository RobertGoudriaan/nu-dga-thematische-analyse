11/2 in Nieuwsuur: Asielstress in Den Haag • Wankelen afspraken Gaza? • Nederlandse techsector hapert • Minder internationale studenten
2025-02-11T11:40:04+0100
https://nos.nl/nieuwsuur/artikel/2555390-11-2-in-nieuwsuur-asielstress-in-den-haag-wankelen-afspraken-gaza-nederlandse-techsector-hapert-minder-internationale-studenten

PVV-leider Geert Wilders zegt dat hij geen enkele wijziging van de asielwetten van minister Marjolein Faber zal accepteren. "Anders is het voorbij met het kabinet." Vanochtend was er het wekelijkse coalitieoverleg tussen de fractieleiders van coalitiepartijen PVV, VVD, NSC en BBB. Daar werd onder meer gesproken over het negatieve advies van de Raad van State over Fabers wetsvoorstellen. De Raad adviseerde gisteren om voorstellen niet in de huidige vorm in te dienen bij de Tweede Kamer, omdat ze moeilijk uitvoerbaar zijn en niet zorgvuldig tot stand zijn gekomen.
De Amerikaanse president Donald Trump zegt dat er wat hem betreft een einde aan het staakt-het-vuren in Gaza moet komen als Hamas niet alle Israëlische gijzelaars vrijlaat. Hij waarschuwt dat "de hel losbarst" als de overgebleven gijzelaar niet worden vrijgelaten. Trump benadrukt wel dat de beslissing uiteindelijk bij Israël ligt. Hamas heeft de vrijlating van de gijzelaars opgeschort omdat Israël herhaaldelijk de voorwaarden voor het staakt-het-vuren zou hebben geschonden. Israël beschuldigt Hamas van het schenden van het bestand door de vrijlating uit te stellen. Vandaag komt het Israëlisch veiligheidskabinet bijeen.
Er zijn zorgen over de ontwikkeling van de Nederlandse techsector en met name over het investeringsklimaat in Nederland. Regel- en wetgeving maken het voor ondernemers heel lastig, zeggen ze. Daardoor is het ook voor start-ups in Nederland steeds moeilijker geworden. Morgen spreken techondernemers onder anderen met premier Dick Schoof en minister van Economische Zaken Dirk Beljaarts tijdens het congres 'State of Dutch Tech'. Vanavond alvast een gesprek met prins Constantijn van Oranje, ambassadeur van de techsector en Job van der Voort, oprichter van het bedrijf Remote.com.
De instroom van internationale bachelorstudenten op Nederlandse universiteiten en hbo's daalt voor het tweede jaar op rij, blijkt uit cijfers die vandaag zijn gepubliceerd door Universiteiten van Nederland (UNL). En dat is geheel naar de zin van het kabinet, dat daarmee wil bezuinigen op het wetenschappelijk- en hoger onderwijs. Ook wil het kabinet dat meer opleidingen in het Nederlands worden aangeboden. Universiteiten maken zich zorgen over deze ontwikkelingen: ze vinden dat die de positie van Nederland als wetenschapsland ondermijnen. Veel buitenlandse studenten kwamen voorheen naar Maastricht - met 61 procent internationale studenten de meest internationale universiteit van Nederland - maar dat zijn er dit jaar ruim vierhonderd minder. Hoe reageren ze daar?
Nieuwsuur
Binnenland
Deel artikel: