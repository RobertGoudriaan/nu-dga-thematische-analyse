Vanavond op tv: Gevolgen extreme hitte • Eicellen invriezen: de baas betaalt
2023-07-14T11:32:41+0200
https://nos.nl/nieuwsuur/artikel/2482773-vanavond-op-tv-gevolgen-extreme-hitte-eicellen-invriezen-de-baas-betaalt

Italië, Spanje en Frankrijk, maar ook Duitsland en Polen hebben te maken met een intense hittegolf. Het kan zijn dat ergens - mogelijk op Sicilië en Sardinië - 48 graden Celsius wordt bereikt, de hoogste temperatuur ooit gemeten in Europa. De hitte zijn een onmiskenbaar teken dat het klimaat in die landen verandert.
In Nederland is het aantal overleden mensen hoger dan verklaarbaar is door gebruikelijke schommelingen in de cijfers. Het Centraal Bureau voor de Statistiek legt een verband met de hitte: afgelopen juni was de warmste juni ooit gemeten, zo'n 3 graden warmer dan normaal. Uit onderzoek bleek al eerder dat de sterfte stijgt bij hogere temperaturen, zegt het CBS.
Klimaatwetenschapper Dim Coumou is te gast, over de vraag hoe klimaatverandering extreem weer beïnvloedt en welke risico's dat met zich meebrengt voor de samenleving.
Ten minste zeven grote internationale bedrijven vergoeden het invriezen van eicellen voor hun werknemers in Nederland. Dit blijkt uit een rondgang van Nieuwsuur. De aanschaf van donorzaad, extra ivf-rondes of kosten voor draagmoederschap en adoptie vallen bij deze bedrijven ook onder de secundaire arbeidsvoorwaarden.
Nieuwsuur
Binnenland
Deel artikel: