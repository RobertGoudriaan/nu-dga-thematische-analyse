Vanavond op tv: Lastige zomer Schiphol • Aarde warmt verder op • Belastende Capitool-verhoren • Opvang asielzoekers nationale crisis
2022-06-17T12:58:57+0200
https://nos.nl/nieuwsuur/artikel/2433042-vanavond-op-tv-lastige-zomer-schiphol-aarde-warmt-verder-op-belastende-capitool-verhoren-opvang-asielzoekers-nationale-crisis

Reizigers tasten in het duister over of ze wel of niet het vliegtuig op Schiphol kunnen pakken deze zomer. Tussen 7 en 31 juli moet de nationale luchthaven gemiddeld 13.500 passagiers per dag afwijzen, werd gisteren bekend. Welke passagiers hier de dupe van worden, moet nog blijken. Is uitwijken naar andere luchthavens misschien een optie? Te gast is luchtvaartdeskundige Joris Melkert.
In Parijs beloofden landen hun best te doen de opwarming van de aarde tot 1,5 graden te beperken (ten opzichte van het pre-industriële tijdperk). Inmiddels is de aarde 1,1 graden warmer. Nederlandse wetenschappers die meeschreven aan het gezaghebbende IPCC-klimaatrapport, vrezen het ergste: ze verwachten een temperatuurstijging van meer dan 2 graden.
Na een jaar onderzoek, duizend getuigenverhoren en 140.000 doorgelezen documenten schetst de onderzoekscommissie van het Huis van Afgevaardigden in de openbare hoorzittingen over de bestorming van het Capitool hoe Donald Trump probeerde aan de macht te blijven. In de derde hoorzitting stond het juridische trucje centraal waarmee Trump ondanks de verloren verkiezingen aan de macht had willen blijven. Daarin was voor vicepresident Mike Pence een hoofdrol weggelegd.
Zal Trump verantwoordelijk worden gehouden voor het geweld op 6 januari 2021? Dat kan de opmaat zijn voor strafrechtelijke stappen, een primeur voor een Amerikaanse president. We spreken met correspondent Lucas Waagmeester.
Al maandenlang is er een structureel tekort aan opvangplekken voor asielzoekers. Om dit te verbeteren, heeft het kabinet besloten een landelijk crisisorganisatieteam op te zetten. Vanavond komt het team voor het eerst bijeen, onder coördinatie van de Nationaal Coordinator Terrorismebestrijding en Veiligheid (NCTV).
We spreken met Koen Schuiling, voorzitter van Veiligheidsregio Groningen.
Nieuwsuur
@Nieuwsuur
Koen Schuiling, burgemeester van Groningen, heeft gemengde gevoelens over het kabinetsbesluit. "Wat er niet wordt opgelost is dat er nog 4 aanmeldcentra bij moeten komen om de druk op Ter Apel te verminderen." #Nieuwsuur https://t.co/MYQZbQK7Ec
21:57
17 juni 2022
Nieuwsuur
Binnenland
Deel artikel: