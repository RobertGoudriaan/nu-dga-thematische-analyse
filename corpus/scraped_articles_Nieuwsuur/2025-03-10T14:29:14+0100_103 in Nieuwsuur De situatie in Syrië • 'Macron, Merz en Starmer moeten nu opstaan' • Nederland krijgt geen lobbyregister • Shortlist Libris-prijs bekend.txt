10/3 in Nieuwsuur: De situatie in Syrië • 'Macron, Merz en Starmer moeten nu opstaan' • Nederland krijgt geen lobbyregister • Shortlist Libris-prijs bekend
2025-03-10T14:29:14+0100
https://nos.nl/nieuwsuur/artikel/2558992-10-3-in-nieuwsuur-de-situatie-in-syrie-macron-merz-en-starmer-moeten-nu-opstaan-nederland-krijgt-geen-lobbyregister-shortlist-libris-prijs-bekend

Toen in december het regime van dictator Assad ten einde kwam, was de vreugde groot bij veel Syriërs. Maar drie maanden later heeft het land opnieuw te maken met veel geweld. Troepen van de nieuwe regering gaan de strijd aan met Syriërs die loyaal zijn aan Assad. Zeker duizend mensen zijn al omgekomen, onder wie ook veel burgers.
De interne Syrische strijd is een ingewikkelde omdat het land veel verschillende bevolkingsgroepen en religieuze stromingen telt. Op dit moment zijn met name de alawieten slachtoffer. We spreken enkele Syriërs in Nederland die familie hebben in het land.
Zelden waren de geopolitieke tijden in het Westen zo onzeker als nu: de Amerikaanse president Trump ruziet met de Oekraïense president Zelensky, toont begrip voor de Russische president Poetin en het NAVO-bondgenootschap wankelt meer dan ooit.
De Brit Timothy Garton Ash, hoogleraar Europese Studies aan de Universiteit van Oxford stelt dat we in een unieke tijd leven en dat Europa er voorlopig alleen voor staat: "Maar gelukkig zijn we rijk en sterk en kunnen we voor onszelf opkomen."
In tegenstelling tot onze meeste buurlanden krijgt Nederland geen lobbyregister. Minister Uitermark (NSC) van Binnenlandse Zaken vindt zo'n transparantieregister "niet proportioneel". Ze heeft meer vertrouwen in "bestaande instrumenten".
Critici vinden het een gemiste kans om de overheid transparanter te maken. Ze vinden een lobbyregister nodig om inzicht te krijgen in wie er invloed uitoefenen op het beleid, zoals bedrijven en belangenorganisaties.
De shortlist van de kandidaten voor de Libris Literatuur Prijs 2025 wordt bekendgemaakt. De gelukkige auteurs krijgen vandaag een bezoekje van onze verslaggever. Vorig jaar ging Rob van Essen met de zege aan de haal met zijn roman Ik kom hier nog op terug.
Nieuwsuur
Binnenland
Cultuur & Media
Deel artikel: