Vanavond op tv: Faber bespreekt EU-asielbeleid • Verwoesting door orkaan Milton • BBB stemt toch in met windmolens
2024-10-10T11:30:08+0200
https://nos.nl/nieuwsuur/artikel/2540263-vanavond-op-tv-faber-bespreekt-eu-asielbeleid-verwoesting-door-orkaan-milton-bbb-stemt-toch-in-met-windmolens

27 EU-ministers bespreken vandaag in Luxemburg hoe ze het Europese terugkeerbeleid van afgewezen asielzoekers kunnen verbeteren. Voor Nederland is PVV-minister Marjolein Faber (Asiel en Migratie) bij de bijeenkomst. Zij wil Nederland zo onaantrekkelijk mogelijk maken voor asielzoekers. Voor welke anti-migratiemaatregelen krijgt ze de handen op elkaar?
In Florida heeft orkaan Milton vannacht flink huisgehouden. Er zijn meerdere doden gevallen. Bijna drie miljoen huishoudens en bedrijven zitten zonder stroom. Ook is op sommige plekken de watervoorziening uitgevallen. Gevreesd wordt vooral voor overstromingen als gevolg van de stijgende waterstanden. Over de impact van Milton doet correspondent Rudy Bouma vanavond verslag. Te gast is: Nadia Bloemendaal, orkaanexpert bij het KNMI.
De BBB is mordicus tegen windmolens op land. In het regeerprogramma van het kabinet staat ook: "Windturbines komen zoveel mogelijk op zee, in plaats van op land." In Groningen viel vorige maand het provinciebestuur nadat BBB tegen een windmolenpark had gestemd. In Overijssel stemde de BBB vannacht wel vóór vier locaties waar straks tientallen windturbines mogen komen. We zijn vandaag in de provincie en peilen er de stemming onder BBB-stemmers.
Nieuwsuur
Binnenland
Deel artikel: