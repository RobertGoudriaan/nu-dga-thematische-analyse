Vanavond op tv: Dag van de waarheid voor Boris Johnson • Nieuwe Wereldorde deel 2: Azië
2022-07-06T12:22:19+0200
https://nos.nl/nieuwsuur/artikel/2435515-vanavond-op-tv-dag-van-de-waarheid-voor-boris-johnson-nieuwe-wereldorde-deel-2-azie

De Britse premier Johnson is niet van plan af te treden, nu een aantal leden van zijn kabinet het vertrouwen in hem heeft opgezegd.
Vorige maand overleefde Johnson een vertrouwensstemming. De regels schrijven voor dat zo'n stemming maar eens per jaar mag plaatsvinden, maar er gaan geruchten dat het comité dat daar over gaat de regels wil aanpassen.
Correspondent Fleur Launspach praat ons bij. Met oud-correspondent Tim de Wit bespreken we de opties van Johnson. Ook vragen we professor politieke wetenschappen John Curtice hoe hij de kansen van Johnson inschat.
In Bant, in de gemeente Noordoostpolder, moet een tweede aanmeldcentrum komen, maakte staatssecretaris Van der Burg vandaag bekend. Er wordt al tijden gezocht naar een tweede locatie, omdat het centrum in het Groningse Ter Apel de toestroom van asielzoekers niet meer aankan. Maar wat vinden ze in Bant van de plannen? We spreken met onze politiek duider Arjan Noorlander.
Hoe ziet de wereld eruit na de oorlog in Oekraïne? Het lijkt een voorbarige vraag aangezien de oorlog nog volop woedt, maar deskundigen zien al de eerste contouren van een nieuwe wereldorde. In onze serie Nieuwe Wereldorde spreken we die deskundigen over hoe die contouren eruitzien.
Vanavond deel 2, over Azië. Sinds het presidentschap van Obama ligt de focus van de Verenigde Staten op dat continent. Maar de belangen van Amerika in Azië botsen nogal eens met die van andere wereldmachten als China en Rusland.
Nieuwsuur
Binnenland
Deel artikel: