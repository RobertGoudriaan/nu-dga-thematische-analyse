Bart De Wever werd steeds minder radicaal, nu is hij premier van België
2025-02-03T21:25:06+0100
https://nos.nl/nieuwsuur/artikel/2554433-bart-de-wever-werd-steeds-minder-radicaal-nu-is-hij-premier-van-belgie

Bart De Wever moest op zijn eerste dag als premier van België meteen aan de bak. Direct na zijn beëdiging snelde hij naar de Europese defensietop in Brussel waar hij, amper voorbereid, overlegde met onder meer NAVO-chef Mark Rutte en de Hongaarse premier Viktor Orbán. "Ik zal blij zijn als ik deze dag overleef."
Het tekent zijn humor en zijn pragmatisme. Twee eigenschappen die maken dat De Wever uitgroeide tot de populairste politicus van België. Wie is deze 54-jarige Vlaming die zijn populariteit voor een groot deel te danken heeft aan De Slimste Mens?
In 2009 deed De Wever - tientallen kilo's zwaarder dan nu - voor het eerst mee aan de populaire tv-quiz. Zijn humor en brede kennis vielen de Belgen direct op.
De Wever bleef stoïcijns toen hij een vraag kreeg over ontlasting van dieren:
De nieuwe premier is leider van de N-VA, een Vlaams-nationalistische partij die pleit voor Vlaamse onafhankelijkheid en dus afsplitsing van Wallonië. Ooit was dat een belangrijk punt voor De Wever: hij reed met vrachtwagens vol nepbriefjes van 50 euro naar Wallonië. Met die symbolische actie wilde de politicus laten zien dat de Walen economisch afhankelijk zijn van de Vlamingen.
Over de toekomst van het land was hij destijds allesbehalve positief. "Laat België maar rustig verdampen", zei hij in 2010 in een interview met Trouw.
Maar zijn strijd om Wallonië te lozen is in de ijskast gezet, vertelt politicoloog Nicolas Bouteca van de Universiteit van Gent. "Vroeger was dat doelstelling nummer één. Maar dat streven is naar achteren geschoven."
Hij is erin geslaagd, in tegenstelling tot de VVD bijvoorbeeld, om radicaal-rechts klein te houden.
In plaats daarvan besloot De Wever te focussen op conservatieve sociaaleconomische thema's en rechts migratiebeleid, vertelt Bouteca. "Daarmee is N-VA een partij geworden die je kan vergelijken met de VVD in Nederland."
Die thema's slaan aan. Niet alleen bij de Vlamingen, ook bij de Walen die eerder nog zo werden beschimpt door de N-VA. En Bouteca heeft nog een verklaring voor De Wevers verkiezingswinst vorig jaar: "Hij is erin geslaagd, in tegenstelling tot de VVD bijvoorbeeld, om radicaal-rechts klein te houden."
Daarmee doelt hij op Vlaams Belang, de partij die aanvankelijk leek af te stevenen op verkiezingswinst. Tot De Wever zei: wij gaan sowieso niet met hen samenwerken. "Die strategie is blijkbaar gelukt. Want de N-VA is groter gebleven dan Vlaams Belang."
Politicoloog Bouteca denkt dat De Wever nooit zal samenwerken met radicaal-rechts. Sterker: hij ziet de ooit zo nationalistische Vlaming eerder opschuiven naar het politieke midden. Zo heeft hij flink wat water bij de wijn gedaan tijdens de coalitieonderhandelingen. "Hij heeft beseft dat als hij aan de zijkant blijft staan, hij geen dingen kan veranderen."
Ruim zeven maanden na de verkiezingen heeft België een nieuw kabinet. Dat bestaat uit vijf partijen: N-VA, het sociaaldemocratische Vooruit, het Franstalige liberale MR en twee christendemocratische partijen: CD&V en Les Engagés. Tot teleurstelling van sommige Belgen leveren al die partijen een mannelijke vicepremier. Van de in totaal vijftien bewindslieden zijn er vier vrouw. De Wever zegt dat "onverwacht en jammer" te vinden.
Wie ziet dat De Wever bereid is verstrekkende ideeën in de ijskast te zetten en water bij de wijn te doen bij coalitieonderhandelingen, zou denken dat hem er alles aan gelegen is om premier te worden. Maar dat klopt niet, zegt Paul Jambers. De Belgische televisiemaker volgde De Wever jarenlang voor een documentaireserie en ontdekte dat hij eigenlijk helemaal geen premier wilde worden.
Jambers was erbij op de uitslagenavond van de verkiezingen. "'Wat ik niet wil, heb ik nu gekregen', zei hij tegen me. Zijn droom is burgemeester zijn van Antwerpen (die functie bekleedt De Wever sinds 2013, red.). Maar dat geeft hij nu op voor het premierschap."
Hij heeft humor, hij relativeert.
De journalist is positief over zijn nieuwe premier. Hij roemt zijn talent om standpunten op een begrijpelijke manier uit te leggen aan een breed publiek. Ook benadrukt hij hoe "gewoon" De Wever altijd is gebleven.
"Hij heeft humor, hij relativeert. Het is een heel toegankelijke man. Hij heeft vier leuke kinderen, maar die worden niet geïndoctrineerd door hem. Het is niet onaangenaam om in zijn omgeving te vertoeven."
Terug naar De Wevers eerste hectische dag als premier. Die heeft hij - zoals hij gekscherend hoopte - overleefd.
Het is niet voor niets dat de kersverse leider van het land zich in allerlei bochten wrong om de Europese defensietop te bezoeken. België blijft namelijk al jaren achter bij de afspraak om 2 procent van de omvang van de economie aan defensie te besteden. Maar in het regeerakkoord, waarvan de inkt nog nat is, staat dat België inzet op een groter en sterker leger.
Ook worden onze zuiderburen strenger op migratie. Tegelijkertijd staan in het regeerakkoord ook enkele progressieve ambities als het gaat om klimaat, abortus en het rookverbod. Hier lees je meer over het Belgische regeerakkoord.
Nieuwsuur
Buitenland
Politiek
Deel artikel: