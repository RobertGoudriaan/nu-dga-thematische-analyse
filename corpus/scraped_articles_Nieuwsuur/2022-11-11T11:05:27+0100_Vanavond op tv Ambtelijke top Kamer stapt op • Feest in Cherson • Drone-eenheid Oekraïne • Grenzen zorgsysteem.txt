Vanavond op tv: Ambtelijke top Kamer stapt op • Feest in Cherson • Drone-eenheid Oekraïne • Grenzen zorgsysteem
2022-11-11T11:05:27+0100
https://nos.nl/nieuwsuur/artikel/2451953-vanavond-op-tv-ambtelijke-top-kamer-stapt-op-feest-in-cherson-drone-eenheid-oekraine-grenzen-zorgsysteem

De griffier, de hoogste ambtenaar van de Tweede Kamer, en een groot deel van het management stappen op vanwege de gevolgen van het aangekondigde onderzoek naar oud-Kamervoorzitter Khadija Arib.
Het Russische ministerie van Defensie meldt dat de terugtrekking van de militairen uit de Zuid-Oekraïense stad Cherson is voltooid. De Oekraïense strijdkrachten zouden inmiddels in het centrum van de stad zijn aangekomen. Volgens het Russische ministerie van Defensie zijn alle Russische troepen en uitrusting overgebracht naar de andere oever van de Dnjepr. Wat betekent dit voor het verloop van de oorlog? Te gast is Frans Osinga, hoogleraar Krijgswetenschappen aan de Nederlandse Defensie Academie.
Drones spelen een belangrijke rol bij de oorlog in Oekraïne, als wapen en verkenningsvoertuig. Verslaggever Gert-Jan Dennekamp ging op pad met een drone-eenheid van het Oekraïense leger om te zien hoe zij te werk gaan.
Elk jaar verhogen zorgverzekeraars hun premie. Meestal gaat dat om ongeveer een tientje per jaar, maar dit jaar lijkt het om een veelvoud daarvan te gaan. Joep de Groot, bestuursvoorzitter van verzekeraar CZ, waarschuwde vandaag zelfs dat niet meer gegarandeerd kan worden dat de zorg altijd voor iedereen toegankelijk is. Volgens hem zijn de grenzen van het zorgsysteem bereikt. We praten erover door met minister Ernst Kuipers, met een huisarts die patiënten heeft die hun zorgpremie niet meer kunnen betalen en - in de studio - gezondheidseconoom Xander Koolman.
Nieuwsuur
Binnenland
Deel artikel: