Zorgen over gebrek aan transparantie bij Defensie na rapport-Hawija
2025-01-27T20:39:54+0100
https://nos.nl/nieuwsuur/artikel/2553523-zorgen-over-gebrek-aan-transparantie-bij-defensie-na-rapport-hawija

Is onze defensie transparant genoeg? Die vraagt rijst opnieuw nu de commissie-Sorgdrager het onderzoek naar 'Hawija' heeft afgerond.
Het blijkt dat voormalig defensieminister Hennis (VVD) de Tweede Kamer "keer op keer" onjuist informeerde over de luchtaanval op de Iraakse stad in 2015. Een politieke doodzonde, die bovendien niet op zichzelf staat.
Want het zijn de afgelopen decennia relatief vaak ministers en staatssecretarissen van Defensie die zich er schuldig aan maken. Hoogleraar staatsrecht Wim Voermans deed onderzoek naar het onjuist of onvolledig informeren van het parlement. In de jaren 2001 tot 2020 telde hij 69 incidenten. 14 keer was Defensie de 'schuldige'. Terwijl Nederland een boel ministeries heeft.
Als we een betrouwbare overheid willen, moeten we die kunnen controleren.
Een greep uit die incidenten: in 2003 misleidde toenmalig minister Kamp (VVD) de Kamer over een schietincident in Irak. Eimert van Middelkoop (ChristenUnie) hield tussen 2007 en 2010 informatie achter over de kosten van de JSF. En in 2020 bleek dat de voortgang van de politietrainingsmissie in Afghanistan te rooskleurig en positief werden voorgesteld om politiek draagvlak te behouden.
Hoe kan het zo vaak misgaan op dat departement? Voermans durft het niet met zekerheid te zeggen. "Er is wel eens gezegd: het zit in het DNA van Defensie om niet met alle spullen gelijk voor de dag te komen, dus de vijand niet wijzer te maken dan die is. Maar in andere landen gebeurt het wel."
Bovendien, zegt de staatsrechtdeskundige, niet alle gevallen van verkeerd informeren waren doelbewuste acties zoals bij 'Hawija'. "Het gaat soms ook om ongelukkige communicatie tussen operationele onderdelen en bewindslieden."
De huidige minister van Defensie, VVD'er Ruben Brekelmans, zegt dat de afgelopen jaren al "een heleboel verbeteringen zijn doorgevoerd". Tegelijkertijd erkent hij dat zijn departement nog transparanter moet worden. Zijn voorganger sprak die ambitie in 2018 al uit.
Volgens Voermans is er al wat verbetering te zien: in de afgelopen twee Ã  drie jaar lijkt het aantal incidenten met informatievoorziening af te nemen. "In de Rutte-jaren ging de pet nog wel eens over bepaalde gegevens heen. Toen dat duidelijk werd in de toeslagenaffaire is het roer omgegaan, naar mijn idee."
De Open State Foundation, een organisatie die zich inspant voor een transparante overheid, is minder positief. Sorgdragers conclusies zijn "zeer ernstig", zegt Tim Vos-Goedhart namens de organisatie. "De werking van de democratie wordt geschaad."
Defensie moet veel meer info naar de Kamer sturen, desnoods geheim.
Vos-Goedhart vindt dat het ministerie van Defensie grote stappen te zetten heeft als het gaat om informatievoorziening. "Als ik het rapport over Hawija lees, zie ik herkenbare dingen."
Landen als Amerika, het Verenigd Koninkrijk en Frankrijk zijn volgens de Open State Foundation veel opener als het gaat om hun strijdkrachten. Zij publiceren bijvoorbeeld online informatie over inzet tijdens missies en risico's op burgerslachtoffers.
Gaat dat niet ten koste van de nationale veiligheid? Nee, vindt Vos-Goedhart. "Defensie moet veel meer info naar de Kamer sturen, desnoods geheim. Als we een betrouwbare overheid willen, moeten we die kunnen controleren."
De Open State Foundation vindt dat Defensie die verplichting niet alleen heeft richting het Nederlandse volk, maar richting alle wereldburgers. "Als het onze bommen zijn, hebben wij verantwoordelijkheid voor de slachtoffers. En dan moet je dat zeker niet onder het tapijt willen schuiven."
Vorige maand opende een meldpunt voor burgerslachtoffers. Mensen en organisaties kunnen daar aankloppen als ze vermoeden dat Nederlandse militairen verantwoordelijk zijn voor doden of gewonde burgers. Het is volgens minister Brekelmans een voorbeeld van zijn transparantieambities.
De VVD'er noemt het rapport-Sorgdrager "stevig en pijnlijk". Toch lijkt er er niet op dat hij gaat opstappen. Zo benadrukt hij dat zijn voorgangers al meermaals excuses hebben gemaakt in de Tweede Kamer.
Om diezelfde reden denkt ook Wim Voermans niet dat de minister nu het veld moet ruimen. Brekelmans draagt weliswaar politieke verantwoordelijkheid voor de nieuwe inzichten die de commissie-Sorgdrager biedt. Tegelijkertijd gebeurt het de afgelopen decennia maar een enkele keer dat een bewindspersoon opstapte na onjuist of onvolledig informeren. "Ze blijven steeds vaker zitten."
Nieuwsuur
Binnenland
Buitenland
Deel artikel: