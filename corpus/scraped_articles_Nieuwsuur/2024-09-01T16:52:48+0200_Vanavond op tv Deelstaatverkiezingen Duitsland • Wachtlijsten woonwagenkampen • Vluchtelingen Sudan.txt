Vanavond op tv: Deelstaatverkiezingen Duitsland • Wachtlijsten woonwagenkampen • Vluchtelingen Sudan
2024-09-01T16:52:48+0200
https://nos.nl/nieuwsuur/artikel/2535414-vanavond-op-tv-deelstaatverkiezingen-duitsland-wachtlijsten-woonwagenkampen-vluchtelingen-sudan

In de Oost-Duitse deelstaten Thüringen en Saksen gaan kiezers vandaag naar de stembus voor de deelstaatverkiezingen. Er wordt winst verwacht voor de radicaal-rechtse Alternative für Deutschland (AfD). Het zou voor het eerst zijn dat de AfD de grootste wordt in een deelstaat. AfD-fractievoorzitter Björn Höcke is regelmatig in opspraak wegens extreme uitspraken, bijvoorbeeld over de Holocaust. Nieuwsuur-verslaggever en Duitslandkenner Dieuwke van Ooij interviewde Höcke meermaals. Zij schuift aan in de studio.
Duizenden mensen willen dolgraag in een woonwagen wonen, maar wachten al jaren op een standplaats. Gemeenten hanteerden een uitsterfbeleid van de woonwagenkampen, maar daar lijkt verandering in te komen. De rechter oordeelde onlangs dat woonwagenbewoners recht hebben op een leven in het kamp. Het uitsterfbeleid moet worden teruggedraaid.
Een reusachtige groep mensen is op drift geraakt in Afrika. Bijna 800.000 Sudanezen zijn de aanhoudende burgeroorlog in eigen land ontvlucht en melden zich aan de grens met het relatief veilige buurland Zuid-Sudan. Maar dat land heeft de handen al vol aan de eigen problemen, zoals een grote hongersnood. Een humanitaire ramp, die ook gevolgen kan hebben voor Europa, waarschuwen experts. Onze correspondent Afrika, Elles van Gelder, zocht de ontheemden op.
Nieuwsuur
Binnenland
Deel artikel: