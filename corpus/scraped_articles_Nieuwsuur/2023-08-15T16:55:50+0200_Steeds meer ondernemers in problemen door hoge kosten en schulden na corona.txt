Steeds meer ondernemers in problemen door hoge kosten en schulden na corona
2023-08-15T16:55:50+0200
https://nos.nl/nieuwsuur/artikel/2486734-steeds-meer-ondernemers-in-problemen-door-hoge-kosten-en-schulden-na-corona

Yfke Nijland
redacteur Nieuwsuur
Jelmer Jansma
verslaggever Nieuwsuur
Yfke Nijland
redacteur Nieuwsuur
Jelmer Jansma
verslaggever Nieuwsuur
Voor duizenden ondernemers die in coronatijd belastingsteun kregen van de overheid, is het een onzekere tijd. Want hoewel de lang verwachte golf aan faillissementen als gevolg van de pandemie is uitgebleven, hebben ruim 233.000 bedrijven nog altijd een betalingsregeling met de Belastingdienst in verband met een coronaschuld.
Het gaat om in totaal 16 miljard euro. Vanaf september gaat de Belastingdienst dit bedrag ook daadwerkelijk invorderen en kan zelfs de deurwaarder langskomen.
Een van de ondernemers die vreest voor het voortbestaan van zijn zaak, is Pieter Blaauwhof. Kort voordat corona het land stillegde, begon hij zijn eigen wijnbar in Zwolle. De coronacrisis hakte er keihard in en de gevolgen voelt hij nog dagelijks. Vorige week organiseerde hij daarom een inzamelingsactie om het voortbestaan van zijn wijnbar veilig te stellen. Het doel? 40.000 euro ophalen om openstaande schulden af te betalen.
"Voor velen liggen de afgelopen jaren achter ons, maar voor ons als horeca nog niet helaas", zegt Blaauwhof. "De pijn zit hem bij ons in het terugbetalen van een belastingschuld, het UWV en een stukje huur. En vergeet niet de dure elektriciteitsrekeningen die hier echt door het dak zijn geschoten."
Ook personele problemen spelen hem parten. "Hierdoor hebben we een derde van ons terras moeten sluiten en hebben we de lunch geschrapt. Je krimpt dus wat in, terwijl je die omzet heel hard nodig hebt om aan je betalingsverplichting te moeten voldoen. Dat komt nu in het geding."
Hoewel het aantal faillissementen nog altijd lager ligt dan vóór corona, is er toch reden tot zorg. Zo ligt het aantal faillissementen al vijftien maanden op rij hoger dan in dezelfde maand een jaar eerder, becijferde het CBS vorige week.
Ook bij het Instituut voor Midden- en Kleinbedrijf (IMK) merken ze dat. Ondernemers voor wie een faillissement dreigt, kunnen bij deze organisatie aankloppen voor hulp.
"Het worden er met de dag tientallen meer", zegt Michiel Hordijk van het IMK. "Eerst zagen we dat veel ondernemers op zoek waren naar een lening om wat extra vet op de botten te creëren. Nu zien we veel meer dat ondernemers dat niet meer voor elkaar krijgen en een oplossing moeten vinden voor de schulden die ze hebben."
Volgens Hordijk heeft dat met corona te maken, maar veel vaker nog is het een opstapeling van problemen, waarbij ook de gestegen prijzen een rol spelen.
Afscheid nemen van je bedrijf is het laatste wat je doet.
Ook horecamakelaar Jeroen Pontenagel ziet dat steeds meer ondernemers van hun bedrijf af willen of moeten. Hij noemt de gestegen huurprijzen als een van de oorzaken. "Veel horecaondernemers huren een pand en die huur wordt geïndexeerd met de inflatie. Dat kan zomaar 14 procent in een jaar zijn geweest. Zeker bij de wat kleinere ondernemers is het lastig om dat één op één door te berekenen aan de consument."
In een reactie laat Koninklijke Horeca Nederland dan ook weten liever een andere maatstaf te zien voor de indexering. "Dat voorkomt oneerlijke huurverhogingen."
Leiden de financiële problemen alsnog tot een faillissementsgolf? Volgens het IMK hoeft dat niet. "Afscheid nemen van je bedrijf dat je zelf hebt opgebouwd is eigenlijk het laatste wat je doet", zegt Hordijk. "Dus als een ondernemer bij ons komt en zegt dat hij z'n bedrijf beter failliet kan laten gaan, kunnen wij helpen om dat te voorkomen."
"We kunnen de ondernemers helpen met stoppen. Het geeft de ondernemer enorm veel rust als je weet dat dat mogelijk is en weet hoe dat werkt." Hij pleit ervoor dat ondernemers goede begeleiding krijgen en in contact worden gebracht met de juiste dienstverleners.
Wijnbarhouder Blaauwhof heeft veel onderzoek gedaan naar hoe hij op een goede manier zijn onderneming zou kunnen beëindigen. Maar emotioneel wil hij er nog niet aan. "Stoppen blijft altijd een reële optie, hoe moeilijk ook. Maar ergens moet je doorgaan totdat het niet meer gaat."
De inzamelingsactie ziet de Zwolse ondernemer als een laatste strohalm. "Hopelijk geeft dit ons een financieel zetje in de rug dat we nodig hebben om dit jaar door te komen en om volgend jaar een vliegende start te krijgen. De inzamelingsactie van de wijnbar loopt inmiddels goed, maar "we zijn er nog niet", laat hij vandaag weten.
Nieuwsuur
Binnenland
Deel artikel: