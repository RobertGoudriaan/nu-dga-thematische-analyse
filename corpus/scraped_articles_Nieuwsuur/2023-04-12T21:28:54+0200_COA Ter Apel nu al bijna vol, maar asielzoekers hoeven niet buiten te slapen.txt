COA: Ter Apel nu al bijna vol, maar asielzoekers hoeven niet buiten te slapen
2023-04-12T21:28:54+0200
https://nos.nl/nieuwsuur/artikel/2471201-coa-ter-apel-nu-al-bijna-vol-maar-asielzoekers-hoeven-niet-buiten-te-slapen

Het aanmeldcentrum voor asielzoekers in Ter Apel is weer bijna vol. In het centrum is plek voor 2000 mensen, maar er verblijven vandaag al rond de 1900 asielzoekers, zo bevestigt een woordvoerder van het Centraal Orgaan opvang asielzoekers aan Nieuwsuur.
Beelden van honderden asielzoekers die buiten het aanmeldcentrum in Ter Apel moesten slapen domineerden afgelopen zomer het nieuws. Ruim een half jaar later lijkt het centrum opnieuw de maximumcapaciteit te bereiken, veel eerder dan verwacht.
Volgens het COA betekent dat niet dat mensen snel weer buiten zullen moeten slapen. Morgen gaat namelijk een tijdelijke opvanglocatie in Breda open.
Mensen die zich in Ter Apel moeten melden, maar daar niet kunnen slapen, worden dan met shuttlebussen naar Breda gebracht - ruim 200 kilometer verderop - waar ze kunnen overnachten. Daarna worden ze weer naar Ter Apel gebracht om zich alsnog aan te kunnen melden. In Breda is plaats voor maximaal 500 mensen.
Verantwoordelijk staatssecretaris Eric van der Burg probeert al enige tijd extra aanmeldcentra te openen om Ter apel te ontlasten, maar dat is vooralsnog niet gelukt. Eén zo'n locatie was gevonden in Alkmaar, maar dat gaat niet meer door nadat het college erover viel.
Eerder vanavond kwamen cijfers naar buiten van het verwachte aantal asielzoekers dat de komende jaren naar Nederland zal reizen. Deze liggen fors hoger dan eerder ingeschat. Eind vorig jaar ging het kabinet nog uit van 50.650 asielzoekers in 2023, exclusief Oekraïners, maar volgens de laatste prognose ligt dit aantal tussen de 67.000 en 76.000 personen.
Het COA heeft over een paar jaar mogelijk honderdduizend bedden in de opvang nodig. Bij de Immigratie- en Naturalisatiedienst (IND) veroorzaakt de toename een achterstand van tienduizenden asieldossiers extra.
Tegelijkertijd groeit de onrust in de crisisnoodopvanglocaties. Sinds enkele dagen zijn bewoners van de crisisnoodopvang in Purmerend in hongerstaking vanwege de slechte omstandigheden in de tenten en de onzekerheid rondom de asielprocedure. Eerder werd ook op andere locaties gestaakt of gedemonstreerd.
De crisisnoodopvanglocaties zouden eigenlijk per januari van dit jaar worden gesloten. Dat werd verlengd naar 1 april en vervolgens 1 juli, maar de verwachting is dat ze ook daarna nog open zullen blijven.
"Ik ga er niet vanuit dat de crisisnoodopvang per juli is omgezet naar een coa-locatie, zoals is afgesproken", zegt Rugter Groot Wassink, GroenLinks-wethouder in Amsterdam en bij de Vereniging Nederlandse Gemeenten (VNG) verantwoordelijk voor asiel en migratie.
In Nieuwsuur roept Groot Wassink het kabinet op snel met een plan te komen. "Je kunt niet op de welwillendheid van gemeenten speculeren om dit probleem op te lossen. Noordelijke provincies doen nu veel meer dan andere provincies. Dat is geen houdbaar systeem."
De wethouder is teleurgesteld dat de spreidingswet, de wet die gemeenten ertoe kan verplichten om opvangplekken te realiseren als ze dat niet vrijwillig doen, met een jaar is uitgesteld. "Er zijn daarom gemeenten die zeggen: ik weet niet waar ik aan toe ben, dus waarom zou ik nu iets doen?"
Groot Wassink vreest dat het dit jaar net zo uit de hand zou kunnen lopen in Ter Apel als afgelopen zomer. "Ik houd er ernstig rekening mee. Ik maak me grote zorgen over de komende periode."
Nieuwsuur
Binnenland
Deel artikel: