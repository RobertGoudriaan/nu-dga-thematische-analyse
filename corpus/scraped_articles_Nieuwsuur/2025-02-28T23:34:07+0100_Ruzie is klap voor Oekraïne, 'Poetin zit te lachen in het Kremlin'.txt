Ruzie is klap voor Oekraïne, 'Poetin zit te lachen in het Kremlin'
2025-02-28T23:34:07+0100
https://nos.nl/nieuwsuur/artikel/2557710-ruzie-is-klap-voor-oekraine-poetin-zit-te-lachen-in-het-kremlin

Terwijl de leiders van Oekraïne en de Verenigde Staten ruziën in het Witte Huis, kijken politici aan de andere kant van de oceaan verbijsterd toe. De ongekende aanvaring tussen presidenten Volodymyr Zelensky en Donald Trump heeft potentieel grote gevolgen voor de oorlog met Rusland en de rol van Europa daarin.
"Het wordt nu heel lastig voor Zelensky", zegt Oost-Europadeskundige Bob Deen (Instituut Clingendael). "De vraag is hoeveel Amerikaanse steun hij nog overhoudt."
Trump en Vance zien Zelensky als profiteur die almaar met eisenlijstjes komt.
De ruzie kwam niet volledig uit de lucht vallen. Onder Trump zoekt de VS de afgelopen tijd al toenadering tot Rusland, tot grote onvrede van Oekraïne en de Europese Unie. Trump noemde Zelensky zelfs een dictator en hij verweet Oekraïne de oorlog met Rusland te zijn begonnen.
Donderdag leek de lucht tussen de twee echter geklaard. Trump ontkende Zelensky een dictator te hebben genoemd. Maar vrijdag barstte de bom toch. Terwijl Trump het wilde hebben over de grondstoffendeal die hij met Oekraïne wil sluiten, bleef Zelensky hameren op veiligheidsgaranties. Tot grote irritatie van de Amerikaanse president. "Je hebt geen enkele kaart in handen. Je riskeert een Derde Wereldoorlog. Je toont geen respect voor ons land. Heb je ons ook maar één keer bedankt?"
Zelensky liet zich niet wegzetten en bleef waarschuwen voor Poetin. "Jullie zijn omringd door een mooie oceaan, maar jullie zullen het Russische gevaar in de toekomst voelen." Trump reageerde als gebeten: "Ga ons niet voorschrijven hoe we ons moeten voelen."
Het was een keiharde botsing van karakters, zegt Deen. "Zelensky zit waar hij zit juist omdat hij onverzettelijk is. Hij is in een oorlog blijven zitten en altijd tegengas blijven geven. Maar Trump en vicepresident JD Vance kunnen daar slecht tegen, dan kan zoiets snel uit de hand lopen."
"Dit type Amerikaanse politici accepteert dat niet, ze mogen Zelensky gewoon niet. Ze zien hem als profiteur die almaar met eisenlijstjes komt."
De ruzie in het Witte Huis kan erg slecht uitpakken voor Zelensky. Hij kreeg na de aanvaring veel respect van Oekraïners en Europeanen voor het verzet tegen Trump, maar uiteindelijk is de Amerikaanse militaire steun cruciaal voor het verloop van de oorlog, zegt Deen. "Of deze confrontatie op langere termijn verstandig was, is afhankelijk van hoe hard de Amerikanen zullen terugslaan. Hoeveel steun ze meteen stop zullen zetten."
Via sociale media doet Zelensky een poging om te redden wat er te redden valt:
Volodymyr Zelenskyy / Володимир Зеленський
@ZelenskyyUa
Thank you America, thank you for your support, thank you for this visit. Thank you @POTUS, Congress, and the American people. 
Ukraine needs just and lasting peace, and we are working exactly for that.
20:22
28 februari 2025
Lachende derde is de Russische president Vladimir Poetin. "Die zit natuurlijk hartstikke blij in het Kremlin", zegt Deen. "De Russen dringen ook al een tijd aan op regimeverandering in Oekraïne."
Deen denkt dat Zelensky's politieke toekomst nu op het spel kan komen te staan. "Aan de ene kant zullen de Oekraïners zich achter hem scharen omdat hij het op durft te nemen tegen de bullebak van een Trump. Maar als het heel nijpend wordt en Zelensky zonder Amerikaanse steun komt te zitten, en de Europeanen stappen niet in dat gat, dan zullen veel Oekraïners toch gaan zeggen: dit had je toch diplomatieker moeten aanpakken."
Zelensky zal nu nog meer inzetten op het vergaren van extra steun vanuit Europa. Zondag komen Europese leiders samen in Londen om over de militaire steun te spreken.
"Wat er nu gebeurt, is een nachtmerrie voor Europa. Europa probeerde alles op alles te zetten om de diplomatieke banden met Amerika goed te houden. Afgelopen week kwamen de Franse president en de Britse premier naar het Oval Office. Alles werd uit de kast getrokken voor Trump. Dat is nu in één klap tenietgedaan.
Er wordt gesproken wat Europa kan doen om de hulp op te schalen voor Oekraïne en troepen te sturen. Maar daarvoor hebben ze de Amerikanen keihard nodig. We zien dat je daar niet meer op kan vertrouwen.
Zondag zal bij de Britse premier Keir Starmer de vraag aan de orde komen: kunnen we wel troepen sturen zonder veiligheidsgaranties van de Amerikanen? Moeten we dat onze jongens en meisjes wel aandoen? De Britten en Fransen waren bereid troepen en vliegtuigen te sturen, maar zonder de Amerikanen kunnen ze niet veel behalve meer wapens en geld sturen."
Deen betwijfelt of Europese leiders bereid zijn wél troepen te sturen of op andere manieren voor de veiligheid van Oekraïne in te staan. "Ze zeggen nu wel dat ze vol achter Zelensky staan. Maar gaan ze het aandurven om een missie op te tuigen in Oekraïne terwijl heel duidelijk is dat je op deze Trump niet kunt rekenen en je zo'n onberekenbaar gebied in moet gaan met een vaag mandaat?"
"Om troepen te sturen is echt geloofwaardige Amerikaanse rugdekking nodig. Dat lijkt nu voorlopig weggevallen te zijn, al kan bij Trump ook alles weer veranderen."
Nieuwsuur
Collectie
Toekomst Oekraïne
Buitenland
Deel artikel: