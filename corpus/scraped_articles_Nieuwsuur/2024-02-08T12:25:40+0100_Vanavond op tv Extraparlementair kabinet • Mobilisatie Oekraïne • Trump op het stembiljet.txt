Vanavond op tv: Extraparlementair kabinet? • Mobilisatie Oekraïne • Trump op het stembiljet?
2024-02-08T12:25:40+0100
https://nos.nl/nieuwsuur/artikel/2508027-vanavond-op-tv-extraparlementair-kabinet-mobilisatie-oekraine-trump-op-het-stembiljet

Formeren is in Den Haag uitgedraaid op irriteren, zo blijkt vandaag. Hoe slecht de sfeer de afgelopen dagen ook is geweest, de wonden zaten dieper. Dat blijkt uit verhalen van mensen rond de top van NSC, de partij van Pieter Omtzigt. "Omtzigt komt aan deze formatietafel niet meer terug", zegt politiek duider Arjan Noorlander, die sprak met mensen rond die partijtop.
Een van de opties die NSC noemt om de de formatie vlot te trekken, is de mogelijkheid van een extraparlementair kabinet. Dat is een kabinet dat niet alles vastlegt in een regeerakkoord, maar afspraken maakt op hoofdlijnen. In het kabinet kunnen ministers zitten van veel verschillende partijen, of zelfs zonder partij. Wat zijn de mogelijkheden en onmogelijkheden voor zo'n constructie? Hoogleraar staats- en bestuursrecht Wim Voermans schuift aan in de studio.
De Oekraïense soldaten aan het front klagen over het gebrek aan munitie, maar er is ook een schreeuwend tekort aan manschappen. Veel soldaten vechten nu al bijna twee jaar onafgebroken en ze snakken ernaar om vervangen te worden. Maar vervangers zijn er te weinig. Een nieuwe mobilisatiewet moet de leeftijd verlagen en het wordt moeilijker om een oproep te ontduiken. Maar de wet is omstreden. Verslaggever Gert-Jan Dennekamp laat in Oekraïne zien waar de manschappen mee te maken krijgen.
Het Amerikaanse Hooggerechtshof buigt zich vandaag over de vraag of Donald Trump op het stembiljet mag staan bij de presidentsverkiezingen in november. Een hof van beroep in de staat Colorado oordeelde in december dat Trump zich niet verkiesbaar mag stellen als presidentskandidaat in die staat. Hij zou zich schuldig hebben gemaakt aan rebellie, vanwege zijn rol bij de bestorming van het Capitool in 2021. Het is niet de enige zaak die nog loopt tegen Trump. Wij zetten ze op een rijtje.
Nieuwsuur
Binnenland
Deel artikel: