Zelensky wil eerlijkheid van Rutte: 'Als er geen ruimte is in de EU, zeg dat dan'
2022-05-27T22:34:36+0200
https://nos.nl/nieuwsuur/artikel/2430483-zelensky-wil-eerlijkheid-van-rutte-als-er-geen-ruimte-is-in-de-eu-zeg-dat-dan

Mag Oekraïne versneld bij de Europese Unie nu het in oorlog is met Rusland, of niet? Premier Mark Rutte hield zich er laatst over op de vlakte, toen hij sprak voor het Oekraïense parlement.
De Oekraïense president Volodymyr Zelensky vindt dat Rutte zich duidelijker moet uitspreken. Donderdag belde hij met de minister-president. "Ik zei heel open tegen hem: Als je vindt dat er in de EU geen plek voor ons is dan moet je dat ook duidelijk zeggen. Je helpt ons echt en daar ben ik je heel dankbaar voor. Maar wat betreft de EU zweeg je over alle dingen die wij juist wilden horen."
EU-lidmaatschap is een signaal waardoor wij sterker komen te staan.
Zelf vindt Zelensky dat zijn land klaar is voor een kandidaat-lidmaatschap van de EU, zegt hij in een exclusief interview met Nieuwsuur in Kiev. De hervormingen die daarvoor nodig zijn, "moeten en willen we doorvoeren", zegt hij. "Ja, er zijn problemen. Die heb je in talrijke landen, ook in veel EU-landen."
Zelensky noemt een toekomstig lidmaatschap "een signaal waardoor wij sterker komen te staan in de strijd die wij in eigen land tegen Rusland voeren". Hij snapt daarom niet dat sommige Europese politici zeggen "dat er nog geen plek voor ons is". "Waarop baseren ze dat?"
Lees hier een vertaald transcript van het Nieuwsuur-interview met president Zelensky.
Eén van de redenen dat een aantal EU-landen, waaronder Nederland, tegen een versneld lidmaatschap is, is het hardnekkige corruptieprobleem in Oekraïne. In een ranglijst van minst corrupte landen staat Oekraïne op plek 122.
Zelensky heeft zijn twijfels over dit soort rapporten. "De Russische Federatie beweert dat wij nazi's zijn en dat baseren ze op van die 'officiële rapporten'."
Zelensky reageert geërgerd op vragen over corruptie:
De Oekraïense president wijst er ook op dat 62 procent van de Nederlandse bevolking in een peiling van Eurobarometer een Oekraïens EU-lidmaatschap steunt. Onder de hele EU-bevolking ligt dat percentage nog iets hoger.
Zelensky vindt dat politici een lidmaatschap daarom óók moeten steunen. "Politici zijn gekozen door het volk." Overigens was de stelling in de peiling: Oekraïne moet bij de EU als het land er klaar voor is.
"De geschiedenis van Oekraïne met corruptie wordt door veel landen als reden gebruikt om een EU-lidmaatschap af te houden. Veel Oekraïners, waaronder president Zelensky tijdens dit interview, vinden dat oneerlijk. Zelensky noemt de beschuldigingen onrechtvaardig, omdat er volgens hem ook landen in de EU zijn met corruptie-problemen. Zelensky zegt dat een land strenger wordt behandeld als het bij de EU wil horen dan wanneer een land er onderdeel van is."
"Toch zijn er ook veel Oekraïners die vinden dat Zelensky niet genoeg heeft gedaan aan corruptieproblemen in zijn land, terwijl het wel een van zijn beloftes was toen hij president werd. Ook kreeg Zelensky kritiek op zijn vermeende banden met oligarchen: volgens sommigen was hij selectief in zijn corruptie-aanpak en was hij niet altijd even streng."
"In het interview interpreteert hij de Eurobarometer-peiling op een manier die hem natuurlijk welgevallig is. Het laatste stukje van de stelling laat hij weg."
Zelensky is ervan overtuigd dat zijn land ook snel klaar zal zijn voor een definitief lidmaatschap van de EU. Bezwaren dat het bestrijden van corruptie en andere hervormingen jaren of zelfs decennia duren, wijst hij van de hand. "Ik hoorde van heel veel landen van binnen en van buiten de EU dat Poetin Oekraïne in drie dagen zou bezetten. In veel telefoontjes werd me verteld dat ik na drie dagen dood zou zijn."
"Ik hoorde vaak: vertrek nu meteen met je gezin uit Kiev. Je bent een sterke man, maar je plek is niet in Oekraïne. Ik hoorde van alles, maar ik geloof in feiten. Feit is dat we hier in Kiev zitten."
Nieuwsuur
Buitenland
Deel artikel: