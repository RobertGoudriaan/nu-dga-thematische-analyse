Vanavond op tv: Hongersnood in Gaza • Prioriteiten stellen op het stroomnet • Discriminatie Aziatische Nederlanders
2024-03-18T12:33:06+0100
https://nos.nl/nieuwsuur/artikel/2513252-vanavond-op-tv-hongersnood-in-gaza-prioriteiten-stellen-op-het-stroomnet-discriminatie-aziatische-nederlanders

Volgens een nieuw VN-rapport krijgen 1,1 miljoen Gazanen binnen nu en een half jaar te maken met 'catastrofale hongersnood'. In het noorden van Gaza is de situatie het ernstigst. EU-buitenlandcoördinator Borrell heeft hard uitgehaald naar Israël. Volgens de hoogste diplomaat van de Europese Unie is Israël schuldig aan de dreigende hongersnood in Gaza. Hoe vordert het leveren van voedselhulp? En wat zegt Israël over de honderden trucks die bij de grens tussen Gaza en Israël staan te wachten om het gebied binnen te mogen?
Bedrijven, maar ook scholen en laadpalen, moeten vaker lang wachten op een stroomaansluiting. Soms zelfs jarenlang. Binnenkort mogen netbeheerders specifieke projecten prioriteit geven, maar dat duurt een groeiend aantal partijen te lang: zij willen voorrang afdwingen via de rechter. Uit navraag door Nieuwsuur bij de regionale netbeheerders blijkt dat het aantal rechtszaken over een grootverbruikersaansluiting in drie jaar grofweg is verdubbeld: van 9 zaken in 2021, naar 17 het afgelopen jaar.
Uit onderzoek van de Universiteit van Amsterdam en Fontys Hogeschool blijkt dat Nederlanders met een Aziatische achtergrond net zo veel discriminatie ervaren als andere minderheden. Ruim een derde van de ruim 2500 bevraagde Nederlanders heeft het afgelopen jaar discriminatie ervaren. Dat gebeurt het vaakst bij mensen met een Chinese achtergrond, namelijk bij de helft. Naroepen wordt veel genoemd. Het zijn dan meestal (groepen) mannen die het doen, en doorgaans vrouwen die het slachtoffer zijn. We spreken met Aziatische Nederlanders over hun ervaring met discriminatie.
Nieuwsuur
Binnenland
Deel artikel: