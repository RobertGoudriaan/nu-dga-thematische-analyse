Vanavond op tv: Offensief Oekraïne • Is grootste kerncentrale nog veilig?
2022-08-29T15:13:58+0200
https://nos.nl/nieuwsuur/artikel/2442485-vanavond-op-tv-offensief-oekraine-is-grootste-kerncentrale-nog-veilig

De Oekraïense strijdkrachten hebben een groot offensief gelanceerd in de regio Cherson. Dat meldt een woordvoerder van de troepen in het zuiden van het land. Vanuit verschillende windrichtingen zou het leger optrekken richting de cruciale havenstad Cherson.
Het ministerie van Informatie meldt dat de strijdkrachten door de eerste verdedigingslinie van de Russen zijn gebroken. Met behulp van westerse wapens is er een reële kans op het heroveren van de bezette gebieden, aldus het ministerie. De berichten zijn niet onafhankelijk te verifiëren, evenals berichten in Oekraïense Telegramkanalen dat Russische troepen zich zouden terugtrekken.
We praten erover met verslaggever Gert-Jan Dennekamp in Oekraïne. En in de studio schuift defensie-expert Peter Wijninga aan.
De grootste kerncentrale van Europa, de Oekraïense kerncentrale van Zaporizja, is al weken het toneel van beschietingen. Dat voedt de vrees voor een kernramp. Inspecteurs van het Internationaal Agentschap voor Atoomenergie (IAEA) bezoeken de centrale vandaag. We spreken met Petro Kotin, hoofd van Energoatom, de eigenaar van de centrale.
Volgens de peilingen heeft de minister van Buitenlandse Zaken - Liz Truss - de grootste kans om op 5 september Boris Johnson op te volgen als premier van het Verenigd Koninkrijk. Achter de schermen wordt zelfs al aan haar overwinningsspeech gewerkt.
Maar haar tegenstander, minister van Financiën Rishi Sunak, geeft zich niet zomaar gewonnen. Waarin verschillen de twee kandidaten van elkaar? En voor welke uitdagingen komt de winnaar te staan?
Nieuwsuur
Binnenland
Deel artikel: