Vanavond op tv: Ouders doen verhaal over 'grietenpresentatie' • Meer hulp voor Gaza? • Paul Lynch over zijn prijswinnende boek
2024-04-05T14:44:58+0200
https://nos.nl/nieuwsuur/artikel/2515589-vanavond-op-tv-ouders-doen-verhaal-over-grietenpresentatie-meer-hulp-voor-gaza-paul-lynch-over-zijn-prijswinnende-boek

Ouders van volwassen Utrechtse studenten ondernemen juridische stappen na verspreiding van de zogenoemde 'grietenpresentatie jaartje 23', waarin namen, foto's, adressen, telefoonnummers van vrouwen zijn gedeeld, voorzien van commentaar op hun uiterlijk of hun gedrag in bed. Inmiddels hebben zich ouders aangesloten van dochters die op een tweede lijst staan.
Deze zogenoemde 'bangalijsten' zijn niet nieuw. Dat ouders juridische stappen zetten wel. Wat kan je tegen het verspreiden van deze lijsten doen? En is het proportioneel om achter de verantwoordelijke studenten aan te gaan?
Nieuwsuur sprak met betrokken ouders en de verenigingen. Te gast is advocaat Ina Brouwer.
Vannacht zegde Israël toe dat de noordelijke grensovergang Erez en de haven van Asjdod zullen worden gebruikt om meer hulpgoederen Gaza in te brengen. Dat gebeurde na aanhoudende druk van de internationale gemeenschap, met name van Amerika.
Wat betekent de toezegging precies? En wat levert levert het op voor de Gazanen? Die vraag stellen we aan Oxfam Novib-directeur Michiel Servaes.
De Ierse schrijver Paul Lynch won met zijn boek Prophet Song de prestigieuze Booker Prize, de grootste literaire prijs van het Engelse taalgebied. Het boek vertelt het verhaal van een alternatieve versie van Ierland, waarin een radicaalnationalistische partij de macht grijpt en democratische instituties in rap tempo verdwijnen.
Volgens de jury van de Booker Prize zal de lezer 'de waarschuwingen uit dit boek niet snel vergeten'. Welke overeenkomsten ziet Lynch zelf met de wereld waarin hij leeft?
Nieuwsuur
Binnenland
Buitenland
Deel artikel: