Vanavond op tv: Prinsjesdag draait om bestaanszekerheid • Azerbeidzjan opent aanval op Nagorno-Karabach
2023-09-19T10:40:42+0200
https://nos.nl/nieuwsuur/artikel/2491015-vanavond-op-tv-prinsjesdag-draait-om-bestaanszekerheid-azerbeidzjan-opent-aanval-op-nagorno-karabach

Het woord bestaanszekerheid slaat in politiek Den Haag de laatste tijd de klok. Het is één van de belangrijkste thema's van de komende verkiezingen. Maar een afgetreden kabinet neemt geen ingrijpende besluiten meer, is het gebruik. Dus geldt: geen nieuw beleid maken en alleen lopende zaken afhandelen. Toch trekt het demissionaire kabinet 2 miljard euro uit voor koopkrachtmaatregelen voor mensen met een laag of middeninkomen.
Deze zomer waarschuwde het Centraal Planbureau dat het aantal Nederlanders onder de armoedegrens oploopt naar 1 miljoen, als er niets gedaan zou worden aan de koopkracht. We bespreken de maatregelen en de betaalbaarheid ervan met econoom Mathijs Bouman, in Den Haag is politiek duider Arjan Noorlander en te gast is Karien van Gennip, demissionair minister van Sociale Zaken en Werkgelegenheid én sinds kort ook demissionair vicepremier namens het CDA.
Azerbeidzjan voert aanvallen uit in de etnisch-Armeense enclave Nagorno-Karabach. Armeense media melden dat het Azerbeidzjaanse leger het gebied bombardeert. Dit blijkt ook uit beelden en getuigenverklaringen uit de regio. Het doel van Azerbeidzjan is naar eigen zeggen om de Armeense troepen uit het gebied te verdrijven. Nagorno-Karabach wordt internationaal erkend als onderdeel van Azerbeidzjan, maar Armeniërs bewonen en besturen het gebied. Sinds begin jaren 90 woedt er een conflict tussen de twee buurlanden in de Kaukasus. En al negen maanden is de regio, waar zo'n 120.000 Armeniërs leven, afgesloten van de buitenwereld, met een humanitaire crisis tot gevolg.
Nieuwsuur
Binnenland
Deel artikel: