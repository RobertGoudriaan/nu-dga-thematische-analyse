Vanavond op tv: Van Agt overleden • Krapte aan burgemeesters • Onderhandelen over Gaza • Magma als energiebron?
2024-02-09T11:53:32+0100
https://nos.nl/nieuwsuur/artikel/2508146-vanavond-op-tv-van-agt-overleden-krapte-aan-burgemeesters-onderhandelen-over-gaza-magma-als-energiebron

Oud-CDA-premier Dries van Agt is overleden. Hij werd vorige week 93 jaar oud. Van Agt kampte al langere tijd met een broze gezondheid. Van Agt was in de jaren 70 minister van Justitie en tussen 1977 en 1982 premier van drie kabinetten. Het was een roerige periode, waarin demonstraties aan de orde van de dag waren. Na zijn politieke carrière maakte Van Agt zich onder meer sterk voor de Palestijnse zaak. Vanavond een terugblik op zijn leven.
In verschillende gemeenten blijkt het een uitdaging om genoeg geschikte kandidaten voor openstaande burgemeestersvacatures te vinden. Het werk van een burgemeester is de afgelopen jaren zwaarder geworden, zeggen sommige bestuurders, onder meer door uitbreidingen van het takenpakket. Ook kampen burgemeesters vaker met bedreigingen en intimidaties op straat en op sociale media.
In de Noord-Hollandse gemeente Drechterland is de procedure voor de benoeming van een nieuwe burgemeester stopgezet bij een gebrek aan sollicitanten. Te gast is de commissaris van de Koning in Noord-Holland, Arthur van Dijk.
Vroeg of laat komt er een moment dat de oorlog in Gaza is afgelopen. De grote vraag is wat er dan met Gaza gebeurt en hoe er duurzame vrede kan worden bereikt. Het probleem: Israël ziet een heel andere toekomst van het gebied voor zich dan de Palestijnen. En: met welke Palestijnen kan Israël onderhandelen?
Kan magma, de hete vloeistof in een vulkaan, een bron worden van schone energie? Nieuwsuur ging naar IJsland want daar denken ze dat het kan. IJsland wil als eerste land ter wereld rechtstreeks in 900 graden hete magma gaan boren. Als het lukt kunnen mogelijk meer vulkanische regio's voorzien worden van een nieuwe bron van hernieuwbare energie.
Nieuwsuur
Binnenland
Deel artikel: