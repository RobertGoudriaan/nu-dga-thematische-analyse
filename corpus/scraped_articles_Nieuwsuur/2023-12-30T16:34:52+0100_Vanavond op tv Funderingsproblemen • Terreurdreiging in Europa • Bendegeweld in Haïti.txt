Vanavond op tv: Funderingsproblemen • Terreurdreiging in Europa • Bendegeweld in Haïti
2023-12-30T16:34:52+0100
https://nos.nl/nieuwsuur/artikel/2503267-vanavond-op-tv-funderingsproblemen-terreurdreiging-in-europa-bendegeweld-in-haiti

Het Kennis Centrum Aanpak Funderingsproblematiek (KCAF) heeft in 2023 25 procent meer meldingen ontvangen over huizen met funderingsproblemen, ten opzichte van een jaar eerder. Deels gaat het om woningen op kleigrond, die mede door de droge zomers te maken hebben met een dalende bodem. Ondanks een herhaaldelijke roep om plannen en maatregelen, neemt niemand vooralsnog de regie.
In meerdere Europese steden is politie massaal op de been, vanwege de verhoogde terreurdreiging. Zo dreigde er vlak voor kerst een aanslag te worden gepleegd op de Dom in het Duitse Keulen. En ook in Nederland is het dreigingsniveau onlangs opgeschroefd van 3 naar 4; dat betekent substantieel, maar niet concreet.
We praten erover met Bibi van Ginkel, terrorisme-onderzoeker bij het Internationaal Centrum voor Contraterrorisme.
Haïti is een van de armste landen ter wereld en wordt behalve door natuurrampen ook geteisterd door bendegeweld. De bendes G9 en G-Pep bevechten elkaar om de macht in de hoofdstad op extreem gewelddadig wijze. Dit jaar vielen er al duizenden doden en de bendes krijgen steeds meer grip op het land.
In een poging orde op zaken te stellen werd al eerder een VN-missie naar Haïti gestuurd. Komend jaar doet de VN een nieuwe poging. Een lokale ploeg van Nieuwsuur spreekt met de machtigste bendeleider van de G9-bende én met een slachtoffer van het bendegeweld.
Nieuwsuur
Binnenland
Deel artikel: