Wat is er over van de macht van Hamas in Gaza?
2025-02-05T21:39:57+0100
https://nos.nl/nieuwsuur/artikel/2554684-wat-is-er-over-van-de-macht-van-hamas-in-gaza

'Wij controleren de Gazastrook'. Die boodschap wil Hamas overbrengen op de rest van de wereld nu er een wapenstilstand is met Israël. Maar klopt dat wel? De organisatie heeft harde klappen gekregen tijdens de oorlog. Niet alleen militair, ook bestuurlijk.
Beelden die Hamas zelf naar buiten brengt, wekken de indruk dat de militante organisatie orde en veiligheid garandeert in het gebied. Zo is te zien dat de vrijlating van Israëlische gijzelaars strak wordt georganiseerd. Andere beelden vertellen dat overheidsdiensten weer volop in bedrijf zijn, zoals de politie, en dat gevluchte Gazanen rustig terugkeren naar hun huizen.
Maar die beelden zijn strak geregisseerd. In werkelijkheid verloopt de terugkeer chaotisch. Zo worden vrachtwagens met hulpgoederen aangevallen en beroofd.
Hamas heeft onvoldoende mankracht om in heel Gaza orde en veiligheid te garanderen, zeggen deskundigen tegen Nieuwsuur. Veel Hamas-strijders zijn gedood door Israël. Palestijnen van buitenaf halen is geen optie, zegt analist Tahani Mustafa van de internationale denktank Crisis Group. "Je kunt niet zomaar mensen vanuit de Westbank sturen. Niemand anders dan Hamas weet hoe Gaza de afgelopen vijftien jaar is bestuurd."
Dus ligt er een flinke opdracht voor de organisatie, zegt Mustafa. "Ze staan voor een grote uitdaging wat betreft mankracht en logistiek."
Hamas heeft militair flinke klappen gekregen tijdens de oorlog met Israël. Maar ze willen uitstralen dat ze nog niet zijn verslagen. Dus gaan de vrijlatingen van de Israëlische gijzelaars gepaard met veel militair machtsvertoon. 'Wij leven nog', is hun boodschap.
"Ze hebben nog steeds een aanzienlijk aantal mensen", zegt de Zweedse Hamas-expert Magnus Ranstorp. "Maar qua ervaring en mankracht is het niet meer van het niveau van vóór 7 oktober."
De oorlog met Israël heeft Hamas' slagkracht dus verkleind, zowel militair als politiek-bestuurlijk. Toch zal de organisatie volgens Mustafa voorlopig een rol blijven spelen in de Gazastrook. Ook als een andere Palestijnse groep de macht krijgt. "En zolang de politieke tak van Hamas bestaat, zal het z'n militaire en civiele bestuur kunnen uitbreiden."
De afspraak in het staakt-het-vuren is dat er nu onderhandeld moet worden over de vrijlating van de nog levende Israëlische gijzelaars en vraag hoe het toekomstige bestuur van Gaza eruit komt te zien. Die onderhandelingsronde verloopt moeizaam; de standpunten liggen ver uit elkaar.
Israël en Amerika zullen nooit accepteren dat Hamas een rol speelt. Maar analist Tahani Mustafa zegt dat ze niet om Hamas heen kunnen.
Ten eerste omdat de groepering heeft laten zien militair stand te kunnen houden tegen Israël, ook omdat de organisatie diep geworteld is in de Gazaanse samenleving. "Zelfs westerse landen zijn de afgelopen vijftien maanden tot de conclusie gekomen dat in Gaza of Palestijns gebied geen regering mogelijk is zonder hun medewerking."
Ondertussen probeert Hamas de banden aan te halen met Fatah. Dat is de grootste politieke partij binnen de Palestijnse Autoriteit, die actief is in de door Israël bezette Westelijke Jordaanoever. Hamas-kopstuk Mousa Abu Marzouk reisde onlangs naar Rusland om te overleggen met Fatah-afgevaardigden.
"Hamas probeert zich te positioneren", zegt Ranstorp. "Zodat ze samen met Fatah kunnen besturen als alles achter de rug is." Dat gebeurt enigszins buiten het zicht om van de internationale gemeenschap. "Door hun focus op de militaire tak raken de sociale en politieke kanten van Hamas op de achtergrond"
De Amerikaanse president Donald Trump presenteerde eerder vandaag zijn plannen voor Gaza: alle Palestijnen moeten voorgoed weg zodat Amerika het gebied in handen krijgt en kan wederopbouwen. Het plan stuit internationaal op veel verzet. Volgens VN-chef Guterres komt het neer op etnische zuivering. Een woordvoerder van Hamas noemt Trumps idee "belachelijk" en "absurd".
Nieuwsuur
Collectie
Oorlog in Gaza
Buitenland
Deel artikel: