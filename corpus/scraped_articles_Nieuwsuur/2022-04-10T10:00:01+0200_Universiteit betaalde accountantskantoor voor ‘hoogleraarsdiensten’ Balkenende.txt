Universiteit betaalde accountantskantoor voor ‘hoogleraarsdiensten’ Balkenende
2022-04-10T10:00:01+0200
https://nos.nl/nieuwsuur/artikel/2424580-universiteit-betaalde-accountantskantoor-voor-hoogleraarsdiensten-balkenende

Yoeri Vugts
redacteur Nieuwsuur
Siebe Sietsma
verslaggever Nieuwsuur
Yoeri Vugts
redacteur Nieuwsuur
Siebe Sietsma
verslaggever Nieuwsuur
De Erasmus Universiteit in Rotterdam betaalde accountantskantoor Ernst & Young (EY) om voormalig premier Jan Peter Balkenende in te mogen zetten als hoogleraar. Balkenende werkte in een hoge functie bij het internationale accountantskantoor. EY kreeg de vergoeding als compensatie voor de uren die ze Balkenende niet konden inzetten vanwege zijn hoogleraarschap.
Dat blijkt uit onderzoek van Nieuwsuur, dat uitgebreid publiceert over de bijbanen van hoogleraren.
Balkenende werd in 2010 aangesteld als onbezoldigd hoogleraar. Een halfjaar later werd hij ook partner bij EY. Het geld is door de Erasmus Universiteit als 'onkostenvergoeding' overgemaakt aan EY. Het gaat om ongeveer 8000 euro per jaar, uitbetaald in 2011 en 2012. De constructie, waarbij onderwijsgeld terechtkomt bij een bedrijf, is volgens experts uitzonderlijk en sommigen noemen het ook 'ongewenst'.
Over de precieze aard van de vergoeding geeft de universiteit geen sluitende verklaring. Een woordvoerder van de universiteit laat weten dat de onkosten bestaan uit de inkomstenderving voor EY. Het accountantskantoor kon Balkenende weliswaar niet volledig inzetten, maar hij was al hoogleraar voordat hij in dienst trad bij EY. De 'onkosten' waren dus te voorzien.
Mede om die reden trekken deskundigen de aard van de vergoeding in twijfel. Een nadere toelichting wil de universiteit verder niet geven.
Deskundigen wijzen erop dat onkosten doorgaans bestaan uit reiskosten of een maaltijdvergoeding, maar niet uit inkomstenderving voor een andere werkgever.
Ook zou deze constructie op gespannen voet staan met 'de wetenschappelijke integriteit' van Balkenende, omdat de hoogleraarswerkzaamheden door de betalingen kunnen worden gezien als verlengstuk van de commerciële hoofdbaan.
EY was erop gebrand dat Balkenende na zijn indiensttreding bij het kantoor aanbleef als hoogleraar bij de universiteit. Uit jaarverslagen blijkt dat het bedrijf zich ten doel had gesteld om minstens tien medewerkers als hoogleraar aan het werk te hebben. Balkenende was een van die tien. Een hoogleraarstitel vergroot volgens deskundigen de marktwaarde van een medewerker.
Balkenende heeft voor de meeste van zijn nevenfuncties nooit formeel toestemming gekregen. Ook werd hij als hoogleraar vrijgesteld van onderzoeksverplichtingen, terwijl onderzoek doen een van de kerntaken is van een hoogleraar. De universiteit ontkent desondanks met klem dat voor Balkenende een uitzondering geldt. De voormalig premier geeft wel onderwijs en neemt deel aan een studieproject.
Accountantskantoor EY laat weten dat alle partners hun vergoedingen aan het kantoor moeten afdragen en dat zij niet betrokken zijn bij de vergoedingsafspraken van Balkenende en de universiteit.
De volledige reacties van de betrokkenen lees je hier: Jan Peter Balkenende, Erasmus Universiteit en Ernst & Young.
Nieuwsuur kreeg voor het eerst inzage in alle interne registers van veertien universiteiten en zeven academisch medische centra.. Naast de interne registers, bekeek Nieuwsuur ook de onlineprofielen van hoogleraren en databases van onder meer de Kamer van Koophandel, het Kadaster, transparantieregisters, belangenverklaringen en openbare bronnen als LinkedIn.
Alle hoogleraren waar we over publiceren is om een reactie gevraagd. Alle antwoorden van hen en van de bevraagde universiteiten en andere organisaties zijn te vinden in ons verantwoordingsartikel.
Universiteiten zijn volgens hun cao verplicht tot het bijhouden van een register. Een hoogleraar moet formeel toestemming vragen aan de universiteit voor het uitvoeren van een bijbaan, ongeacht de de aanstelling. Dat geldt voor fulltime hoogleraren, maar net zo goed voor hoogleraren die maar een paar uurtjes op de universiteit werken en ook voor gasthoogleraren. Het maakt niet uit of het hoogleraarschap betaald of onbetaald is.
Tussen universiteiten is nog verschil van mening over de vraag of ook financiële belangen zoals aandelenbezit gemeld moet worden. Deskundigen stellen dat dat wel zou moeten omdat hoogleraren met aandelenbezit belang hebben in bepaalde bedrijven of sectoren.
Aan deze productie werkte ook Lars Boogaard mee. Hij schoonde de registers op die door universiteiten werden aangeleverd. Uiteindelijk maakte hij van alle registers één database. Daarmee werd een bestand met duizenden hoogleraren en hun - al dan niet opgegeven - nevenfuncties doorzoekbaar. Ook konden verschillende hoogleraren vergeleken worden.
Van alle hoogleraren die wij in ons verhaal opvoeren, wilde niemand op camera reageren. Zij reageerden enkel schriftelijk op onze vragen.
Nieuwsuur blijft onderzoek doen naar bijbanen van hoogleraren. Wil je persoonlijk reageren, mail dan naar Siebe.Sietsma@nieuwsuur.nl en Yoeri.Vugts@nieuwsuur.nl.
Via de collectie hieronder krijg je een overzicht van alle publicaties rondom dit onderzoek.
Nieuwsuur
Collectie
Bijbanen hoogleraren
Binnenland
Deel artikel: