Vanavond op tv: Asieldeal • Oorlogssporen in Charkov
2022-08-26T17:31:57+0200
https://nos.nl/nieuwsuur/artikel/2442133-vanavond-op-tv-asieldeal-oorlogssporen-in-charkov

Het kabinet is het eens geworden over maatregelen om de instroom van asielzoekers beperken. Die inperking is onderdeel van een groot plan om de opvang van asielzoekers te verbeteren. Gemeenten zijn bereid de komende maanden woonruimte voor 20.000 statushouders beschikbaar te stellen voor asielzoekers met een verblijfsvergunning. Er komt zo'n 700 miljoen euro vrij, dat kan gebruikt worden voor flexwoningen en andere huisvesting.
Om de instroom te beperken mogen statushouders hun gezin niet meer laten nareizen als ze geen huisvesting hebben. Als er na 15 maanden nog geen woning is gevonden krijgen ze alsnog een visum. De termijn voor een asielaanvraag gaat van 6 naar 15 maanden. Ook schort Nederland tijdelijk de verplichting op om elk jaar 1000 vluchtelingen uit kampen in Turkije over te nemen, een Europese afspraak uit de zogenoemde 'Turkije-deal'. Dat zou volgend jaar tot 1250 minder asielzoekers leiden.
We spreken staatssecretaris van Justitie en Veiligheid Eric van der Burg en migratie-expert Gerald Knaus, architect van de 'Turkijedeal'. In Den Haag is Nynke de Zoeten.
Charkov is, op Kiev na, de grootste stad van Oekraïne. En het is de zwaarst getroffen stad, sinds het begin van de oorlog een half jaar geleden. Het was een bruisende studentenstad met anderhalf miljoen inwoners. Veel van hen zijn vertrokken. Zo ook de vriendinnen Veronica en Anna. De één is achtergebleven in Charkov en de ander is naar Nederland gevlucht. In onze reportage nemen ze ons mee naar hun stad Charkov.
Nieuwsuur
Binnenland
Deel artikel: