Vanavond op tv: Rol nieuwe premier • Jongeren in het coalitieakkoord • Rechtszaak tegen Eritreeërs
2024-05-17T12:11:01+0200
https://nos.nl/nieuwsuur/artikel/2520811-vanavond-op-tv-rol-nieuwe-premier-jongeren-in-het-coalitieakkoord-rechtszaak-tegen-eritreeers

Wie het wordt, is nog onduidelijk, maar wat vaststaat is dat de nieuwe premier een lastige klus te wachten staat. Hij (of zij) moet leiding geven aan een coalitie van vier partijen, waarvan de partijleiders niet in de regering, maar in de Tweede Kamer zitten. Wat wordt de rol van de nieuwe premier? We schakelen met politiek duider Arjan Noorlander. Hoogleraar Nederlands en Europees staatsrecht, Ingrid Leijten, schuift aan in de studio.
Jongerenorganisaties zijn niet te spreken over het coalitieakkoord. De Landelijke Studentenvakbond (LSVb) noemt bijvoorbeeld de langstudeerboete "dramatisch voor studenten" en ook Jongerenorganisatie Beroepsonderwijs (JOB) hekelt de bezuinigingen op onderwijs. Een organisatie die wel blij is met het akkoord, is het Nederlands Agrarisch Jongeren Kontakt (NAJK). We spreken met de betrokkenen.
In Den Haag staan vandaag twaalf verdachten terecht voor geweld tegen de politie tijdens een Eritrees festival op 17 februari. Bij deze rellen raakten 29 agenten gewond en werden verschillende voertuigen in brand gestoken. Onder de verdachten is de veronderstelde leider van de groep die de agenten aanviel, Johannes A., alias John Black. De onderzoeksgroep van de NOS en Nieuwsuur heeft onderzocht wat de achtergrond is van de spanningen binnen de Eritrese gemeenschap. Hoe kon het dat de Haagse politie niet voorbereid was op het geweld, terwijl het aantal harde clashes in het afgelopen jaar is toegenomen? Verslaggever Siebe Sietsma schuift aan in de studio.
Nieuwsuur
Binnenland
Deel artikel: