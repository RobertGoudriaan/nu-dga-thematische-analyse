Vanavond op tv: Albanië wil migranten overnemen Italië • Wilders in Kijkduin • Opruimen drugsafval • Tentoonstelling Brueghel
2023-11-28T12:18:40+0100
https://nos.nl/nieuwsuur/artikel/2499548-vanavond-op-tv-albanie-wil-migranten-overnemen-italie-wilders-in-kijkduin-opruimen-drugsafval-tentoonstelling-brueghel

In de haven van de Noord-Albanese stad Shëngjin komt binnenkort een eerste opvangcentrum voor asielzoekers, op kosten van de Italianen. Begin deze maand tekende premier Edi Rama van Albanië een migratieakkoord met zijn Italiaanse ambtgenoot Giorgia Meloni. Vanaf april wil Albanië elke maand drieduizend op zee geredde bootmigranten overnemen. Europaverslaggever Saskia Dekkers was in Albanië. Ze schuift aan in de studio.
PVV-leider Geert Wilders bezoekt vandaag Kijkduin, waar een inspraakavond plaatsvindt voor bewoners over het opvangen van asielzoekers in een hotel. Politiek verslaggever Nynke de Zoeten is erbij. Lijsttrekkers van andere partijen reageren kritisch op het bezoek. Daarnaast bespreken we met politiek duider Arjan Noorlander de ontwikkelingen in de formatie, nu Ronald Plasterk is benoemd als verkenner.
De sanering van een stuk natuur bij het Brabantse Halsteren waar drugsafval is gedumpt gaat nog zeker twee jaar duren. Het verontreinigde deel blijkt groter dan verwacht. Het dumpen en opruimen van drugsafval is een groeiend probleem, maar duidelijke cijfers over de kosten zijn er niet. Ook is niet altijd duidelijk wie verantwoordelijk is voor het opruimen.
Tot 7 januari is in het Noordbrabants Museum een tentoonstelling te zien van vijf generaties Brueghel. De familie Brueghel speelde een centrale rol in de Europese kunst van ongeveer 1550 tot ongeveer 1700. In de tentoonstelling zijn tachtig werken van de kunstenaars te zien.
Nieuwsuur
Binnenland
Deel artikel: