Vanavond op tv: Verantwoordingsdag • Woonomstandigheden arbeidsmigranten • Van Russisch gas af
2022-05-18T11:06:06+0200
https://nos.nl/nieuwsuur/artikel/2429292-vanavond-op-tv-verantwoordingsdag-woonomstandigheden-arbeidsmigranten-van-russisch-gas-af

Het is vandaag Verantwoordingsdag, de dag dat het kabinet verantwoording aflegt aan de Tweede Kamer over het voorgaande jaar. Zijn de plannen waargemaakt? En is het geld volgens de regels uitgegeven?
Vooral bij die laatste vraag speelt de Algemene Rekenkamer een grote rol. Dat instituut controleert de uitgaven van de Rijksoverheid en constateerde de afgelopen jaren veel onvolkomenheden in het financiële beleid van het kabinet. Is er dit jaar verbetering te zien?
In de studio spreken we vandaag met Arno Visser, president van de Algemene Rekenkamer.
In de Haagse wijken Transvaal en Laakkwartier wonen grote groepen arbeidsmigranten met elkaar in kleine woonruimtes, soms zelfs op straat. Het gevolg: het leven van de vaak jonge mannen speelt zich vooral buiten af, met veel overlast voor buurtbewoners tot gevolg.
We lopen mee met twee buurtbewoners, die de gevolgen hiervan in hun wijk laten zien. En we kijken naar de politiek. Wat draagt die voor oplossingen aan?
Hoe komen we van Russisch gas af? Die vraag is in heel Europa aan de orde sinds het Russische leger in februari voet op Oekraïense bodem zette.
Vandaag lanceerde de Europese Commissie een plan om in 2027 volledig onafhankelijk te zijn van Russische fossiele brandstoffen. Prijskaartje: meer dan 200 miljard euro. Is dat plan realistisch? En hoe staat de Nederlandse politiek ertegenover?
Nieuwsuur
Binnenland
Deel artikel: