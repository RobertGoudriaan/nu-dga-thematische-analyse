Duizenden Turken opnieuw de straat op, kan Europa druk uitoefenen?
2025-03-20T19:10:51+0100
https://nos.nl/nieuwsuur/artikel/2560486-duizenden-turken-opnieuw-de-straat-op-kan-europa-druk-uitoefenen

Ondanks een verbod op protestbijeenkomsten, zijn er voor de tweede dag op rij demonstraties in heel Turkije. Dat leidde in Istanbul, Ankara en Izmir tot botsingen met de politie. In Istanboel gebruikte de politie waterkannonnen tegen de demonstranten.
De Turkse autoriteiten hebben vandaag ook opnieuw tientallen mensen gearresteerd vanwege "provocerende" berichten op sociale media, na de aanhouding van de burgemeester van Istanbul, Ekrem Imamoglu. Die werd gisteren opgepakt na beschuldigingen van corruptie, fraude, witwassen en vermeende banden met terrorisme.
De Europese Unie heeft zorgen geuit over de stand van de democratie in Turkije. Buitenlandchef Kaja Kallas heeft Ankara gevraagd om uitleg. "Respect voor basisrechten en de rechtsstaat zijn essentieel voor het toetredingsproces tot de EU. Zij zullen een belangrijk deel blijven uitmaken van de betrekkingen tussen de EU en Turkije", schrijft Kallas.
De protesten van vandaag in Istanbul:
Ook de Duitse bondskanselier Olaf Scholz heeft kritiek op Turkije. Bij zijn aankomst in Brussel voor de EU-top noemde hij de arrestatie van Imamoglu een "heel slecht teken" voor de Turkse democratie en de betrekkingen met de EU. Scholz dringt er bij de Turkse leiders op aan om "hier onmiddellijk een einde aan te maken".
Imamoglu staat te boek als een belangrijke rivaal van president Recep Tayyip Erdogan. Hij is een van de populairste politici van het land en naar verwachting de presidentskandidaat van de centrumlinkse oppositiepartij CHP. Zijn arrestatie, enkele dagen voordat hij als presidentskandidaat zou worden gekozen, is voor de CHP aanleiding om te waarschuwen voor een "couppoging tegen de volgende president".
"Wat vrij ironisch is: Erdogan is destijds op dezelfde manier aan de macht gekomen. Hij was ook burgemeester van Istanbul en droeg toen op een gegeven moment een gedicht voor waarin hij gelovigen prees. Dat werd destijds gezien als opruiing tegen het seculiere karakter van het land. Toen is hij in de gevangenis gezet en dat was het moment dat hij populair werd bij een grotere groep in Turkije dan alleen bij zijn eigen klassieke achterban. Daarna werd de AK-partij opgericht en sindsdien is hij aan de macht."
Veel druk zal Europa niet uitoefenen, verwacht Turkijekenner Cevahir Varan van Bureau Buitenland. "Erdogan ziet dat hij internationaal gezien het momentum mee heeft. De EU worstelt met de defensie-industrie. Turkije staat pal achter Oekraïne en de Turken hebben iets te leveren: zij hebben na de VS het grootste leger binnen de NAVO."
De relatie met Ankara als belangrijke NAVO-bondgenoot is alleen maar sterker sinds het bondgenootschap niet meer zeker kan zijn van blinde trouw van de Amerikanen na het aantreden van de Amerikaanse president Donald Trump. "De Turken hebben productiecapaciteit, ze weten hoe ze wapens moeten bouwen, ze hebben arbeidskracht en ze hebben gevechtservaring. Europa hoopt op een belangrijke rol van Turkije. Dus Erdogan weet: ik heb iets te eisen", zegt Varan.
Het is de ambitie van Erdogan - die al ruim twintig jaar aan de macht is in Turkije - wereldleider te zijn. Varan: "Dus nu is het moment dat hij binnenlands iets kan flikken wat in zijn voordeel is. Met Trump in de VS en Viktor Orbán in Hongarije zijn er meer leiders die wat minder hebben met democratie en de rechtsstaat. Erdogan voelt zich daardoor gesterkt en denkt wellicht dat hij weinig internationale weerstand zal ondervinden."
"Er is sprake van een ideaal scenario, want dit is het moment waarop Europa Turkije het hardst nodig heeft. Turkije zat in Londen ook al aan tafel om te praten over Oekraïne. Er zijn analisten die dit voorspelden: wat zou Turkije ervoor terug willen?
Turkije heeft veel meer defensie-ervaring dan Europese landen. Dat gaat nu zwaarder wegen dan woorden als: "dit kan niet, het is in strijd met de democratie en mensenrechten om iemand zonder proces op te pakken en van allerlei dingen te beschuldigen".
Vergis je niet, Erdogan is iemand die heel goed kan anticiperen. Dat komt omdat hij het politieke landschap goed kan lezen en weet hoe hij aan de macht kan blijven. En hij weet precies hoe hij toe moet slaan. Maar of dit in zijn voor- of nadeel zal werken, dat zullen we de komende tijd zien. Een paar weken geleden zei hij nog: "Een veilig Europa is ondenkbaar zonder Turkije." Dat is zijn boodschap. Hij zei ook: "Het is tijd dat Turkije EU-lid gaat worden". We weten dat dat nog niet gaat gebeuren, maar je kunt je wel afvragen: wat gaan ze ervoor terugkrijgen?"
Mark Rutte, de secretaris-generaal van de NAVO, zei vorige week na een bezoek aan Turkije dat hij wil dat de EU de banden met Turkije aanhaalt. Volgens Rutte is dat noodzakelijk door de terugtrekkende houding van de VS op het wereldtoneel, zo meldden Turkse media.
Erdogan kreeg een derde termijn bij de presidentsverkiezingen in 2023, maar volgens de grondwet kan hij na 2028 niet meer regeren. Critici zeggen dat hij bezig is om de grondwet te veranderen omdat hij wil gaan voor een vierde termijn. De volgende verkiezingen staan gepland voor 2028.
Nieuwsuur
Buitenland
Deel artikel: