Vanavond op tv: Rutte bij Biden • Bij de Oekraïense stormtroepen • ASML pion in chipoorlog VS/China
2023-01-17T11:11:35+0100
https://nos.nl/nieuwsuur/artikel/2460175-vanavond-op-tv-rutte-bij-biden-bij-de-oekraiense-stormtroepen-asml-pion-in-chipoorlog-vs-china

Premier Mark Rutte en minister Wopke Hoekstra van Buitenlandse Zaken zijn vandaag in Washington op bezoek in het Witte Huis. Ze praten daar met president Joe Biden en Hoekstra's ambtgenoot Antony Blinken onder meer over de oorlog in Oekraïne, waarover Nederland en de VS het in grote lijnen eens zijn. Maar er wordt ook gesproken over onderwerpen die gevoeliger liggen, zoals chipmachinefabrikant ASML. De VS wil dat het Nederlandse bedrijf stopt met leveringen aan China.
De VS wil met nieuwe exportregels de technologische en militaire vooruitgang van China vertragen. Voor het produceren van geavanceerde chips heeft China het Nederlandse ASML nodig, maar de Amerikanen willen dat Nederland stopt met het leveren van chipmachines aan China, dat een grote handelspartner is van ASML. Wat moet ASML nog zonder China en hoe zullen de Amerikanen Nederland tegemoet komen?
Vanavond is onze verslaggever Jan Eikelboom bij de befaamde 93e Brigade, de stormtroepen van het Oekraïense leger in Bakhmut en Soledar, vlak voordat ze terugkeren naar dat front. Op de schietbaan spreken we militairen, onder wie de enige vrouw van het bataljon, over hun ervaringen, hun angsten, de doden... Huiveringwekkende getuigenissen uit oorlogsgebied.
Nieuwsuur
Binnenland
Deel artikel: