Oekraïense minister: 'Alleen met innovaties kunnen we de strijd winnen'
2024-03-16T21:12:26+0100
https://nos.nl/nieuwsuur/artikel/2513048-oekraiense-minister-alleen-met-innovaties-kunnen-we-de-strijd-winnen

Oekraïne brengt de oorlog vaker naar het hart van Rusland: Oekraïense drones raken regelmatig doelen op grote afstand van het front. De afgelopen week waren er geruchtmakende aanvallen op Russische raffinaderijen. En zeedrones brachten al meerdere schepen van de Russische Zwarte Zeevloot tot zinken.
In twee jaar tijd stampt Oekraïne een geheel nieuwe defensie-industrie uit de grond met het accent op drones. Verantwoordelijk voor de productie ervan is minister van Strategische Industrie Oleksandr Kamysjin, de baas over de technologische ontwikkelingen op defensiegebied.
President Volodymyr Zelensky wil dat het team van Kamysjin dit jaar één miljoen drones produceert. "Als de president je iets vraagt, dan doe je dat", zegt hij in een exclusief interview met Nieuwsuur. "We hebben nu al veel drones die over het grondgebied van Rusland vliegen. We zijn in staat om met onze producten belangrijke militaire faciliteiten in Rusland te bereiken. Het is ons antwoord op wat ze ons aandoen."
Oekraïne zet vol in op nieuwe technologie, die Oekraïne een voordeel moet geven in de strijd tegen Rusland. "Daarom investeren we steeds meer in nieuwe segmenten van het defensiesysteem", zegt Kamysjin. "Want tijd is het enige dat we nu niet hebben. We moeten snel produceren, snel moderniseren, snel oplossingen aandragen. Het front wacht niet."
In onderstaande video duikt Nieuwsuur in de wereld van de drones. We spreken met soldaten en experts en analyseren beelden en data van drone-aanvallen aan het front. Want wat is de tactiek achter dit relatief nieuwe wapen?
Waar Oekraïne razendsnel drones wil produceren, laat Rusland die tactiek niet onbeantwoord. De Russische oorlogsindustrie draait op volle toeren en produceert enorme hoeveelheden munitie en ook drones. "Geen enkel land kan in zijn eentje Rusland aan. Omdat de productiecapaciteit van Rusland veel groter is dan die van enig ander land", zegt Kamysjin, die daarom blijft rekenen op militaire steun van andere landen.
Rusland produceert eigen drones en gebruikt ook de 'shahed drones' die Iran levert en een bereik hebben van meer dan 2000 kilometer. Rusland wil die drones nu zelf gaan produceren. Experts verwachten dat de Russen in hun shahed-fabriek in het plaatsje Jelaboega zo'n 6000 drones per jaar kunnen maken.
"Zij hebben dan wel de mogelijkheid om grootschalige producties te financieren", zegt minister Kamysjin. "Maar wij hebben een andere aanpak: meer dan 200 bedrijven produceren onbemande systemen van verschillende typen. We hebben capabele teams die concurrerende producten maken." In tegenstelling tot de Russen moet Oekraïne het niet alleen hebben van massa, zegt hij, maar juist van innovatie als ze de wapenwedloop willen winnen.
Iedere ontwikkeling lokt in Oekraïne ook weer andere innovaties uit. Zoals apparaten die het gps-signaal verstoren waar de drones gebruik van maken. Deze zogenaamde jammers worden nu op voertuigen van het Oekraïense leger gebouwd.
Ook op het land hebben de drones de oorlog totaal veranderd. Bijvoorbeeld door het gebruik van de First Person View-drones, waarbij een dronepiloot via een schermpje op afstand de drone bestuurt. Olekasnder - in een vorig leven muzikant - zet samen met een groep vrijwilligers aanvalsdrones in elkaar. Groepen als die van hem zitten in honderden geheime werkplaatsen in heel Oekraïne.
"De drones kunnen inlichtingen opleveren: waar staan eenheden, waar in de linies? En ten tweede kunnen ze als aanvalswapen worden ingezet met munitie. Ze kunnen bijvoorbeeld een granaat laten vallen", zegt hoogleraar militaire wetenschappen Han Bouwmeester.
Begonnen als als een innovatief project van Oekraïense vrijwilligers in garages, heeft de productie van de First Person View-drone inmiddels een industriële omvang.
Al zal dit type drones volgens Kamysjin nooit de artillerie kunnen vervangen. "Maar wanneer er een tekort is aan artilleriemunitie, en in een grote oorlog is er altijd een tekort aan artilleriemunitie, zijn FPV-drones een goede oplossing waarmee je dit tekort kunt compenseren."
Minister Kamysjin noemt zijn land inmiddels een proeftuin voor nieuwe technologie. Voor het land noodzakelijk om te overleven, maar tegelijk ook een nieuwe basis voor economische groei in de toekomst, zegt hij. "Dit is wat ons front nu nodig heeft: systemen met kunstmatige intelligentie die de wereld zullen verrassen. En na de oorlog zal dit ons belangrijkste exportproduct zijn. Waarmee we onze economie kunnen herstellen."
Rusland krijgt drones van onder meer Iran en China. Een internationale coalitie wil Oekraïne helpen. Onder meer Letland, het Verenigd Koninkrijk en Duitsland zullen volgend jaar een miljoen drones leveren. Ook Nederland doet mee. Daar tegenover biedt Oekraïne defensiebedrijven van over de hele wereld de mogelijkheid aan om in Oekraïne te produceren en producten op het het slagveld te testen.
Nieuwsuur
Collectie
Oekraïneoorlog
Buitenland
Deel artikel: