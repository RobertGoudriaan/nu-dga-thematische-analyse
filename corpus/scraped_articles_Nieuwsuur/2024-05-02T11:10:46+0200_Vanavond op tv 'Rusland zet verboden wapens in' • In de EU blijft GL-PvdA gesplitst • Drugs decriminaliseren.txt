Vanavond op tv: 'Rusland zet verboden wapens in' • In de EU blijft GL-PvdA gesplitst • Drugs decriminaliseren?
2024-05-02T11:10:46+0200
https://nos.nl/nieuwsuur/artikel/2518950-vanavond-op-tv-rusland-zet-verboden-wapens-in-in-de-eu-blijft-gl-pvda-gesplitst-drugs-decriminaliseren

Rusland zet structureel chemische wapens in op het slagveld in Oekraïne, zeggen de Verenigde Staten. Het Russische leger zou onder meer het giftige chloorpicrine gebruiken tegen Oekraïense militairen, wat in oorlogssituaties verboden is.
Washington stelt dat Moskou het internationale Verdrag chemische wapens CWC heeft geschonden. Welk bewijs heeft de VS? En waarom ligt het gebruik van chloorpicrine, dat de politie soms inzet bij rellen, zo gevoelig? We spreken met experts en schakelen met verslaggever Wessel de Jong in Oekraïne en correspondent Rudy Bouma in de VS.
Voor het eerst slaan GroenLinks en de PvdA ook bij de Europese verkiezingen de handen ineen, met een gezamenlijke lijst en één verkiezingsprogramma. Maar: na de verkiezingen splitsen de partijen zich weer op, in twee verschillende groepen in het Europarlement. En die twee groepen zijn het lang niet altijd eens. Hoe gaan de partijen dat aanpakken? We nemen een kijkje in Brussel en Straatsburg.
Lang was Portugal wereldwijd hét voorbeeld van verstandig drugsbeleid. Landen als Australië, Brazilië en Noorwegen lieten zich erdoor inspireren. Al bijna een kwart eeuw zijn in Portugal alle drugs gedecriminaliseerd: het gebruik en bezit van kleine hoeveelheden zijn uit de strafwet gehaald. Maar al doet Portugal het in Europees perspectief nog niet eens zo slecht, toch komen er langzaam barsten in de Portugese aanpak. Wordt het tijd voor een ander beleid? De meningen lopen uiteen.
Nieuwsuur
Binnenland
Deel artikel: