Vanavond op tv: Israël voert operatie Rafah op • Verwoesting in Gaza • Toekomst voor Nederlandse industrie? • Miljoenen voor topwetenschappers
2024-05-24T15:22:14+0200
https://nos.nl/nieuwsuur/artikel/2521715-vanavond-op-tv-israel-voert-operatie-rafah-op-verwoesting-in-gaza-toekomst-voor-nederlandse-industrie-miljoenen-voor-topwetenschappers

Israëlische troepen trekken met tanks door westelijke wijken van Rafah. Inwoners van de stad maken al dagenlang melding van zware gevechten. Volgens de Verenigde Naties hebben inmiddels ruim 800.000 inwoners Rafah verlaten. Een grondoffensief in de zuidelijke stad in de Gazastrook wordt door het Westen gezien als rode lijn.
Een van de bekendste Palestijnse journalisten, fotograaf Motaz Azaiza wordt wereldwijd geprezen voor zijn werk. Hij zag door zijn lens 'zijn' Gaza veranderen in een grote puinhoop. We spreken Azaiza vanavond.
De Nederlandse zware industrie heeft het moeilijk. Dat blijkt uit cijfers van het Centraal Bureau voor de Statistiek vandaag. Belangrijkste reden: er zijn te weinig mensen en energie is nog steeds heel erg duur. En daar hebben bijvoorbeeld producenten van hout, raffinaderijen en metaalfabrieken last van. Wat is hun toekomst? Welke plannen heeft de nieuwe coalitie voor deze tak van de Nederlandse economie? We praten erover met econoom Mathijs Bouman.
Vijf Nederlandse groepen van topwetenschappers krijgen in totaal 174 miljoen euro om de komende jaren onderzoek te doen. In de wetenschapswereld wordt de nieuwe subsidie met open armen ontvangen. Niet alleen gaat het om een ongekend hoog bedrag, het is bovendien ook nog eens vastgelegd voor tien jaar. Toch is er ook kritiek: een drietal onderzoekers zette een jaar geleden vraagtekens bij de procedures voor de subsidie.
Nieuwsuur
Binnenland
Deel artikel: