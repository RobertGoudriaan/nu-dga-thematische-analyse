Vanavond op tv: Foto's uit belegerd Marioepol â€¢ Maatregelen tegen de wolf
2022-05-03T12:25:16+0200
https://nos.nl/nieuwsuur/artikel/2427371-vanavond-op-tv-foto-s-uit-belegerd-marioepol-maatregelen-tegen-de-wolf

Drukte, geannuleerde vluchten en excuses: het was de laatste tijd een aantal keer chaos op luchthaven Schiphol. Hier en daar kunnen vluchten uitwijken naar andere vliegvelden in Nederland. Kan dat helpen om de drukte komende zomer het hoofd te bieden? We praten erover door met econoom Mathijs Bouman.
De evacuatie uit Marioepol verliep moeizaam. Twee maanden zaten honderdduizenden mensen vast in de belegerde stad. Ook Anatoli Kinasjtsjoek, de vader van Nieuwsuur-cameraman Bogdan, zat samen met zijn gezin 52 dagen in een schuilkelder. Elke dag kwam hij de schuilkelder even uit om een foto te maken.
Steeds meer schapenhouders melden schade door rondtrekkende wolven. De meest recente cijfers laten een opvallende stijging zien. En dat vraagt om maatregelen: inmiddels is er een 'Landelijk Overleg Wolf' en hebben tenminste vier provincies een 'provinciale wolvencommissie'. Er is subsidie voor 'wolfwerende maatregelen' en er zijn twee heuse 'provinciale wolvenconsulenten'. Is dat niet wat veel?
Afgaande op een gelekt document lijkt het Amerikaanse Hooggerechtshof het recht op abortus in te willen perken. Het Hof zou twee eerdere uitspraken die dat recht garandeerden willen vernietigen. We spreken met de Amerikaanse historicus James Kennedy, die onder meer werkt aan de Universiteit Utrecht, en Amerika-correspondent Lucas Waagmeester.
Nieuwsuur
Binnenland
Deel artikel: