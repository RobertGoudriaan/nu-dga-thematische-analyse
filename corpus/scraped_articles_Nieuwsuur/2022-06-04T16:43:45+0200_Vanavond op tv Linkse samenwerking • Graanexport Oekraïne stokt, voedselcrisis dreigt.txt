Vanavond op tv: Linkse samenwerking • Graanexport Oekraïne stokt, voedselcrisis dreigt
2022-06-04T16:43:45+0200
https://nos.nl/nieuwsuur/artikel/2431442-vanavond-op-tv-linkse-samenwerking-graanexport-oekraine-stokt-voedselcrisis-dreigt

Al langer praten GroenLinks en PvdA met elkaar over intensiever samenwerken. Door één blok te vormen kan links meer weerstand bieden tegen rechts en meer voor elkaar krijgen, is het idee.
De eerste stap wordt waarschijnlijk genomen in de Eerste Kamer. Na de Statenverkiezingen van volgend jaar moeten de fracties in de senaat gaan samenwerken. De leden van GroenLinks gaan daar komende week over stemmen, en de PvdA houdt dan een congres over dit onderwerp.
In de studio vanavond Paul Rosenmöller en Mei Li Vos, de fractievoorzitters van GroenLinks en de PvdA in de Eerste Kamer.
Voor de Russische invasie was Oekraïne een van de belangrijkste graanproducenten ter wereld. Maar omdat de Zwarte Zee nu beheerst wordt door Rusland en Oekraïense havens geblokkeerd worden door Russische marineschepen, is het onmogelijk om een groot deel van het graan het land uit te krijgen. Rusland wil de blokkade alleen opheffen als de sancties verlicht worden.
Is er nog een oplossing mogelijk? En wat zijn de gevolgen als die niet komt?
Nieuwsuur
Binnenland
Deel artikel: