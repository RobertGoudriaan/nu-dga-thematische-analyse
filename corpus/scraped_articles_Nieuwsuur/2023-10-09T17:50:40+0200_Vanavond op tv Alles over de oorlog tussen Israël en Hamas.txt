Vanavond op tv: Alles over de oorlog tussen Israël en Hamas
2023-10-09T17:50:40+0200
https://nos.nl/nieuwsuur/artikel/2493499-vanavond-op-tv-alles-over-de-oorlog-tussen-israel-en-hamas

Vier dagen geleden lag het strand van de Israëlische stad Ashkelon nog vol met badgasten, nu is het leven uit de stad verdwenen. Verslaggever Marijn Duintjer Tebbens is ter plaatse in de stad. "Om de zoveel tijd hoor je hier een doffe dreun, dat wordt ook wel 'het geluid van Ashkelon' genoemd."
Op en rond een festivalterrein bij de kibboets Re'im in het zuiden van Israël zijn meer dan 250 lichamen gevonden. Het festival was dit weekend in volle gang toen Hamas-strijders het terrein overvielen. Naast de honderden doden heeft Hamas ook meerdere festivalgangers gegijzeld, maar het is onbekend waar zij zich momenteel bevinden. Wel wordt steeds duidelijker wat er gebeurde toen de strijders het festival binnenvielen.
De vraag is: hoe kon dit gebeuren, in een land dat doorgaans juist uitblinkt in het verzamelen van inlichtingen over de vijand? Beroemd en berucht is met name de Mossad, die op Israëls vijanden in het buitenland jaagt. De veiligheidsdiensten bínnen Israël zijn minder bekend, maar juist die zagen de aanval niet aankomen.
Journalist Yossi Melman van de progressieve krant Haaretz volgt de Israëlische inlichtingendiensten al decennia op de voet.
Hamas domineert sinds afgelopen zaterdag het nieuws. Maar wat is deze militante Palestijnse beweging eigenlijk? De groep heeft sinds 2007 de politieke controle over de Gazastrook, een gebied van ongeveer 365 vierkante kilometer waar meer dan twee miljoen mensen wonen, maar dat wordt geblokkeerd door Israël.
Sindsdien zijn er regelmatig raketaanvallen vanuit de Gazastrook op Israël en Israëlische bombardementen en invallen. Toch lijkt deze strijd anders dan voorheen.
Israël heeft de Gazastrook volledig afgesloten en dat heeft grote gevolgen. Midden-Oostendeskundige Peter Malcontent: "De bevolking in Gaza leeft al heel lang in sociaal-economische nood en dat zal nu alleen maar erger worden."
Nieuwsuur
Binnenland
Deel artikel: