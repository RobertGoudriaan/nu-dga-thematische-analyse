20/2 in Nieuwsuur: Mes in ontwikkelingshulp • Lichamen jongste gijzelaars terug in Israël • RIVM versus Wiersma • Handen ineen tegen winkeldieven
2025-02-20T11:13:35+0100
https://nos.nl/nieuwsuur/artikel/2556596-20-2-in-nieuwsuur-mes-in-ontwikkelingshulp-lichamen-jongste-gijzelaars-terug-in-israel-rivm-versus-wiersma-handen-ineen-tegen-winkeldieven

Alle Nederlandse ontwikkelingshulp moet voortaan rechtstreeks in het belang zijn van Nederland. Dat is de boodschap van PVV-minister Reinette Klever, die vandaag bekendmaakt waar de aangekondigde bezuiniging van 2,4 miljard euro op ontwikkelingssamenwerking terechtkomt. Het is een van de grootste bezuinigingen van dit kabinet. Met name projecten voor gendergelijkheid, onderwijs en klimaat krijgen geen geld meer. Wat zijn de voors en tegens van de plannen? Te gast is hoogleraar Culturele Antropologie en Ontwikkelingsstudies Sara Kinsbergen.
Hamas heeft vandaag de lichamen van vier gijzelaars overhandigd aan het Rode Kruis. Het gaat waarschijnlijk om de drie lichamen van de familie Bibas en van de 83-jarige Oded Lifshitz. Kfir Bibas is de jongste Israëlische gijzelaar. Hij was bij zijn ontvoering negen maanden oud toen hij door Hames werd meegenomen samen met zijn moeder Shiri en broer Ariel (toen vier jaar). De twee roodharige jongetjes groeiden uit tot een symbool van alle Israëlische gijzelaars. Alleen hun vader heeft de ontvoering overleefd.
Onderzoeksinstituut RIVM neemt afstand van de bewering van landbouwminister Femke Wiersma dat haar voorstel om stikstofregels te versoepelen wetenschappelijk is onderbouwd. Ook andere wetenschappers die door haar ministerie zijn benaderd, weerspreken die claim. Bovendien hebben wetenschappers en onderzoeksinstellingen die meedachten met het ministerie geen idee wat er met hun bijdrage is gebeurd.
Winkels slaan de handen ineen tegen winkeldiefstal, veelal zonder tussenkomst van de politie. Als een winkeldief wordt betrapt, is dat tegenwoordig geen strafrechtelijke zaak meer. De dief hoeft alleen een boete te betalen. Maar dat is voor veel winkeliers niet voldoende. In winkelgebieden werken die winkeliers nu samen om veelplegers buiten de deur te houden. Wat houdt de aanpak in?
Nieuwsuur
Binnenland
Deel artikel: