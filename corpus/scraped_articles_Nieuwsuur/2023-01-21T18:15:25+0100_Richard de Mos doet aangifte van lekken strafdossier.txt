Richard de Mos doet aangifte van lekken strafdossier
2023-01-21T18:15:25+0100
https://nos.nl/nieuwsuur/artikel/2460711-richard-de-mos-doet-aangifte-van-lekken-strafdossier

Richard de Mos doet aangifte van het lekken van zijn strafdossier, kondigt hij vandaag aan op de site van zijn partij Hart voor Den Haag. Dat doet hij nadat Nieuwsuur vrijdag berichtte over de inhoud van dat strafdossier.
De Haagse oud-wethouder De Mos staat vanaf maandag met zeven anderen terecht voor het vormen van twee criminele organisaties, ambtelijke corruptie en het schenden van het ambtsgeheim. Hij wordt ervan verdacht een groep vastgoedondernemers een voorkeursbehandeling te hebben gegeven in ruil voor donaties aan zijn partij.
In deze video leggen we uit waar De Mos van beschuldigd wordt en op basis van welke informatie dat gebeurt:
Uit het strafdossier blijkt waar het OM die verdenkingen op baseert. Hoogleraar staatsrecht Wim Voermans oordeelde na bestudering ervan dat er veel en stevig bewijs is voor strafbare handelingen. "Het zijn ernstige feiten die ten laste zijn gelegd. Justitie heeft dit goed uitgezocht, er is niet gefantaseerd. Dit ziet er niet goed uit."
Op de website van Hart voor den Haag schrijft De Mos in reactie op het lekken van zijn dossier: "In plaats van dat de rechter aan zet is, wordt er ter elfder ure nog een groot mediaoffensief tegen mij geopend, waar hele en halve onwaarheden worden verteld, feiten worden verdraaid of uit hun context zijn gehaald. Deze berechting via Trial by Media is onaanvaardbaar en schaadt de rechtsstaat."
Nieuwsuur
Binnenland
Deel artikel: