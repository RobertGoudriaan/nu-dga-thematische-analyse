Groep die geen 190 euro compensatie krijgt blijkt nóg groter
2022-11-04T20:52:20+0100
https://nos.nl/nieuwsuur/artikel/2451080-groep-die-geen-190-euro-compensatie-krijgt-blijkt-nog-groter

De groep Nederlanders die bij de energiecompensatie buiten de boot valt, blijkt nog iets groter. Ook een specifieke groep van enkele duizenden tot tienduizenden mensen krijgt in november en december geen 190 euro korting op de energierekening, ontdekte Nieuwsuur. Dat terwijl ze er wel recht op hebben.
Het gaat om huishoudens die energie krijgen van leveranciers zonder vergunning van de toezichthouder. In Nederland is vergunningloos energie leveren in enkele situaties toegestaan.
Deze mensen rekenen op het geld, maar wij mogen het niet uitkeren.
Een voorbeeld: in een Amsterdams appartementencomplex met 200 huishoudens krijgt niemand 190 euro. Al die mensen vallen namelijk onder één energiecontract van één energieleverancier. Dat bedrijf heeft alleen grootverbruikers en zogenoemde multi-sites, zoals flats, als klanten en heeft daarom geen vergunning van de toezichthouder nodig.
"Wij leveren aan complexen met minimaal 50 aansluitingen en zijn niet ingericht om aan losse consumenten te leveren", zegt Frits Looyé, de directeur van de energieleverancier (IKEHU). "En dus hebben we die vergunning ook niet aangevraagd."
Nederlanders krijgen de 190 euro energiecompensatie voor november en december via hun leverancier uitbetaald. Door die constructie krijgen 500.000 tot 600.000 huishoudens met blokverwarming het geld al niet, want zij hebben geen eigen ketel en geen eigen contract met een energieleverancier.
Maar het kabinet bepaalde ook dat vergunningloze leveranciers geen geld gestort krijgen. Looyé vindt het oneerlijk. Zijn klanten in het appartementencomplex - waaronder ook veel studenten - krijgen nu geen compensatie. "Het is voor mij onbegrijpelijk en ook niet uit te leggen. Deze mensen rekenen er allemaal op, zijn gedupeerd, worden geconfronteerd met hoge energierekening, maar wij mogen het niet uitkeren."
Ondernemer Johan Windhouwer zit met hetzelfde probleem. Hij heeft recht op compensatie, maar de energieleverancier van zijn twintig bakkerswinkels heeft geen vergunning:
Het ministerie van Economische Zaken en Klimaat laat aan Nieuwsuur weten dat de compensatieregeling "primair is bedoeld voor huishoudens". "Om aan huishoudens te mogen leveren moet een leverancier vrijwel altijd beschikken over een vergunning die vooraf getoetst is door de toezichthouder, de ACM. De mogelijkheid tot aanvragen van de subsidie is beperkt tot deze groep." Het ministerie lijkt zich er niet van bewust dat sommige vergunningloze energiebedrijven wel degelijk aan huishoudens leveren.
En dan is er nóg een groep die de 190 euro misloopt, maar vanwege een andere reden. De overheid compenseert namelijk alleen mensen met een kleinverbruikersaansluiting. Niet iedereen heeft die. Zoals de Amsterdamse student Tessa Donker. Zij woont in een studio, die samen met honderden andere studio's één grootverbruikersaansluiting heeft.
"Als anderen het geld wel krijgen, waarom wij dan niet?", zegt Donker. "Je betaalt voor een hele studio, net als ieder ander eigenlijk. Ik vind dat we gelijk behandeld moeten worden."
Hierover zegt het ministerie dat moeilijk te achterhalen is hoeveel huishoudens achter één grootverbruikersaansluiting zitten. Looyé: "Tegelijkertijd weet de Belastingdienst, de andere kant van de overheid, wél dat hier 354 woningen zitten. Op die manier zou je prima kunnen compenseren."
Minister voor Klimaat en Energie Rob Jetten laat aan Nieuwsuur weten dat hij alle huishoudens tegemoet wil komen.
"Niemand mag buiten de boot vallen", zegt SP-Kamerlid Renske Leijten. "Het feit dat er alsnog duizenden buiten vallen laat zien dat we geen controle hebben over de energiemarkt." Leijten pleit voor een loket waar die mensen zich kunnen melden om het geld alsnog te krijgen. Daarnaast vindt ze dat de overheid de vergunning moet intrekken van energieleveranciers die wél subsidie krijgen, maar het geld niet uitkeren aan hun klanten.
Ook Silvio Erkens, van coalitiepartij VVD, vindt dat alle groepen energiecompensatie moeten krijgen. "Als het in de uitvoering complex is, moet er maar een andere regeling opgetuigd worden."
Nieuwsuur
Binnenland
Politiek
Economie
Deel artikel: