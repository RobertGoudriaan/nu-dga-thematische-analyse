Amerika zet rem op klimaatdiplomatie, maar de energietransitie dendert door
2025-02-27T07:00:01+0100
https://nos.nl/nieuwsuur/artikel/2557464-amerika-zet-rem-op-klimaatdiplomatie-maar-de-energietransitie-dendert-door

Onder luid gejuich ondertekende de nieuwe Amerikaanse president het decreet waarmee de VS uit het klimaatakkoord van Parijs stapt. Donald Trump noemde klimaatverandering regelmatig "een hoax". Nu lijkt Amerika een nieuwe stap te nemen die verder weg leidt van internationale samenwerking tegen klimaatverandering. VS-wetenschappers zijn namelijk niet aanwezig bij het VN-klimaatpanel IPCC, dat tot en met vrijdag overlegt in China.
Klimaatwetenschappers wereldwijd zijn bezorgd sinds Trump weer aan de macht is in de VS. Sinds zijn aantreden staat financiering van onderzoeksprojecten ter discussie, gaan websites met wetenschappelijke data al dan niet tijdelijk offline en mogen Amerikaanse medewerkers geen contact meer hebben met buitenlanders.
Ondertussen is de relatie tussen grootmachten China en de VS op een dieptepunt beland en gaat het ook niet goed tussen Europa en Rusland. Dat de VS steeds verder afdrijft, baart deskundigen zorgen. Want juist succesvolle internationale samenwerking was tien jaar geleden doorslaggevend bij bijvoorbeeld de totstandkoming van het akkoord van Parijs. De vraag is dan ook of de strijd tegen de klimaatverandering in gevaar komt.
"Het helpt niet", zegt Todd Stern over de stap van Trump om uit het Parijse akkoord te stappen. Hij was tien jaar geleden als speciaal gezant klimaatverandering betrokken bij de totstandkoming van het Parijsakkoord. De sleutel tot succes toen, schrijft Stern in een terugblik, was de nauwe samenwerking met China.
"Aan de basis van 'Parijs' lag een verdrag waarover in 2014 in het geheim is onderhandeld. Dat mondde uit in een gezamenlijke aankondiging door president Obama en president Xi Jinping. En dat maakte de weg naar het akkoord van Parijs vrij."
Dat Trump uit het Parijsakkoord stapt noemt Louise van Schaik, expert klimaatdiplomatie bij Instituut Clingendael, "zeker geen goed nieuws". Maar dat Amerika nog wel onderdeel uitmaakt van het VN-klimaatverdrag uit 1992, noemt ze hoopvol. Want zo blijft Amerika aan tafel zitten bij de VN-klimaatonderhandelingen en kan een volgende president weer makkelijk aansluiten bij het klimaatakkoord van Parijs, zoals ook oud-president Joe Biden deed na de eerste ambtsperiode van Trump.
Dat Amerika een keer het VN-klimaatpanel IPCC mist, veroorzaakt niet meteen chaos, zegt de Nederlandse klimaatwetenschapper Bert Metz, die tot 2007 een van de covoorzitters was van een IPCC-werkgroep. "Dat kun je nu wel opvangen", denkt hij. "Erger is het wanneer het vertrek permanent is."
Ondanks dat Amerika zich onder Trump onttrekt aan klimaatdiplomatie, denken experts dat de energietransitie in de VS niet meer te stoppen is. De uitstoot van broeikasgassen daalt daar al jaren. Een denktank berekende dat die daling sneller zou gaan onder Biden, maar ziet die daling ook onder Trump doorzetten.
De reden: de onstuitbare opmars van goedkope, duurzame energie. "Dan zie je dus toch dat er bedrijfseconomische kostenoverwegingen zijn om door te gaan met die energietransitie en met het minder verstoken van gas, olie en kolen", zegt Van Schaik. "Zo kom je toch uit op minder uitstoot en minder klimaatverandering."
Trump zegt te willen stoppen met de ontwikkeling van windenergie en méér fossiele brandstoffen te willen oppompen. Hij ondertekende al decreten om de regels voor olie- en gasbedrijven te versoepelen. Maar veel Amerikaanse staten en bedrijven menen het zich niet te kunnen veroorloven om te stoppen met de energietransitie, zegt Van Schaik.
Zelfs oliebedrijf Exxon Mobil riep Trump op zich aan het Parijsakkoord te houden. Van Schaik: "Dit is gewoon een wereldwijd fenomeen en we moeten hier ook in mee, zeggen bedrijven."
Klimaatverandering is iets waar je als mensheid samen uit zou moeten willen komen.
Ook Todd Stern ziet die ontwikkeling. "Het zal niet ophouden", zegt hij daarover. "Trump zal zijn best doen om fondsen in te trekken en beleidsmatig niets te stimuleren, maar concurrerende bedrijven kunnen zich niet inhouden. Anders zetten ze hun marktaandeel op het spel. Dat economische stuk, in tegenstelling tot het diplomatieke stuk, is heel belangrijk. En dat gaat wel door."
Het probleem met klimaatverandering is dat het niet weggaat, zegt Stern. "Als het nu onmogelijk is om X, Y of Z te doen, dan zal dat morgen moeten. Want het gaat niet weg en we moeten wel."
Juist nu de weerstand tegen klimaatbeleid toeneemt, heeft dat beleid ook succes. Experts verwachten dat voor het eerst de wereldwijde CO2-uitstoot dit jaar niet verder zal stijgen, vooral dankzij de opmars van zonne- en windenergie:
Desondanks zijn de experts er niet helemaal gerust op. De gevolgen van een opwarmende aarde worden steeds zichtbaarder, en de grote vraag is of dat gaat leiden tot meer concurrentie of juist tot meer samenwerking tussen landen. Wat dat betreft zijn het andere tijden dan die waarin het klimaatakkoord van Parijs werd getekend, stelt Van Schaik. "Het is nu echt veel lastiger om met alle landen in de wereld afspraken te maken over internationale uitdagingen."
Amerika en China staan nu meer tegenover elkaar dan op het moment van het klimaatakkoord van Parijs, zegt ze. "De situatie tussen de VS en China kan escaleren; er kan een handelsoorlog ontstaan of misschien komen er zelfs sancties over en weer. De vraag is in hoeverre Europa daarin een positie kan innemen."
Europa zoekt in de strijd om de toekomst van energie juist toenadering tot de Chinezen. Tegelijk zit ook in deze relatie frictie: de Europese Commissie wil niet te afhankelijk worden van China voor grondstoffen die bijvoorbeeld nodig zijn voor de productie van batterijen en windmolens.
Mogelijk blijkt later dat het klimaatakkoord van Parijs echt het hoogtepunt van klimaatdiplomatie was, dat nooit meer geëvenaard wordt. Van Schaik: "Klimaatverandering is bij uitstek zo'n uitdaging die zich niet aan grenzen houdt. Het is een wereldwijd probleem. Het is iets waar je als mensheid samen uit zou moeten willen komen, maar dat lukt op dit moment totaal niet."
Nieuwsuur
Binnenland
Buitenland
Economie
Deel artikel: