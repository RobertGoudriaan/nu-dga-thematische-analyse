Vrede dankzij Trump in Oekraïne? De obstakels zijn groot
2025-01-17T17:00:01+0100
https://nos.nl/nieuwsuur/artikel/2552159-vrede-dankzij-trump-in-oekraine-de-obstakels-zijn-groot

Sinds Donald Trump opnieuw is gekozen tot president van de VS lijkt het een voldongen feit dat Oekraïne en Rusland snel gaan praten over vrede. Maar of die gesprekken ook echt iets opleveren, is veel minder zeker.
De wensen van beide partijen zijn nauwelijks te overbruggen, weet de Brits-Russische historicus Sergey Radchenko. Hij had inzage in documenten van vredesonderhandelingen tussen Oekraïne en Rusland in 2022. Dit waren, en zijn nog steeds, drie van de belangrijkste twistpunten:
De maandenlange onderhandelingen in 2022 volgden vlak na de start van de Russische invasie. In de voorlopige versies van het akkoord, was volgens Radchenko duidelijk te zien dat de onderhandelingsteams "oprecht nader tot elkaar probeerden te komen".
Beide kampen leken bereid om Oekraïne militair 'permanent neutraal' te verklaren. Het land zou nooit lid mogen worden van de NAVO. Westerse landen én Rusland zouden de veiligheid van het land garanderen. Het liep spaak bij de bepaling van de Oekraïense oostgrens. "Dit is een van de belangrijkste dingen die ontbraken in het document", zegt Radchenko.
Het lijkt hem onwaarschijnlijk dat de Oekraïense president Volodymyr Zelensky en de Russische president Vladimir Poetin het hier alsnog over eens waren geworden. "Voor het Kremlin was het essentieel dat de Krim en de bezette delen van Oost-Oekraïne niet onder de veiligheidsgaranties zouden vallen. Voor Zelensky zou het lastig zijn geweest om die gebieden feitelijk af te staan aan Rusland."
Zal Poetin genoegen nemen met een klein stukje Oost-Oekraïne? Hij wil meer.
Die beslissing heeft Zelensky nooit hoeven nemen, want tot directe onderhandelingen tussen de presidenten kwam het niet. Oekraïense troepen wisten de Russen te verdrijven uit grote delen van het land. Radchenko: "Op dat moment besefte Zelensky dat hij niet hoefde toe te geven aan Poetin en kon proberen de oorlog te winnen."
Ook nu is volstrekt onduidelijk hoe Rusland en Oekraïne het over grondgebied eens gaan worden: Zelensky eist NAVO-lidmaatschap om beschermd te zijn tegen toekomstige Russische agressie. Hij is weliswaar bereid te accepteren dat delen van Oekraïne bezet blijven door de Russen, en deze gebieden niet onder dat lidmaatschap te laten vallen, maar niet om die gebieden definitief aan Rusland te geven.
Wat betreft de toekomstige identiteit van het land had het akkoord van 2022 voor Oekraïne een vernedering betekend, meent Radchenko. "De Russen stonden erop dat Oekraïne een aantal specifieke wetten zou aanpassen."
Zo zou Oekraïne de Russische taal en cultuur weer moeten gaan stimuleren, maar Oekraïne weigerde hierover in gesprek te gaan, zegt Radchenko."Voor Oekraïne is het aanpassen van wetten een ontoelaatbare inmenging in binnenlandse aangelegenheden."
Dan was er nog de kwestie van toekomstige Oekraïense troepensterkte. Radchenko: "De Russen wilden maximaal 85.000 Oekraïense soldaten en 342 tanks, de Oekraïners stonden op 250.000 soldaten en 800 tanks. Poetin wilde dat Oekraïne aan de genade van Rusland overgeleverd zou zijn, een land dat zichzelf niet zou kunnen verdedigen."
"Hier kwamen ze niet uit. En onder Donald Trump zal het veel langer kosten dan 24 uur om er wél uit te komen."
Sterker: op dit punt liggen de landen nu verder uit elkaar. Rusland wil nog steeds geen sterk Oekraïne, terwijl het Oekraïense leger mede dankzij westerse steun de afgelopen jaren is uitgegroeid tot een van de grootste van Europa.
Zelfs áls onderhandelaars een compromis bereiken, blijft de grote vraag wat de intenties zijn van Poetin. Radchenko: "We weten niet of hij bereid is zijn handtekening onder een akkoord te zetten, of dat hij de wereld voor de gek houdt en denkt op het slagveld meer te kunnen bereiken."
In een interview met Nieuwsuur waarschuwde EU-buitenlandchef Kaja Kallas niet naïef te zijn over Poetin. "Hij wil veroveren. En niet alleen Oekraïne."
De boodschap van Kallas is al jaren: Poetin is een agressor, het Westen moet hem stoppen. Ze doet een oproep aan Trump, die zegt de financiële en militaire hulp aan Oekraïne terug te schroeven. "Als Amerika stopt met steun aan Oekraïne, zal Rusland het sterke land in de wereld zijn, omdat het krijgt wat het wil."
Toch denkt Radchenko dat, met Trump in het Witte Huis, een akkoord dit jaar haalbaar is. "Ook Poetin wil dat de oorlog een conclusie bereikt, gezien de hoge kosten en de staat van de Russische economie. Hij hoopt dat de Amerikanen druk uitoefenen op Zelensky om afstand te doen van volledig zelfbestuur."
Onzeker blijft wel wat Poetins handtekening vervolgens waard is. Oekraïne heeft geleerd wantrouwend te zijn: in 2014 en 2015 moesten de Minsk-akkoorden een einde maken aan de gevechten in Oost-Oekraïne, maar Rusland hield zich nauwelijks aan de afspraken.
Radchenko: "Oekraïne staat centraal in Poetins idee van een herboren Russisch rijk. Zal hij na zoveel bloedvergieten genoegen nemen met een klein stukje Oost-Oekraïne? Hij wil meer. De vraag is hoeveel meer."
Van de Oekraïense bevolking wil meer dan de helft wel praten over een vredesbestand. Maar er is ook nog veel geloof in doorvechten:
Nieuwsuur
Collectie
Toekomst Oekraïne
Buitenland
Deel artikel: