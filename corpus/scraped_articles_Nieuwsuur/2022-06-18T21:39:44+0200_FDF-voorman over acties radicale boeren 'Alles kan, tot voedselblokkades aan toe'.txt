FDF-voorman over acties radicale boeren: 'Alles kan, tot voedselblokkades aan toe'
2022-06-18T21:39:44+0200
https://nos.nl/nieuwsuur/artikel/2433202-fdf-voorman-over-acties-radicale-boeren-alles-kan-tot-voedselblokkades-aan-toe

Aankomende woensdag trekken naar verwachting tienduizenden boeren naar Gelderland om te demonstreren tegen de stikstofplannen van het kabinet. De meerderheid kiest voor een "positief" protest, maar de radicale boeren van Farmers Defence Force kiezen een hardere lijn. Nieuwsuur sprak met de organisator van het protest en de voorman van Farmers Defence Force (FDF).
In een interview met De Volkskrant zaterdagochtend kondigt Mark van den Oever van Farmers Defence Force harde acties aan tegen de stikstofplannen van het kabinet. Ze willen snelwegen afzetten, optrekken naar Schiphol en de voedseldistributie dwarsbomen.
Het interview roept vandaag boze reacties op - zeker gezien de eerdere incidenten met boerenprotesten deze week. D66-fractievoorzitter Jan Paternotte zei vandaag op het D66-congres dat dit "wangedrag van deze dreigboeren geen plaats mag hebben in Nederland".
Van den Oever blijft in een interview met Nieuwsuur bij zijn woorden. "Het beleid escaleert", zegt hij. "De toon uit Den Haag escaleert en dat heeft zijn weerslag op de achterban. Daar begint het ook te escaleren."
Alles kan, tot voedselblokkades aan toe.
Aanstaande woensdag staan acties gepland op de Veluwe, die volgens de organisatie juist een positief karakter moeten hebben. "Wij hebben het geformuleerd als positieve actie met keiharde boodschap", zegt Jeroen van Maanen, organisator van het protest. "Het wordt een manifestatie waar boeren uit het hele land naartoe komen. Kijk, je kunt actievoeren op twee manieren. Je kun je tegenstanders tot op de grond toe afbranden op een podium en je kunt je voorstanders de hemel in prijzen - ik neig meer naar dat laatste."
De FDF sluit zich woensdag aan bij het protest, waar voorman Van den Oever zelf ook zal spreken. "Ik denk dat het heel groot wordt, van wat ik hoor in de achterban. Als we normaal met vijftig trekkers gaan, hoor ik nu uit bepaalde groepen dat ze al vijfhonderd aanmeldingen hebben, dus dat is gigantisch."
De FDF-voorman zegt na woensdag de acties langzaam weer te willen opbouwen. "Alles is mogelijk, maar binnen de kaders van de wet uiteraard. Er gaat stevig actie worden gevoerd." Heel veel concreter kan Van den Oever over de acties niet worden, zegt hij. "Nee, maar wat ik hoor is ieder geval om snelwegen die door Nature2000-gebieden lopen vast te gaan zetten. Alles kan, tot voedselblokkades aan toe. We hebben altijd geprobeerd overlast voor burgers te voorkomen, maar dat kan nu misschien in het gedrang komen."
De verwachting is dat er in totaal enkele tienduizenden boeren zich bij het protest woensdag aan zullen sluiten. Over de manier van demonstreren denken Van Maanen en Van den Oever soms misschien anders, maar ze delen hun woede over plannen van minister Van der Wal. "Het is waanzinnig verbijsterend", zegt Van Maanen. "Mijn broek zakt ervan af. Het is niet geloven dat het ministerie met dit soort plannen kan komen, echt schokkend."
"Die maatregelen gaan gewoon veel te ver", zegt Van den Oever. "In die zones in en om de natuur zijn gewoon geen technische oplossingen mogelijk. Dus daar worden gewoon hele gebieden leeg geveegd. Dat is onacceptabel. Mensen uit mijn achterban maken zich daar heel veel zorgen om, die staan met de rug tegen de muur."
In de video hieronder zie je hoe minister Van der Wal van Natuur en Stikstof bij haar huis in gesprek ging met boeren die daar protesteerden tegen de stikstofplannen.
"De beste manier van actievoeren is subjectief", zegt Van Maanen. "Je moet ergens tegen een emmer schoppen voordat je aandacht krijgt. Ben je te lief, dan krijg je geen aandacht. Het gaat om de inhoud en ieder geeft daar op zijn manier uiting aan. Marc van de Oever doet dat op zijn manier, Sjaak van der Tak (voorzitter LTO Nederland, red.) doet dat op zijn manier. Dat is hun goed recht. Uiteindelijk vang je meer vliegen met stroop dan met azijn. Maar dat wil niet zeggen dat je niet iemand af en toe eens een keertje tegen de schenen kan schoppen - maar gemiddeld genomen gaat het met stroop beter."
Over de kritiek op de uitspraken van de FDF-voorman en het bezoek van enkele boeren bij het huis van minister van Natuur en Stikstof Van der Wal wil Van Maanen niet veel kwijt. "Wat ons bindt, is de boodschap die we hebben en de verbijstering over die plannen. Van der Wal komt met plannen die bij 50.000 boeren tot aan de keukentafel gevolgen hebben", zegt hij. "Als Van der Wal een keer op blote voeten bezocht wordt, is dat dan erg? Ik weet het niet."
"Natuurlijk maakt zo'n actie indruk", zegt Van den Oever, die benadrukt dat zijn FDF daar niets mee te maken had. "Maar ja, als je protesteert wil je ook indruk maken. Als je een kleine organisatie bent, dan moet je hard schreeuwen om gehoord te worden. Dus daar zit altijd een beetje een spanningsveld."
Nieuwsuur
Collectie
Dossier stikstof
Binnenland
Deel artikel: