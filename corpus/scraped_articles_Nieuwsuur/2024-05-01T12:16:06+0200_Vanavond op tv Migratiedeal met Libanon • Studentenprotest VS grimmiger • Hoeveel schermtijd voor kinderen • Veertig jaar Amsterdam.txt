Vanavond op tv: Migratiedeal met Libanon? • Studentenprotest VS grimmiger • Hoeveel schermtijd voor kinderen? • Veertig jaar Amsterdam
2024-05-01T12:16:06+0200
https://nos.nl/nieuwsuur/artikel/2518841-vanavond-op-tv-migratiedeal-met-libanon-studentenprotest-vs-grimmiger-hoeveel-schermtijd-voor-kinderen-veertig-jaar-amsterdam

Libanon vangt wereldwijd per hoofd van de bevolking de meeste vluchtelingen op, een geschatte 1,5 miljoen Syriërs. Maar het in Europa gekoesterde idee van opvang in de regio heeft in het land zijn grenzen bereikt. De Libanese regering doet er alles aan om van Syrische vluchtelingen af te komen. Maar de EU wil vasthouden aan afspraken met Libanon: financiële hulp voor vluchtelingenopvang. Is er een nieuwe deal op handen? Te gast is Nora Stel, universitair docent conflictstudies (Radboud Universiteit).
Wat in de Verenigde Staten begon als een vreedzaam protest tegen de oorlog in Gaza, met tientallen studenten, mondt langzaam uit in grotere en ook grimmigere protesten. In New York is een protest op de Columbia University met een grote politiemacht beëindigd. Tientallen studenten zijn gearresteerd en in bussen afgevoerd. Het universiteitsbestuur heeft aangegeven dat er in ieder geval tot 17 mei politie aanwezig zal blijven op de campus. Het optreden van de politie gooit volgens sommigen juist olie op het vuur.
Franse experts zijn met vergaande adviezen gekomen over het gebruik van sociale media door kinderen: tot 3 jaar zouden kinderen helemaal geen schermen meer mogen gebruiken, kinderen tot 11 jaar zouden geen telefoon mogen hebben en tot 15 jaar zouden sociale media verboden moeten worden. President Emmanuel Macron kondigde in januari al aan "de controle over schermen te willen herwinnen". Wat zeggen Nederlandse experts erover?
Aan het begin van de jaren 80 lag Amsterdam er alles behalve florisant bij: vervallen panden, verslaafden, hoge werkloosheid. Inwoners vertrokken massaal de stad uit en kantoren verdwenen uit de binnenstad. Maar inmiddels is de stad getransformeerd naar een groot economisch succes. In het boek 'De Stad' vertelt schrijver Marcel Engelen de turbulente geschiedenis van de afgelopen veertig jaar. Van opgegeven in de jaren 80 tot bijna ten onder aan het eigen succes nu.
Nieuwsuur
Binnenland
Deel artikel: