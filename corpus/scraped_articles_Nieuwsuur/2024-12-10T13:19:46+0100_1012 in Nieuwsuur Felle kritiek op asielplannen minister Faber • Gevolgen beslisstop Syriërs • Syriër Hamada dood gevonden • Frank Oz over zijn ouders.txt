10/12 in Nieuwsuur: Felle kritiek op asielplannen minister Faber • Gevolgen beslisstop Syriërs • Syriër Hamada dood gevonden • Frank Oz over zijn ouders
2024-12-10T13:19:46+0100
https://nos.nl/nieuwsuur/artikel/2547790-10-12-in-nieuwsuur-felle-kritiek-op-asielplannen-minister-faber-gevolgen-beslisstop-syriers-syrier-hamada-dood-gevonden-frank-oz-over-zijn-ouders

De Raad van State en de Raad voor de Rechtspraak vrezen voor een zeer grote extra belasting voor de rechtbanken en de Immigratie- en Naturalisatiedienst (IND) als twee conceptwetsvoorstellen van minister Marjolein Faber van Asiel en Migratie doorgaan. Ze kunnen leiden tot rechtsongelijkheid en het verder vastlopen van de asielketen, is de vrees.
Nederland geeft het komende half jaar geen verblijfsvergunningen meer aan asielzoekers uit Syrië. Minister Marjolein Faber van Asiel en Migratie stelt een zogenoemde beslisstop in: de IND neemt geen besluiten meer over asielaanvragen. Aanleiding is de val van het Assad-regime. Door de gebeurtenissen in Syrië is het volgens Faber moeilijk om vast te stellen of het land wel of niet veilig is om naartoe terug te keren. Welke gevolgen heeft deze beslisstop voor Syriërs?
De Syrische activist Mazen Hamada is dood gevonden in de beruchte Syrische Sednaya-gevangenis. Dat melden media in het land. Hamada kreeg wereldwijde bekendheid vanwege zijn getuigenissen over de martelingen en omstandigheden in Syrische gevangenissen. Na zijn eerdere vrijlating, in 2014, vluchtte hij Syrië uit en kwam hij in Nederland terecht. Maar na een aantal jaar verdween hij weer: vermoedelijk nadat hij vrijwillig naar Syrië was teruggekeerd. Sindsdien vreesde men voor zijn lot.
Morgen opent in het Nationaal Archief in Den Haag de tentoonstelling 'Op de vlucht voor Hitler'. De tentoonstelling gaat over de familie van de bekende Amerikaanse poppenspeler en regisseur Frank Oz, die bekend is van Sesamstraat en de Muppets. Oz' vader was een zogenoemde Engelandvaarder. Hij vluchtte tijdens de Tweede Wereldoorlog naar Engeland en vocht mee tegen de Duitsers. Nieuwsuur spreekt met Frank Oz over de bijzondere geschiedenis van zijn ouders.
Nieuwsuur
Binnenland
Deel artikel: