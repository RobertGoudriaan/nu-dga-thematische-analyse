Vanavond op tv: Stikstofplannen kabinet • Taiwan voelt toenemende dreiging China • CU ook voor terugdringen asiel
2022-11-25T11:23:24+0100
https://nos.nl/nieuwsuur/artikel/2453851-vanavond-op-tv-stikstofplannen-kabinet-taiwan-voelt-toenemende-dreiging-china-cu-ook-voor-terugdringen-asiel

Het kabinet komt vandaag met de plannen om het stikstofprobleem aan te pakken. Boeren, bouwers, natuurbeschermers en provincies kijken daar vol spanning naar uit. De plannen hebben invloed op wat er voor hen mogelijk is in Nederland.
Het was al moeilijk om vergunningen af te geven aan bouwprojecten die stikstof uitstoten, maar sinds de hoogste bestuursrechter begin deze maand een streep zette door de bouwvrijstelling ligt de vergunningverlening vrijwel stil. Ook is het kabinet van plan de meest vervuilende veehouderijen een aanbod te doen om met hun bedrijf te stoppen. Daar staat een stopbonus tegenover. Boeren krijgen 120 procent van de marktwaarde vergoed. Vanavond de reacties, de gevolgen en het laatste nieuws.
In Taiwan voelen ze de toenemende dreiging van China: er is de onophoudelijke druk van het Chinese leger dat sinds afgelopen zomer nog nadrukkelijker aan de poort rammelt. Grenzen op zee en in de lucht zijn niet langer heilig. In de visie van China is Taiwan een afvallige Chinese provincie. De internationale gemeenschap volgt de ontwikkelingen en neemt stelling door het sturen van parlementaire delegaties.
Morgen zijn er regionale verkiezingen in Taiwan. Het gaat over lokale thema's, maar de gespannen relatie met China is nooit ver weg. Correspondent Sjoerd den Daas doet verslag vanaf de Matsu-eilandjes - de Taiwanese frontlinie - en spreekt met de Taiwanese minister van buitenlandse zaken Joseph Wu.
Ook met de ChristenUnie valt te praten over inperking van de asielinstroom. Maar partijleider Gert-Jan Segers verbindt daar de voorwaarde aan dat het dan ook moet gaan over arbeidsmigranten. VVD-leider en premier Mark Rutte beloofde onlangs dat hij ermee aan de slag gaat om het aantal asielzoekers terug te dringen in ruil voor steun van zijn achterban voor de 'spreidingswet, die asielzoekers zo nodig gedwongen eerlijker moet verdelen over de gemeenten. Wat vindt de achterban van de ChristenUnie over de nieuwe opstelling van hun partijleider?
Nieuwsuur
Binnenland
Deel artikel: