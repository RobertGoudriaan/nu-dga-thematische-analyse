Maagverkleining mogelijk voor tieners met obesitas die alles hebben geprobeerd
2025-01-23T07:00:01+0100
https://nos.nl/nieuwsuur/artikel/2552883-maagverkleining-mogelijk-voor-tieners-met-obesitas-die-alles-hebben-geprobeerd

Het is een laatste redmiddel: een maagverkleining voor kinderen met obesitas. Tegenwoordig kan dat ook in Nederland, in het kader van een wetenschappelijke studie. Zes kinderen zijn inmiddels met succes geopereerd. Al blijven artsen voorzichtig.
In 2023 had ruim 12 procent van de 4- tot 17-jarigen overgewicht. Het aandeel kinderen met ernstig overgewicht was 4,1 procent en stijgt elk jaar. In Nederland hebben op dit moment ongeveer 120.000 kinderen ernstig overgewicht.
Anita Vreugdenhil, kinderarts en hoogleraar leefstijlgerelateerde ziekten aan de Universiteit Maastricht, wil kinderen met obesitas weer gezond maken. "We richten ons vooral op leefstijlbegeleiding", zegt ze. Driekwart van de kinderen is daar goed mee geholpen. "Maar een kwart van de kinderen dus niet."
De kinderarts ziet op jonge leeftijd al suikerziekte, leververvetting - een stapeling van vet in de lever - en een hoge bloeddruk. Uit onderzoek blijkt dat de schade groter wordt als die aandoeningen blijven bestaan. "We zien ook dat de effecten van die gezondheidsproblemen bij jongeren veel groter zijn dan bij volwassenen. Niet alleen heeft obesitas enorme consequenties voor hun gezondheid, maar het heeft ook een enorme impact op hun mentale toestand. Sommige kinderen willen er gewoon echt niet meer zijn."
Laura was de allereerste minderjarige die in Nederland de operatie onderging. Ze viel in twee jaar tijd 50 kilo af. Natanya's operatie staat op de planning. Ze weegt 109 kilo en heeft alles al geprobeerd:
De eisen voor een maagverkleining bij kinderen met ernstig overgewicht zijn streng. Er moet sprake zijn van een BMI hoger dan 35, de puberteit moet zijn doorlopen en de patiënt moet meerdere chronische aandoeningen hebben. De minimumleeftijd ligt op 13 jaar. Vreugdenhil: "Ook moeten ze minstens een jaar leefstijlbegeleiding hebben gehad met onvoldoende resultaat."
Een psycholoog, diëtist, kinderarts en een chirurg gaan over de uiteindelijke beslissing. "We gaan niet over één nacht ijs", zegt Vreugdenhil. "Er zitten ook risico's aan de operatie, dus dat willen we alleen voor de kinderen die met de rug tegen de muur staan en voor wie alles al uit de kast is getrokken. Het is echt een laatste redmiddel."
Chirurg François van Dielen voert maagverkleiningen uit bij kinderen. Het komt hem ook op kritiek te staan. "Veel mensen hebben daar toch wel wat moeite mee en dat begrijp ik. Dus ik benadruk ook altijd dat we het echt alleen maar doen bij die kinderen waarbij helaas alle conservatieve behandelingen niet werken."
Want alleen met een operatie zijn ze er nog niet. "Ze moeten hun eetgedrag aanpassen, vitaminesupplementen blijven gebruiken en weer gaan sporten. Dat moet langzaam worden opgestart. De leefstijlbegeleiding blijft doorgaan. Je kunt niet meer alles eten en daar zul je de rest van je leven op moeten letten."
Na de operatie zien de artsen dat de gezondheidsproblemen afnemen. Vreugdenhil: "Maar ook dat ze uit dat sociale isolement komen, dat hun zelfvertrouwen groeit, dat ze weer in beweging komen en dat ze weer met leeftijdsgenoten omgaan." De kinderen verliezen ongeveer 35 procent van hun totale gewicht in een jaar.
De kosten van de operatie zijn niet verzekerd. De ziekenhuizen betalen de operaties in het kader van het wetenschappelijk onderzoek. Het voor- en nazorgtraject van de studie loopt in het Maastricht UMC+, de ingreep bij het Máxima Medisch Centrum.
Het reguleren van een hongergevoel met medicijnen is voor kinderen met obesitas ook een optie, maar zorgverzekeraars vergoeden dat soort medicijnen tot nu toe alleen voor volwassenen. Geneesmiddelenproducent Novo Nordisk, die afslankmedicijnen maakt, heeft Europese goedkeuring voor hun medicijn voor kinderen vanaf twaalf jaar. Maar vergoeding uit de basisverzekering laat naar verwachting nog zeker maanden op zich wachten.
Nieuwsuur
Binnenland
Deel artikel: