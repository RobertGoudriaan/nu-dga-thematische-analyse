Vanavond op tv: Plasterk geen premier, wie wel? • Arrestatiebevel tegen Netanyahu • Herinneringen aan Doe Maar-icoon Henny Vrienten
2024-05-20T15:14:23+0200
https://nos.nl/nieuwsuur/artikel/2521195-vanavond-op-tv-plasterk-geen-premier-wie-wel-arrestatiebevel-tegen-netanyahu-herinneringen-aan-doe-maar-icoon-henny-vrienten

Hij leek op poleposition te liggen om de nieuwe premier van Nederland te worden, maar vandaag maakte Ronald Plasterk bekend dat hij afziet van de functie. Aanleiding is het onderzoek dat Amsterdam UMC uitvoert naar mogelijke patentfraude door Plasterk. De PvdA'er ontkent de beschuldiging, maar noemt die wel "belemmerend voor mijn eventuele functioneren als minister-president".
Dus rijst de vraag: wie moet dan wel het kabinet van PVV, VVD, NSC en BBB gaan leiden? De partijleiders zelf, waaronder ook Wilders, hebben al gezegd het niet te gaan doen.
Vorige week presenteerden de partijen nog een hoofdlijnenakkoord, zoals ze het zelf noemen, maar hoe zeker is dat de partijen daadwerkelijk met elkaar in zee gaan nu de premiersvraag weer helemaal open ligt? We vragen het aan onze politiek verslaggever Nynke de Zoeten.
De aanklager van het Internationaal Strafhof (ICC) in Den Haag wil dat er arrestatiebevelen worden uitgevaardigd tegen de Israëlische premier Netanyahu, zijn defensieminister Gallant en drie kopstukken van terreurgroep Hamas, onder wie Hamas-leider Yahya Sinwar. De aanklager schrijft in een verklaring dat hij voldoende bewijs heeft tegen het vijftal om hen te vervolgen voor oorlogsmisdaden en misdaden tegen de menselijkheid in de oorlog tussen Israël en Hamas.
Wat betekent dit bevel voor de toekomst van Netanyahu en de internationale positie van Israël? We vragen het Göran Sluiter, hoogleraar internationaal strafrecht aan de Universiteit van Amsterdam.
Het is inmiddels ruim twee jaar geleden dat Doe Maar-zanger en -bassist Henny Vrienten overleed. Hoog tijd voor een boek over hem, vond schrijver en fan Leo Oldenburger.
Het boek is aanleiding voor ons om terug te kijken op het bewogen leven van Vrienten. Dat doen we met onder anderen muzikant en vriend Tom America, Golden Earring-bassist Rinus Gerritsen en Boaz Kok van Goldband.
Nieuwsuur
Binnenland
Buitenland
Politiek
Deel artikel: