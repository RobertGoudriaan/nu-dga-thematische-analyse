Veel meer Oekraïners ontvluchten dienstplicht: 'Geen perspectief, behalve oorlog'
2025-01-24T22:27:15+0100
https://nos.nl/nieuwsuur/artikel/2553135-veel-meer-oekrainers-ontvluchten-dienstplicht-geen-perspectief-behalve-oorlog

Het aantal Oekraïense mannen dat de oorlog ontvlucht en illegaal de grens oversteekt naar Oost-Europese landen, is het afgelopen jaar sterk toegenomen.
Volgens de cijfers van het Europese grensagentschap Frontex staken vorig jaar 14.232 Oekraïners de grens over naar Europa, drie keer zoveel als het jaar ervoor. Waarschijnlijk ligt het werkelijke aantal nog hoger.
Oekraïense mannen tussen de 18 en de 60 mogen het land niet verlaten voor het geval ze worden opgeroepen voor militaire dienst. De Oekraïense grenspolitie onderschept af en toe mannen op die toch proberen te vluchten. Aantallen wil een woordvoerder niet noemen, wel dat de grootste groep illegale overstekers bestaat uit mannen tussen de 18 en 60.
De Roemeense hulpdiensten rukken bijna dagelijks uit om Oekraïense mannen uit de bergen te redden, zegt Dan Benga, commandant van de reddingsdienst in de regio Maramures. "Ze slaan op de vlucht om aan de oorlog te ontsnappen. Dat is de hoofdreden."
Benga's team controleert in het noorden van Roemenië een grens van zo'n 200 kilometer met Oekraïne. "De mannen vluchten omdat ze geen professionele strijdkrachten zijn. Ze zijn niet blij met de oorlog en willen niet vechten."
Soms gaat het mis: in totaal zijn zeventien Oekraïners in deze regio gestorven bij hun tocht door de bergen, onder meer door onderkoeling. "Zodra ze de grens oversteken, zijn ze in levensgevaarlijk gebied", zegt Benga.
De reddingswerkers treffen vaak oververmoeide mannen aan:
Oekraïne heeft een groot tekort aan nieuwe rekruten. En de mannen aan het front zijn moe na drie jaar oorlog en willen worden vervangen.
Steeds meer mannen zoeken naar een mogelijkheid om de mobilisatie, die bij 25 begint, te ontwijken. Op straat in Oekraïne worden mannen gecontroleerd of ze wel zijn ingeschreven of opgeroepen. Mannen zonder geldige papieren worden opgepakt.
Voor steeds meer mannen zijn de controles reden om op de vlucht te slaan. "Als je op straat loopt, moet je je militaire pas bij je hebben", zegt Vladimir, een deserteur met wie Nieuwsuur spreekt. "Als je werk wil krijgen, heb je die pas nodig. Zonder militaire pas ben je niemand. In feite is het leven van een man verder niks waard." Een andere deserteur, Dmitro, zegt: "Ik werd bang dat ze me op straat zouden aanhouden, me in een auto zouden stoppen en de dood tegemoet zouden sturen."
Intussen gaan er stemmen op, onder andere in Washington, om de Oekraïense dienstplicht te verlagen van 25 naar 18 jaar. Voor de krijgsmacht zou dat een goede zaak zijn, zegt Oost-Europadeskundige Bob Deen. "Want de gemiddelde leeftijd in het leger ligt heel hoog, ver boven de 40. De krijgsmacht wil fitte, jonge mannen kunnen inzetten."
Maar de Oekraïense politiek, Zelensky incluis, wil daar de vingers niet aan branden. Deen: "Oekraïne heeft een enorm demografisch probleem, want juist in die leeftijdscategorie van 18 tot ongeveer 25 - 30 jaar, daar zijn er niet zoveel van. Dat komt door lage geboortecijfers in de jaren 90. Het zou dus een enorme wissel trekken op de toekomst van Oekraïne als die groep naar het front wordt gestuurd: wie moet dan het land opbouwen als de oorlog voorbij is?"
Of er binnenkort een einde komt aan de oorlog, hangt volgens Deen in eerste instantie af wanneer Poetin en Trump met elkaar zullen spreken. Poetin heeft gezegd open te staan voor een fysiek gesprek met Trump. "Hij denkt meer uit een fysieke ontmoeting te kunnen slepen dan uit een telefoongesprek", zegt Deen.
Deze welwillendheid van Poetin is mogelijk een reactie op uitspraken van Trump, eerder deze week, dat er meer sancties zullen volgen als Rusland niet wil onderhandelen. "Poetin heeft er nu extra belang bij om te laten zien dat hij wil praten", zeg Deen. "Ik denk dat we de komende maanden veel schijnbewegingen zullen gaan zien: Rusland zal doen alsof het wil onderhandelen. Oekraïne zal doen alsof het zich heel constructief opstelt, maar ondertussen wordt het heel moeilijk voor alle partijen."
Nieuwsuur
Collectie
Toekomst Oekraïne
Buitenland
Deel artikel: