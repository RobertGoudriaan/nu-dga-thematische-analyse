Vanavond op tv: VVD en de spreidingswet • Nieuwe drugscijfers • Oude kunstenaars
2024-01-17T14:47:27+0100
https://nos.nl/nieuwsuur/artikel/2505247-vanavond-op-tv-vvd-en-de-spreidingswet-nieuwe-drugscijfers-oude-kunstenaars

Binnen de VVD is veel verbazing en onrust over het besluit van de Eerste Kamerfractie om voor de spreidingswet te stemmen. We praten erover met meerdere partijleden. Ook zorgt het besluit voor discussie aan de tafel waar PVV, VVD, NSC en BBB onderhandelen over een nieuw kabinet. PVV-leider Geert Wilders zet middenin de verkennende gesprekken de hakken in het zand. Politiek verslaggever Arjan Noorlander praat ons bij over de laatste stand van zaken in politiek Den Haag.
Het jaar is pas 17 dagen oud en nu al heeft de Rotterdamse politie vijftig zogenoemde uithalers gearresteerd. Dat zijn loopjongens voor de georganiseerde misdaad die ladingen drugs uit binnenkomende containers halen. Jongens die daar tienduizenden euro's voor kunnen krijgen, zelfs als ze tegen de lamp lopen. Het is dan ook criminaliteit die een grote aantrekkingskracht blijft houden op zelfs kinderen. We zijn bij een rechtszaak tegen een uithaler. Te gast is: Hugo Hillenaar, hoofdofficier van Justitie van het OM in Rotterdam
De meeste mensen stoppen met werken als ze de pensioengerechtigde leeftijd hebben. Maar veel kunstenaars doen dat niet. Nieuwsuur portretteert in een nieuwe serie oude kunstenaars die niet kunnen of willen stoppen met hun werk. Vanavond is de eerste aflevering, met in de hoofdrol Klaas Gubbels. Hij werd bijna 90 jaar geleden geboren in Rotterdam, en is bekend van zijn stillevens van tafels, stoelen en koffiekannen.
Nieuwsuur
Binnenland
Deel artikel: