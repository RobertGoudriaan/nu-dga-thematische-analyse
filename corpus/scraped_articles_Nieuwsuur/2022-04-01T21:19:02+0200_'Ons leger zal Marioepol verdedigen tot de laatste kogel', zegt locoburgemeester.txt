'Ons leger zal Marioepol verdedigen tot de laatste kogel', zegt locoburgemeester
2022-04-01T21:19:02+0200
https://nos.nl/nieuwsuur/artikel/2423537-ons-leger-zal-marioepol-verdedigen-tot-de-laatste-kogel-zegt-locoburgemeester

Het konvooi van het Rode Kruis dat inwoners van Marioepol vandaag zou evacueren, moest weer omdraaien. In een verklaring zegt het Internationale Comité van het Rode Kruis (ICRC) dat de omstandigheden het onmogelijk maakten om de poging voort te zetten.
"Mensen hebben gebrek aan voedsel, gebrek aan water, gebrek aan alles. De stad zelf heeft een gebrek aan leven", zegt Sergei Orlov, de locoburgemeester van Marioepol in Nieuwsuur. Om een betere overlevingskans te hebben, leven mensen volgens hem vooral onder de grond. "Ik denk niet dat het mogelijk is om veel dagen in zo'n toestand te overleven."
Volgens een woordvoerder van het Rode Kruis raken de woorden op om het leed in Marioepol te omschrijven. "Het is verschrikkelijk en de situatie verslechtert. Het is een humanitaire noodzaak dat mensen mogen vertrekken en hulpgoederen mogen binnenkomen."
Op dit moment zitten zeker 150 duizend mensen vast, zegt Peter Wijninga, defensie-expert van het Haags Centrum voor Strategische Studies. Mogelijk nog meer. "Mensen zitten nu drie, vier weken in de knel. Mondjesmaat zijn er mensen uitgehaald."
Oekraïne maakte vanavond bekend dat het ruim 3000 mensen wel is gelukt om weg te komen. Het is niet duidelijk hoe zij Marioepol toch hebben weten te verlaten.
De stad in het zuidoosten van Oekraïne wordt al weken omsingeld door de Russen. Het Oekraïense leger wordt niet meer bevoorraad. Er zijn eerder al afspraken gemaakt over de veilige evacuatie van de inwoners, maar tot nu toe zijn meerdere pogingen om veilige corridors te organiseren mislukt.
Wiens schuld het is dat het konvooi de stad vandaag opnieuw niet kon bereiken, is volgens Wijninga niet te zeggen. "Een oorlog is, hoe gruwelijk het ook klinkt, een spel. Een heel wreed spel. Sommige kaarten krijg je te zien, op momenten dat het de partijen uitkomt. Andere kaarten houden ze voor de borst. Dus je weet het niet precies."
De locoburgemeester vertelt dat hij geen contact krijgt met zijn eigen familie en vrienden in Marioepol. Dat geldt ook voor zijn collega's. "Ik weet niet of ze wel of niet in leven zijn. Mensen lijden onder voortdurende luchtaanvallen waarbij de civiele infrastructuur van deze beschieting met raketten wordt vernietigd. Rusland pleegt genocide in Marioepol."
Inmiddels lijkt het aftellen tot de val van Marioepol begonnen. De verwachting is volgens Wijninga dat de Russen de stad snel innemen, zodra Oekraïense burgers de stad hebben kunnen verlaten.
De locoburgemeester blijft strijdbaar. "Ik denk dat het Oekraïense leger onze stad zal verdedigen tot de laatste kogel."
Nieuwsuur
Buitenland
Deel artikel: