Vanavond op tv: Een nieuw pensioenstelsel • Is de spreidingswet uitvoerbaar? • Misbruik SOS Kinderdorpen
2023-06-01T12:13:40+0200
https://nos.nl/nieuwsuur/artikel/2477299-vanavond-op-tv-een-nieuw-pensioenstelsel-is-de-spreidingswet-uitvoerbaar-misbruik-sos-kinderdorpen

Bij SOS Kinderdorpen was ruim dertig jaar sprake van seksueel, fysiek, emotioneel en financieel misbruik. Dat is de conclusie in een rapport van onderzoeksinstituut Verinorm - in handen van Nieuwsuur - dat meldingen van misbruik en incidenten bij SOS Kinderdorpen Suriname heeft onderzocht.
De nieuwe pensioenwet is een feit. Over een paar jaar krijgen alle werkenden die via hun werkgever voor hun pensioen sparen of gespaard hebben een nieuwe regeling. Ook voor zzp'ers die voor een pensioen sparen, gaat er wat veranderen. De grootste verandering is dat er in plaats van één grote pot met geld allemaal kleine, individuele potjes komen. Wat zijn de voordelen en wat zijn de nadelen? Minister Carola Schouten (Pensioenen) is te gast.
Er zijn te weinig opvangplekken voor asielzoekers. Het kabinet wil daarom met een nieuwe spreidingswet gemeenten verplichten asielzoekers op te vangen. Die moeten de komende jaren gezamenlijk maximaal 40.000 nieuwe opvangplekken leveren. Dat zijn gemiddeld 115 asielzoekers per gemeente.
De Tweede Kamer organiseert vandaag gesprekken met deskundigen en belanghebbenden ter voorbereiding op het Kamerdebat over de wet. Daarna moet de wet nog door de nieuwe Eerste Kamer. We zijn in de gemeente Tubbergen, waar vorig jaar een hotel werd aangewezen als opvanglocatie voor asielzoekers. Dat leidde tot de nodige ophef.
Nieuwsuur
Binnenland
Deel artikel: