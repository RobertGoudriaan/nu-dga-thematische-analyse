Vanavond op tv: Acties van klimaatactivisten • Problemen door lerarentekort • China en Europese havens • Haratischwili over 'Het Schaarse Licht'
2022-10-26T17:57:42+0200
https://nos.nl/nieuwsuur/artikel/2449866-vanavond-op-tv-acties-van-klimaatactivisten-problemen-door-lerarentekort-china-en-europese-havens-haratischwili-over-het-schaarse-licht

Ze gooien blikken soep over de werken van Van Gogh en Monet, prikken autobanden lek of lijmen zich vast aan de talkshowtafel van Jinek. De protestacties van klimaatactivisten hebben een nieuwe, opvallende, stijl aangenomen en trekken wereldwijd veel aandacht. Wat willen kllimaatactivisten met deze acties duidelijk maken, en is dit een geslaagde manier?
In juli zeiden onderwijsministers Dennis Wiersma en Robbert Dijkgraaf met een Kamerbrief te komen met daarin uitgewerkte, 'onorthodoxe' oplossingen voor het lerarentekort. De brief kwam vorige week, maar de oplossingen niet. In plaats daarvan staan in de brief dilemma's die ze met de Kamer willen bespreken.
Wat er wel (en niet) in de brief stond, bespreken we in de studio met onderwijsonderzoeker Louise Elffers. Ook wordt er gekeken naar de directe gevolgen van het lerarentekort en wie hierdoor wordt geraakt.
Opnieuw komt een belangrijk onderdeel van de Europese infrastructuur in Chinese handen: een terminal van de Hamburgse haven. Dat is een overwinning voor de Chinese president Xi die, zo bleek gisteren, er zelfs in het geheim politiebureaus in andere landen op na zou houden. Naar die activiteiten in Rotterdam en Amsterdam wordt nu onderzoek gedaan.
Tegelijkertijd loopt onderzoek naar de Chinese interesse in Europese havens ook al. Te gast in de studio is Xiaoxue Martin, Azië-expert bij het Clingendael Instituut.
De Duits-Georgische schrijfster en theatermaker Nino Haratischwili schreef het boek 'Het Schaarse Licht', over de generatie Georgiërs die kind was tijdens de laatste jaren van de Sovjet-Unie en de eerste periode van onafhankelijkheid. Daarin zijn veel parallellen tussen toen en nu te zien: de Russische soldaten die toen het straatbeeld domineerden, versus de Russische vluchtelingen van een nieuwe oorlog die nu overal in Tbilisi te horen zijn.
Nieuwsuur
Binnenland
Buitenland
Deel artikel: