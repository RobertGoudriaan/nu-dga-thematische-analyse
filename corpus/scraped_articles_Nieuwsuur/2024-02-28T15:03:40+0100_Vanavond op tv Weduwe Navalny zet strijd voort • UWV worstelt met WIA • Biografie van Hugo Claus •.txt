Vanavond op tv: Weduwe Navalny zet strijd voort • UWV worstelt met WIA • Biografie van Hugo Claus •
2024-02-28T15:03:40+0100
https://nos.nl/nieuwsuur/artikel/2510719-vanavond-op-tv-weduwe-navalny-zet-strijd-voort-uwv-worstelt-met-wia-biografie-van-hugo-claus

De overleden Russische oppositieleider Aleksej Navalny wordt vrijdag begraven in Moskou, zo werd vandaag bekend. Er is die dag ook een afscheidsplechtigheid in een kerk. Het is nog onduidelijk of de uitvaart "vreedzaam" gaat zijn, zegt zijn vrouw Joelia Navalnaja.
Zij deed vandaag een opvallende oproep aan het Westen: erken Poetin niet langer als president van Rusland. Wat zou het betekenen als landen als Nederland dat doen?
Ook bespreken we de Kremlin-leaks: gelekte documenten waaruit zou blijken dat Poetin in aanloop naar de presidentsverkiezingen media inzet als propaganda-kanaal.
Vandaag verschijnt een nieuw boek over de Vlaamse kunstenaar Hugo Claus, nog altijd de meest bekroonde auteur uit het Nederlands taalgebied. Hij was een alleskunner en leefde meerdere levens tegelijk. Hij schreef romans, gedichten en toneelstukken, hij regisseerde, acteerde en was ook nog beeldend kunstenaar.
We spreken met auteur Mark Schaevers en Claus' zoon Thomas, die bovendien unieke eigen beelden van zijn vader deelt.
Het UWV kampt met personeelstekorten. De uitkeringsinstantie zette daarom eind 2022 een drastische stap: alle 60-plussers hoeven niet meer medisch gekeurd te worden. Gevolg: deze groep wordt 80 tot 100 procent arbeidsongeschikt verklaard en komt slechts zelden nog aan het werk. Critici noemen het een verkapte VUT-regeling die in deze tijden van personeelskrapte moeilijk is uit te leggen.
Nieuwsuur
Binnenland
Deel artikel: