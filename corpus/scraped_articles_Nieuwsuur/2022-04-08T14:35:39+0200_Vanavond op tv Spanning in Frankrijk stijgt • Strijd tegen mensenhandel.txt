Vanavond op tv: Spanning in Frankrijk stijgt • Strijd tegen mensenhandel
2022-04-08T14:35:39+0200
https://nos.nl/nieuwsuur/artikel/2424361-vanavond-op-tv-spanning-in-frankrijk-stijgt-strijd-tegen-mensenhandel

Een paar maanden geleden zag de politieke toekomst van Emmanuel Macron er nog rooskleurig uit. Inmiddels is duidelijk dat de verkiezingen spannend worden nu Marine Le Pen (rechts-radicaal) in populariteit stijgt, terwijl Macron juist zakt in de peilingen. Zondag gaan de Fransen naar de stembus voor de eerste ronde van de presidentsverkiezingen. Correspondent Saskia Dekkers sprak onder meer met ontevreden kiezers. Ze is vanavond te gast in de studio.
Bij een raketaanval op een treinstation in Kramatorsk in Oost-Oekraïne zijn vermoedelijk tientallen slachtoffers gevallen. Volgens de burgemeester van Kramatorsk waren er zo'n 4000 mensen op het station toen de raketten insloegen, voornamelijk vrouwen, ouderen en kinderen. Ze waren daar in afwachting van hun evacuatie uit het gebied. We bespreken de situatie met Peter Wijninga, defensie-expert van het Haags Centrum voor Strategische Studies.
In Polen probeert een grote groep vrijwilligers te voorkomen dat Oekraïense vrouwen en meisjes die op de vlucht zijn in handen vallen van mensenhandelaars. Ze zorgen voor speciaal vervoer en proberen een veilige omgeving te creëren. Verslaggever Arjen van der Horst maakte een reportage.
Een week geleden werden topmannen van PostNL België opgepakt op verdenking van arbeidsuitbuiting, valsheid in geschrifte en het vormen van een criminele organisatie. De misstanden hebben zich mogelijk voorgedaan bij onderaannemers van het bedrijf. Inmiddels zijn de bestuurders vrijgelaten, maar het onderzoek gaat door. We spreken de Belgische onderzoeksjournalist Joppe Nuyts. Hij werkte vorig jaar wekenlang undercover bij koeriersbedrijf PostNL. Met een verborgen camera liet hij zien hoe onderaannemers zonder rijbewijs rondreden en minderjarigen lieten werken die lange dagen moesten maken.
Nieuwsuur
Binnenland
Buitenland
Deel artikel: