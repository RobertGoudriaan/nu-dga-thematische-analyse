Vanavond op tv: Xi's charmeoffensief • Formatietekst op de foto • Lonen zonnepanelen nog? • Drugsoorlog in Europa
2024-05-06T12:02:26+0200
https://nos.nl/nieuwsuur/artikel/2519477-vanavond-op-tv-xi-s-charmeoffensief-formatietekst-op-de-foto-lonen-zonnepanelen-nog-drugsoorlog-in-europa

De Chinese leider Xi Jinping begint vandaag aan zijn rondreis door Europa. In Frankrijk spreekt hij met president Macron en met voorzitter van de Europese Commissie Ursula von der Leyen. Hij treft een ander Europa dan vijf jaar geleden, toen de betrekkingen nog een stuk beter waren. Onder andere zijn steun aan Rusland is de EU een doorn in het oog. Later deze week bezoekt Xi Hongarije en kandiaat-EU-lid Servië, landen die hem beter gezind zijn. We spreken met voormalig China-correspondent Eva Rammeloo over Xi's politieke belangen. Econoom Mathijs Bouman schuift aan in de studio om de economische belangen van China en de EU toe te lichten.
In een document onder de arm van PVV-onderhandelaar Gidi Markuszower, gefotografeerd door een politiek fotograaf, is te lezen waar het volgende kabinet mee aan de slag moet. Bestaanszekerheid en koopkracht, grip op migratie, wonen en volkshuisvesting, infrastructuur en openbaar vervoer, en een goede toekomst voor landbouw en visserij zijn belangrijke thema's voor de coalitie-onderhandelaars. We schakelen met politiek duider Arjan Noorlander om te praten over de stand van zaken in de formatie.
De zon gaat schijnen en dat betekent dat zonnepanelen overuren draaien. Maar met het overvolle stroomnet is dat juist niet de bedoeling. Eigenaren van zonnepanelen moeten betalen voor teruglevering als er te veel zonne-energie wordt opgewekt. Hun wordt daarom gevraagd hun panelen uit te zetten bij veel zonneschijn. Een eigenaardig gegeven, in een tijd waarin schone energie de toekomst zou moeten zijn. Loont het nog om zonnepanelen te nemen en wat zijn oplossingen voor het stroomoverschot?
Nog nooit werd er in Europa zoveel cocaïne onderschept én gebruikt. Ook de geregistreerde drugscriminaliteit in de EU ligt hoger dan ooit. Uit Brussel klinkt er nu oorlogstaal om het tij te keren. Maar in België, dat zelf wordt geteisterd door een enorme cocaïnetoestroom via de Antwerpse haven, vragen experts zich af of het legaliseren van drugs niet een veel betere de oplossing is dan een War on Drugs. We bespreken de Europese plannen met Eurocommissaris voor Binnenlandse Zaken Ylva Johansson.
Nieuwsuur
Binnenland
Deel artikel: