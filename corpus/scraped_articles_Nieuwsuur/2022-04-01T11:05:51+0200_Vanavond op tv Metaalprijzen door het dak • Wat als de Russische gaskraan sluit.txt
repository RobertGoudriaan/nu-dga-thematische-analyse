Vanavond op tv: Metaalprijzen door het dak • Wat als de Russische gaskraan sluit?
2022-04-01T11:05:51+0200
https://nos.nl/nieuwsuur/artikel/2423466-vanavond-op-tv-metaalprijzen-door-het-dak-wat-als-de-russische-gaskraan-sluit

De inflatie kwam de afgelopen maand uit op bijna 12 procent, volgens een eerste raming van het Centraal Bureau voor de Statistiek. Dat is uitzonderlijk hoog, vergelijkbaar met het niveau op de piek van de oliecrisis in 1975.
Die prijsstijgingen worden gevoeld in de metaalindustrie. Vooral de prijs van nikkel, cruciaal voor onder meer het maken van accu's voor elektrische auto's, zijn torenhoog. De oorzaken en gevolgen bespreken we met kenners uit de industrie en met onze econoom Mathijs Bouman.
De grootste veroorzaker van de hoge inflatie is de hoge gasprijs. Vanwege de oorlog in Oekraïne zijn er zorgen over de voorziening en lopen de prijzen snel op. Wat gebeurt er als Rusland de gaskraan zou sluiten? Bart Jan Hoevers, directeur van de Gasunie, vertelt in de studio over de pijnlijke keuzes die dan moeten worden gemaakt.
De Oekraïense stad Marioepol ligt al weken onder vuur. Voor vandaag staat een "humanitaire corridor" gepland om hulpgoederen te leveren en burgers te evacueren. Het Internationale Comité van het Rode Kruis (ICRC) noemt het creëren van een veilige doorgang "extreem ingewikkeld". Volgens het stadsbestuur verhinderen Russische troepen zelfs de kleinste hoeveelheid humanitaire voorraden. We spreken met Sergyj Orlov, de locoburgemeester van Marioepol.
Het is de grootste Nederlandse mediaproductie ooit: de game Horizon Forbidden West. Het spel kwam begin dit jaar uit, en staat sindsdien hoog in de internationale verkooplijstjes. Het gaat om een Nederlandse productie, gemaakt in Amsterdam. De game-industrie zet inmiddels wereldwijd bijna 200 miljard dollar om, meer dan de muziek- en filmindustrie bij elkaar. Hoe bouw je een digitale megaproductie, en staan we aan het begin van een technische revolutie?
Nieuwsuur
Binnenland
Deel artikel: