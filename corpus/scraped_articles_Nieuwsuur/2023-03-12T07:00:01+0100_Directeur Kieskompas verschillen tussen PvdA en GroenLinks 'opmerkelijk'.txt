Directeur Kieskompas: verschillen tussen PvdA en GroenLinks 'opmerkelijk'
2023-03-12T07:00:01+0100
https://nos.nl/nieuwsuur/artikel/2467145-directeur-kieskompas-verschillen-tussen-pvda-en-groenlinks-opmerkelijk

In een televisiedebat nemen de Partij van de Arbeid en GroenLinks het vanavond op tegen de VVD van Mark Rutte. De linkse partijen werken landelijk steeds nauwer samen, maar in de provincie blijkt er aardig wat onenigheid te bestaan over belangrijke progressieve thema's.
Nieuwsuur inventariseerde afgelopen week de antwoorden die de twee partijen gaven op verschillende progressieve stellingen in het Kieskompas. Daaruit bleek dat de partijen op sommige thema's tegenover elkaar staan.
Op de website van het Kieskompas geven politieke partijen aan in hoeverre ze het eens zijn met stellingen over uiteenlopende onderwerpen. Kiezers kunnen op die manier zien welke partij het beste bij hun opvattingen past. De verschillen tussen GroenLinks en PvdA zijn vooral zichtbaar op thema's als woningbouw, werkgelegenheid en natuurbeheer.
De PvdA en GroenLinks sjansen met elkaar, maar hebben inhoudelijk wel grote verschillen.
In Drenthe vindt GroenLinks bijvoorbeeld dat er meer windmolens moeten komen, maar de Partij van de Arbeid vindt dat landschapsvervuiling. De PvdA vindt dat ganzen in Noord-Holland afgeschoten mogen worden om gewassen te beschermen. GroenLinks is het daar niet mee eens. Of neem Lelystad Airport, in Flevoland. Moet de provincie zich inzetten om dat vliegveld te openen? 'Mee eens', zegt de PvdA in die provincie. GroenLinks is het hier helemaal niet mee eens.
Ook over de toekomst van andere vliegvelden zijn de provinciale afdelingen van GroenLinks en PvdA het oneens. In het geval van Groningen Airport blijkt dat uit de ingevulde antwoorden in het Kieskompas, in het geval van Airport Twente bleek dat deze week tijdens een lijsttrekkersdebat van 1Twente.
Politiek-duider Arjan Noorlander: "Het wordt de komende periode spannend wat de partijen met deze verschillen gaan doen. Ze zijn van plan om bij de komende landelijke verkiezingen met één lijst te komen en als het lukt één verkiezingsprogramma. Dan moeten ze die verschillen op belangrijke onderwerpen wel weten te overbruggen. Dat wordt een enorme kluif.
Maar het is ook logisch dat die verschillen er zijn, want het zijn twee verschillende partijen en bij de pijnpunten kom je pas als laatste uit. Als het volgende week woensdag lukt om bij elkaar opgeteld de grootste te worden, dan wordt de wil om over die verschillen heen te stappen groter. Maar of GroenLinks en PvdA samen gaan groeien, moet nog blijken. Uit de laatste peiling blijkt dat ze evenveel zetels lijken te halen als vier jaar geleden."
Nieuwsuur legde deze afwijkende posities voor aan de directeur van het Kieskompas, Willem Blanken, en sprak hierover ook met provinciale PvdA en GroenLinks-lijsttrekkers in Flevoland en Zeeland. Volgens Blanken zijn de verschillen tussen GroenLinks en PvdA groter dan de verschillen tussen rechtse partijen als JA21, FvD en BVNL.
"Dat is kluitjesvoetbal met inhoudelijk bijna geen verschillen. Maar die rechtse partijen zijn juist versnipperd en hebben afstand van elkaar genomen. De PvdA en GroenLinks sjansen met elkaar, maar hebben inhoudelijk wel grote verschillen." Blanken is benieuwd hoe het eenwordingsproces tussen de partijen verdergaat: "De discussie zal op bepaalde punten echt ingewikkeld zijn."
De vraag of er woningen mogen worden gebouwd in groen buitengebied verdeelt GroenLinks en PvdA in bijna elke provincie. Kieskompasdirecteur Blanken: "Bij zo'n stelling zie je dat het gaat om de groene principes van GroenLinks versus de meer traditionele woningbouwachtergrond van de PvdA. Die verschillen zie je door bijna alle provincies heen."
In Zeeland, de enige provincie waar PvdA en GroenLinks met één gezamenlijke kieslijst meedoet aan de komende verkiezingen, antwoordt de partij als enige 'neutraal' op deze stelling. "Dat lijkt een compromis", zegt Blanken. Anita Pijpelink, de lijsttrekker van de gezamenlijke lijst PvdA/GroenLinks in Zeeland bevestigt desgevraagd dat ze geen keuze wilde maken over woningbouw ten koste van groen buitengebied, omdat het volgens haar niet nodig is om in Zeeland in het groene buitengebied te bouwen.
Maar na vragen van Nieuwsuur aan de provincie Zeeland, blijkt dat er in die provincie al bouwplannen zijn goedgekeurd in het groene buitengebied. Het zal voor de Zeeuwse Pvda/GroenLinks-fractie de komende vier jaar af en toe een lastige afweging blijven, zegt lijsttrekker Pijpelink.
In een reactie zegt GroenLinks dat beide partijen in de provincies, met uitzondering van Zeeland, meedoen als twee verschillende partijen. "Verschillen zijn er daarom ook." Maar deze verschillen zijn veel kleiner dan onze verschillen met de rechtse partijen, schrijft GroenLinks. "In de Eerste Kamer overbruggen we onze verschillen en gaan één fractie vormen en één blok te vormen voor een sociaal en groen Nederland."
"Hoewel de overeenkomsten tussen onze partijen vele malen groter zijn dan de verschillen, denken we niet over alles precies hetzelfde en kun je dus als kiezer in de provincie een stem uitbrengen op de partij die het dichtste bij je staat", schrijft de PvdA in een reactie. "PvdA en GroenLinks kunnen samen de grootste fractie worden."
Nieuwsuur
Binnenland
Politiek
Deel artikel: