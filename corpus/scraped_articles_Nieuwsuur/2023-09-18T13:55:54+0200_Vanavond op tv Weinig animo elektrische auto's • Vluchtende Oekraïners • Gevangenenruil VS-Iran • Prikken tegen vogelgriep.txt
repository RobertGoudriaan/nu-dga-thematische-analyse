Vanavond op tv: Weinig animo elektrische auto's • Vluchtende Oekraïners • Gevangenenruil VS-Iran • Prikken tegen vogelgriep
2023-09-18T13:55:54+0200
https://nos.nl/nieuwsuur/artikel/2490922-vanavond-op-tv-weinig-animo-elektrische-auto-s-vluchtende-oekrainers-gevangenenruil-vs-iran-prikken-tegen-vogelgriep

Waar vorig jaar de subsidiepot voor elektrische auto's in mei al leeg was, blijft het aantal aanvragen dit jaar sterk achter. Veel mensen willen wel een elektrische auto, maar ze vinden het vaak nog te duur.
Want de subsidie is een kleine 3000 euro. Dat terwijl elektrische auto's soms tienduizenden euro's kosten. Wat kan de overheid, die in 2050 klimaatneutraal wil zijn, nu het beste doen? We praten erover met onze huiseconoom Mathijs Bouman.
Toen Rusland Oekraïne vorig jaar binnenviel stonden Oekraïners voor de keuze: weggaan of blijven? Voor veel Oekraïense mannen geldt dat ook een gang naar het front een optie was. Hoewel president Zelensky hen opriep de wapens op te pakken, kozen sommigen ervoor te vluchten naar bijvoorbeeld Nederland.
Hoe kijken zij nu terug op hun beslissing van toen? En wat vindt Oekraïne ervan dat sommige mannen besloten weg te gaan? Ook spreken we met een vrouw die in de opvang in Nederland zit terwijl haar man naar het front vertrok.
Iran zegt dat de gevangenenruil met de Verenigde Staten vandaag gaat plaatsvinden. Volgens een woordvoerder van het Iraanse ministerie van Buitenlandse Zaken is het vrijgegeven geld - een belangrijk element in de gevangenenruil met de VS - in Qatar. Beide landen laten vijf gevangenen vrij.
In de strijd tegen vogelgriep begint de overheid een proef met vaccinatie. Loont het om al het pluimvee in Nederland een prik te geven? Wat zijn de voor- en nadelen? Zou het de oplossing kunnen zijn in de strijd tegen de wereldwijde uitbraak? We spreken erover met een pluimveehouder en met Thijs Kuiken, viroloog bij het Erasmus MC.
Nieuwsuur
Binnenland
Buitenland
Deel artikel: