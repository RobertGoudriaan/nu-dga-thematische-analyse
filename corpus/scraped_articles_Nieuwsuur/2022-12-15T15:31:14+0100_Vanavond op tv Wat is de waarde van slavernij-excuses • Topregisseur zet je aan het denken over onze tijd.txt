Vanavond op tv: Wat is de waarde van slavernij-excuses? • Topregisseur zet je aan het denken over onze tijd
2022-12-15T15:31:14+0100
https://nos.nl/nieuwsuur/artikel/2456519-vanavond-op-tv-wat-is-de-waarde-van-slavernij-excuses-topregisseur-zet-je-aan-het-denken-over-onze-tijd

De rechtbank in Den Haag heeft de bezwaren tegen het op 19 december aanbieden van de nationale excuses voor het slavernijverleden verworpen. Vijf Surinaamse stichtingen spanden een kort geding aan, omdat zij vinden dat de excuses te vroeg, zonder overleg en op een overhaaste manier komen.
Minister Kaag vertrekt ondertussen naar Suriname om daar met de regering te praten over het slavernijverleden.
De afgelopen weken ging het steeds minder over de excuses, en steeds meer over het gedoe eromheen. Wie precies biedt de excuses aan, en wanneer? Het overschaduwt de vraag wat de waarde is van die excuses. Dat bespreken we met nazaten in Suriname, en in Nederland.
Het aantal ouderen dat op een wachtlijst staat voor een acute opname in een verpleeghuis is tussen januari en november van dit jaar gestegen van 2762 naar 4737 mensen: een toename van ruim 70 procent. Honderden van hen wachten zelfs al langer dan een halfjaar op een bed. Dat blijkt uit een analyse door Nieuwsuur van cijfers over wachtlijsten die Zorginstituut Nederland maandelijks publiceert.
Te gast is Bianca Buurman, hoogleraar acute ouderenzorg en voorzitter van de Beroepsgroep van Verpleegkundigen en Verzorgenden.
Het is maar enkele regisseurs gelukt om twee keer de grootste filmprijs van Europa te winnen: de Gouden Palm voor beste film. De Zweedse regisseur Ruben Östlund is er sinds dit jaar één van. In mei won hij met zijn film Triangle of Sadness. De film - die vandaag in première gaat en inmiddels ook genomineerd is voor twee Golden Globes - speelt zich af in de wereld van de superrijken, modellen en influencers. Wij zochten Östlund op.
Nieuwsuur
Binnenland
Deel artikel: