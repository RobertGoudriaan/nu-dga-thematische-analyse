Vanavond op tv: Kabinet wil woningbouw versnellen • Hongarije zet Oekraïners op straat • Opmars van de thuisbatterij
2024-09-14T16:04:29+0200
https://nos.nl/nieuwsuur/artikel/2537104-vanavond-op-tv-kabinet-wil-woningbouw-versnellen-hongarije-zet-oekrainers-op-straat-opmars-van-de-thuisbatterij

Het nieuwe kabinet presenteerde gisteren zijn regeerprogramma, een uitwerking van het hoofdlijnenakkoord. Op het gebied van woningbouw zijn de plannen ambitieus: jaarlijks moeten er 100.000 huizen bij komen.
Om dat voor elkaar te krijgen, wordt de overheid strenger tegen gemeenten, provincies en andere betrokkenen die bouwplannen vertragen. Ook worden nieuwe grootschalige woningbouwlocaties aangewezen en wordt er 2,5 miljard euro uitgetrokken voor nieuwe infrastructuur.
Hoe haalbaar zijn deze plannen? De uitdagingen waar het vorige kabinet mee kampte, bestaan nog steeds. Te gast is Arno Visser, voorzitter van brancheorganisatie Bouwend Nederland.
In Hongarije komen de eerste groepen Oekraïense vluchtelingen op straat te staan. Volgens een Europese richtlijn moeten lidstaten alle vluchtelingen uit Oekraïne bescherming bieden, maar de Hongaarse regering maakt sinds kort onderscheid: vluchtelingen uit 'veilig' gebied krijgen geen steun meer. Zet Hongarije hiermee een trend?
Het is een probleem dat het kabinet met voorrang wil aanpakken: het overvolle elektriciteitsnet. Grote batterijen kunnen een deel van de oplossing zijn door op piekmomenten elektriciteit op te slaan.
De laatste tijd groeit ook de interesse in thuisbatterijen. Commerciële aanbieders zeggen dat particulieren hier flink aan kunnen verdienen, maar experts waarschuwen voor een te rooskleurig beeld.
Nieuwsuur
Binnenland
Deel artikel: