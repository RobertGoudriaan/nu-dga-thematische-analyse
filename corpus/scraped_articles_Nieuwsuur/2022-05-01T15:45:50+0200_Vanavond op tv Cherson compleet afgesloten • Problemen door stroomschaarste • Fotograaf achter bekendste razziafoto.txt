Vanavond op tv: Cherson compleet afgesloten • Problemen door stroomschaarste • Fotograaf achter bekendste razziafoto
2022-05-01T15:45:50+0200
https://nos.nl/nieuwsuur/artikel/2427171-vanavond-op-tv-cherson-compleet-afgesloten-problemen-door-stroomschaarste-fotograaf-achter-bekendste-razziafoto

De Zuid-Oekraïense stad Cherson lijkt volledig in handen van de Russen. De roebel is er vandaag ingevoerd en communicatie is niet meer mogelijk. Ook komt er volgens de Britten een pro-Russisch stadsbestuur. De Oekraïense autoriteiten waarschuwen voor een Russisch schijnreferendum in de regio. Die tactiek paste Rusland in 2014 toe op de Krim. We spreken Lada Danik, zij vluchtte met haar kind uit Cherson. Haar man zit er nog. Te gast is oud-generaal Mart de Kruif.
Door de oorlog in Oekraïne is de druk toegenomen om versneld te stoppen met Russische olie, gas en steenkool. Nederland moest toch al overstappen op duurzame energie, om klimaatverandering te beperken. Die energietransitie betekent wel dat de vraag naar elektriciteit enorm toeneemt en tegelijkertijd ook het aanbod van zonne-en windenergie sterk groeit. Maar het stroomnet groeit nog niet voldoende mee. Daardoor komen steeds meer bedrijven, maar ook nieuw woonwijken in de problemen.
Het zijn de bekendste razzia-foto's: joden die in juni 1943 vanuit Amsterdam-Zuid naar Westerbork worden gedeporteerd. Bekend was de naam van de fotograaf: Herman Heukels. Dankzij een vrijgegeven familiearchief kan nu het verhaal achter zijn foto's worden verteld. En wat blijkt: de fotograaf uit Zwolle was een fanatieke nationaal-socialist, die zich bij de Waffen-SS aansloot. Een antisemiet die zijn camera voor Duitse propaganda inzette. En ook Hermans broer Jan koos actief voor de nazi's. Historica Machlien Vlasblom schreef er een boek over.
Nieuwsuur
Binnenland
Deel artikel: