Vanavond op tv: Rechtszaak verdachten De Vries • Stikstofberekeningen • Verslag uit Irpin • Debat over gaten begroting
2022-06-15T10:45:34+0200
https://nos.nl/nieuwsuur/artikel/2432766-vanavond-op-tv-rechtszaak-verdachten-de-vries-stikstofberekeningen-verslag-uit-irpin-debat-over-gaten-begroting

De advocaten van de twee mannen die Peter R. De Vries zouden hebben vermoord, komen vandaag aan het woord in de rechtbank. Het Openbaar Ministerie heeft tegen hen een levenslange gevangenisstraf geëist. Ook komt de partner van De Vries, schrijfster en journaliste Tahmina Akefi, aan het woord. Onze verslaggever Mark Schrader woont de zitting bij.
De Tweede Kamer debatteert over de energiecrisis, de oplopende inflatie, het verlies aan koopkracht en de vermogensongelijkheid. Minister Sigrid Kaag van Financiën moet de Voorjaarsnota verdedigen en uitleggen hoe het kabinet de miljardentegenvallers gaat dekken.
Ondertussen bespreekt de Europese Centrale Bank (ECB) de onrust op de markten voor staatsobligaties. Vorige kondigde de ECB aan het belangrijkste rentetarief te verhogen en sindsdien lopen renteverschillen tussen noordelijke en zuidelijke eurolanden op. Het wordt duurder om geld te lenen in Zuid-Europa, en dat kan daar leiden tot financiële problemen, is de vrees. Te gast is econoom Wimar Bolhuis.
In en rondom de Oekraïense hoofdstad Kiev is het rustig sinds de Russen zich er in april terugtrokken. Toch komt de wederopbouw hier maar langzaam op gang, vooral doordat alle aandacht van de overheid uitgaat naar het oosten van het land, waar de Russen terrein winnen en het nog dagelijks rakketten regent. Verslaggever Jan Eikelboom is in Irpin, een voorstad van Kiev, en ziet de verwoesting die de Russen achterlieten.
Er is veel te doen over stikstofberekeningen. Tegenstanders wijzen voortdurend naar de 'verkeerde meetmethodes' van het RIVM. Leen Hordijk deed onderzoek naar het rekensysteem dat wordt gebruikt voor stikstofberekeningen en deed verbetersuggesties. Nu ziet hij met lede ogen aan hoe critici de stikstofmodellen onderuit proberen te halen.
Nieuwsuur
Binnenland
Deel artikel: