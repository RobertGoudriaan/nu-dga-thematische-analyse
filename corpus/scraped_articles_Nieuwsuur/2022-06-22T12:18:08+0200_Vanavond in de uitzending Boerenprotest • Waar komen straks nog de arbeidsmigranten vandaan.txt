Vanavond in de uitzending: Boerenprotest • Waar komen straks nog de arbeidsmigranten vandaan?
2022-06-22T12:18:08+0200
https://nos.nl/nieuwsuur/artikel/2433617-vanavond-in-de-uitzending-boerenprotest-waar-komen-straks-nog-de-arbeidsmigranten-vandaan

Boeren trekken vandaag massaal naar Stroe om hun onvrede over het stikstofbeleid kenbaar te maken. Ook op het Malieveld in Den Haag verzamelden zich vanochtend boze boeren. Veel boeren gingen met de tractor de snelweg op om bij de actiedag te komen, met lange files tot gevolg.
Nieuwsuur ging langs bij twee boeren die het over een andere boeg gooien: ze beginnen een voedselbos. Is dat een oplossing die meer boeren perspectief kan bieden?
We praten in de studio door met Martha Bakker, hoogleraar Landgebruiksplanning.
Geblokkeerde snelwegen, spookrijdende tractoren en zelfs aanrijdingen met trekkers. Ook al mag het niet: actievoerders gingen vandaag toch weer, tegen de afspraak in, de snelweg op met tractoren. De politie wist dat niet te voorkomen.
Hoe gaat de politie om met de actievoerders en wat kunnen ze doen? We bespreken het met politiechef Willem Woelders.
Het grote tekort aan werknemers wordt ook gevoeld in de zachtfruitteelt, een sector die lastig te automatiseren is. Het plukken wordt nu nog vooral gedaan door arbeidsmigranten uit Oost-Europa, maar omdat de vergrijzing daar harder gaat dan in Nederland kunnen daar in de toekomst niet meer voldoende mensen vandaan komen.
We gingen langs bij een fruitteler die een oplossing uit onverwachte hoek zag langskomen: vluchtelingen uit Oekraïne vervullen nu zijn openstaande vacatures. Biedt dat wellicht ook op lange termijn soelaas? Of moeten bedrijven straks buiten de grenzen van de EU kijken om nog arbeidsmigranten naar Nederland te kunnen halen?
We praten er over verder in de studio met econoom Mathijs Bouman.
Nieuwsuur
Binnenland
Deel artikel: