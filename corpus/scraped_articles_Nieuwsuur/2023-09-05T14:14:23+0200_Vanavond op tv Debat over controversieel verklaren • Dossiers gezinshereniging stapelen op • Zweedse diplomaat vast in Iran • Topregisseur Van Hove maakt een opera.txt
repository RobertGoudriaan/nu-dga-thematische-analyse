Vanavond op tv: Debat over controversieel verklaren • Dossiers gezinshereniging stapelen op • Zweedse diplomaat vast in Iran • Topregisseur Van Hove maakt een opera
2023-09-05T14:14:23+0200
https://nos.nl/nieuwsuur/artikel/2489325-vanavond-op-tv-debat-over-controversieel-verklaren-dossiers-gezinshereniging-stapelen-op-zweedse-diplomaat-vast-in-iran-topregisseur-van-hove-maakt-een-opera

Het kabinet is gevallen en dus demissionair, wat betekent dat sommige onderwerpen controversieel worden verklaard. Dat betekent dat het volgende kabinet pas beslissingen over die onderwerpen mag nemen. Vandaag debatteert de Tweede Kamer over de vraag: welke onderwerpen zijn wel en welke zijn niet controversieel? In sectoren als de zorg en de energiebranche kijken ze vol belangstelling mee. Want is er wel tijd om beslissingen uit te stellen?
We spreken over het politieke spel met onze Haagse verslaggever Arjan Noorlander.
Een Zweedse diplomaat zit al bijna 1,5 jaar vast in de beruchte Evin-gevangenis in Iran. Zijn gevangenschap is al die tijd geheimgehouden, maar werd gisteren bekend na berichtgeving in The New York Times. EU-buitenlandchef Josep Borell bevestigde het vandaag. We schakelen met Scandinavië-correspondent Rolien Créton.
De IND moet aanvragen voor nareizigers binnen zes maanden afhandelen, maar op dit moment staan bijna 13.000 aanvragen langer dan die periode open. Dat betekent dat statushouders steeds langer moeten wachten voor hun familieleden naar Nederland kunnen komen. Dat is niet alleen pijnlijk voor hen, maar kost de Nederlandse staat ook geld.
Theater toegankelijk maken voor een zo groot mogelijk publiek. Dat was en dat is de missie van regisseur Ivo van Hove. Deze week stopt de Belg na 22 jaar als directeur bij het Internationaal Theater Amsterdam.
De toneelregisseur wil meer tijd geven aan zijn andere liefde: opera. Dat doet ie nu al bij de wereldberoemde Metropolitan Opera in New York. En ook bij de Nationale Opera, waar Van Hove de Duitse klassieker Mahagonny regisseert. Morgen is de première. We nemen een kijkje achter de schermen.
Nieuwsuur
Binnenland
Deel artikel: