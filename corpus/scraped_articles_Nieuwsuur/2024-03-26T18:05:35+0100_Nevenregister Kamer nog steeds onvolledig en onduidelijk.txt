Nevenregister Kamer nog steeds onvolledig en onduidelijk
2024-03-26T18:05:35+0100
https://nos.nl/nieuwsuur/artikel/2514289-nevenregister-kamer-nog-steeds-onvolledig-en-onduidelijk

Siebe Sietsma
verslaggever Nieuwsuur
Renee van Hest
Onderzoeksredactie
Mitchell van de Klundert
redacteur Nieuwsuur
Siebe Sietsma
verslaggever Nieuwsuur
Renee van Hest
Onderzoeksredactie
Mitchell van de Klundert
redacteur Nieuwsuur
Het door de Tweede Kamer zelf opgestelde register over nevenactiviteiten en inkomsten werkt niet zoals het bedoeld is. Dat concluderen deskundigen naar aanleiding van onderzoek van Nieuwsuur naar de bijbanen en nevenfuncties van Kamerleden. Zij oordelen dat tientallen Kamerleden de regels over transparantie te soepel hanteren.
Het register bestaat al tientallen jaren zodat iedereen kan zien wat de belangen zijn van Kamerleden. Maar het blijkt onvolledig. Daardoor blijft onduidelijk of politici belangen hebben die van invloed zijn op hun politieke handelen, zoals stemgedrag. "Het advies is: geef alles op wat maar enigszins de schijn kan wekken dat jouw objectiviteit of functioneren het landsbelang kan raken", zegt één van de experts.
De onderzoeksredactie van Nieuwsuur keek naar de nevenactiviteiten en inkomsten van alle 150 leden van de nieuwe Tweede Kamer. Het hebben van nevenfuncties is toegestaan, maar parlementariërs moeten er wel transparant en volledig over zijn. En dat is niet altijd het geval. Zo bleek bijna één op de drie de opgaaf van hun belangen niet op orde te hebben.
Na vragen van Nieuwsuur pasten 41 Kamerleden hun overzicht alsnog aan. Nevenactiviteiten werden verduidelijkt, ontbrekende nevenfuncties toegevoegd en inkomsten aangevuld. Bij 24 Kamerleden zijn er nog steeds hiaten. 28 leden reageerden helemaal niet op het verzoek van Nieuwsuur.
We komen verschillende kleine en grotere onvolkomenheden tegen. Een aantal Kamerleden verzuimt een nevenfunctie op te geven, bijvoorbeeld bij een bedrijf of ngo. Ook inkomsten uit politieke nevenfuncties of een commissariaat worden niet altijd, of te laat opgegeven. Verschillende Kamerleden zijn summier over aard en omvang van hun belangen in fondsen of bedrijven. Of ze zijn zeer terughoudend in de omschrijving van hun eenmanszaak. Er zijn ook enkele parlementariërs die commercieel vastgoed bezitten, maar de inkomsten daarvan niet opgeven omdat de regels volgens hen stellen dat dat onnodig is.
Zie hier het volledige beeld van alle Kamerleden en hier hun wederhoor.
Een deel van de parlementariërs zegt in een reactie dat hun registratie wel degelijk op orde is en stelt dat ze hiervoor te rade zijn gegaan bij de 'Adviseur Integriteit'. Dat is hét aanspreekpunt voor Kamerleden die vragen hebben over integriteitsregels. Sommigen geven als verklaring dat de richtlijnen onduidelijk en verschillend uit te leggen zijn.
Maar experts bekritiseren die argumentatie. Zij vinden dat de Kamer de eigen regels te beperkt interpreteert, waardoor er alsnog geen volledige openheid over de nevenactiviteiten is. "Juist van een Kamerlid zou ik verwachten daar niet over te gaan zitten muggenziften, maar gewoon transparant te zijn", zegt hoogleraar integriteit Rob van Eijbergen.
"Ik vind het bijna verbijsterend", aldus Jan Kleijssen, voormalig directeur van de anti-corruptiewaakhond GRECO van de Raad van Europa. Die organisatie deed in 2013 al aanbevelingen voor het register. "Dit gaat voorbij aan de bedoeling van GRECO." De gebrekkige opgave is slecht voor het vertrouwen in Kamerleden en de Kamer als instituut, oordeelt ook hoogleraar staatsrecht Wim Voermans.
De discussie over openbaarheid rondom nevenactiviteiten en inkomsten speelt al jaren. Onlangs berichtten Follow the Money en De Groene Amsterdammer nog over gebrekkige opgaven van een aantal parlementariërs.
In de regels staat duidelijk: registreer nevenactiviteiten en inkomsten.
Naar aanleiding van het Nieuwsuur-onderzoek in de hele Tweede Kamer, stuurde de 'Adviseur Integriteit' vorige week een notitie naar de leden om meer duidelijkheid over de regels te geven. Maar deskundigen vinden dat stuk nog steeds te vaag en voorbijgaan aan de oorspronkelijke intentie.
"Ik krijg nu de indruk dat die adviseur niet heeft gekeken naar de bron van deze regel, namelijk onze aanbevelingen van destijds", zegt oud-GRECO-directeur Kleijssen. Eén van die aanbevelingen is juist dat de belangen gedetailleerd opgegeven moeten worden. "Die moeten volledig door de parlementariër openbaar gemaakt worden. Wie dit niet wil, beschadigt de democratie, het parlement, de partij en zichzelf."
"Deze notitie lost niets op", zegt hoogleraar staatsrecht Paul Bovend'Eert. Hij vindt de manier waarop bepaalde belangen moeten worden geregistreerd veel te vaag. "Vooral financiële belangen die betrekking hebben op aandelenbezit."
Ook Voermans spreekt over "een te beperkte interpretatie" en vindt dat de adviseur "het GRECO-advies in een niet gewenste richting buigt".
De kwestie ligt gevoelig omdat Nederland al vaker op de vingers is getikt door GRECO over het integriteitsbeleid voor de Tweede Kamer. De anti-corruptiewaakhond legt in een reactie uit dat het in 2013 bedoelde dat het belangrijk is alle vormen van inkomen, bezittingen en belangen te registreren. Daarbij horen bijvoorbeeld ook belangen als vastgoed, aandelenpakketten en vermogen, zegt voormalig GRECO-directeur Kleijssen.
Maar de Tweede Kamer hanteert een vagere formulering, en heeft het over het opgeven van 'andere redelijkerwijs relevante belangen'. Dat is niet het oogmerk van de voorschriften, zegt Kleijssen. "In de regels staat duidelijk: registreer nevenactiviteiten en inkomsten zoals loon en winst uit ondernemingen. Daarnaast moeten leden nevenactiviteiten opgeven die 'redelijkerwijs van belang zijn'. Dat moet zo breed mogelijk geïnterpreteerd worden."
Volgens de regels hadden alle Kamerleden, na hun installatie op 6 december 2023, binnen een week nevenactiviteiten en inkomsten moeten hebben opgeven bij de griffier. Deze worden gebundeld in een overzicht: het nevenregister, dat dus formeel in december compleet moest zijn. Nieuwsuur onderzocht of dat ook zo was.
We hanteerden een ruime periode als peildatum en vroegen in twee e-mails aan alle parlementariërs of ze vanaf 8 februari 2024 aan de regels voldeden. Indien leden alsnog eventuele toevoegingen of aanpassingen hadden, verzochten wij om die door te geven. Vlak daarvoor maakten we op basis van eigen onderzoek zelf een overzicht van alle 150 Kamerleden: we keken via verschillende databases naar hun belangen en keken wat er van was opgegeven in het register. Uiteraard vroegen we aan alle Kamerleden wederhoor waar dat nodig was. Gedurende het onderzoek keken vier verschillende hoogleraren in relevante vakgebieden mee naar de opgaven van Kamerleden. Ook beoordeelden zij de verklaring van deze leden om al dan niet helderheid te verschaffen over hun belangen en inkomsten.
Een uitgebreide verantwoording lees je hier.
Nieuwsuur
Collectie
Nevenregister Kamer
Binnenland
Politiek
Deel artikel: