Vanavond op tv: De verbeterde coronaprik komt eraan • Wie schrijft er nog brieven?
2022-08-15T15:45:40+0200
https://nos.nl/nieuwsuur/artikel/2440706-vanavond-op-tv-de-verbeterde-coronaprik-komt-eraan-wie-schrijft-er-nog-brieven

Vanaf half september wordt stapsgewijs iedereen van 12 jaar en ouder weer opgeroepen voor een herhaalprik tegen corona. Het kabinet houdt rekening met een nieuwe coronagolf in het najaar, en volgens minister Kuipers van Volksgezondheid is zo'n booster nodig "om de bescherming tegen ernstige ziekte en sterfte op peil te houden."
Bij voorkeur wordt er bij deze ronde geprikt met nieuwe, aangepaste vaccins, die beter beschermen tegen de gemuteerde coronavarianten. Het Europees Geneesmiddelenbureau moet nog groen licht geven voor die vaccins, maar het ministerie van Volksgezondheid gaat ervan uit dat ze op tijd goedgekeurd en leverbaar zijn.
Maar willen mensen nog wel een nieuwe coronavaccinatie? Op dit moment is de vaccinatiegraad onder mensen die in aanmerking komen voor een herhaalprik namelijk 50 procent.
Er is al een tijd discussie over in ons land: de zogenaamde 'windfall tax', een tijdelijke of eenmalige extra heffing voor bedrijven die profiteren van de stijgende energieprijzen. Onder meer in Engeland, Griekenland en Italië is die al ingevoerd. Wat heeft het die landen gebracht?
Het Nederlandse kabinet zag er in juli nog vanaf. Econoom Mathijs Bouman is in studio om te vertellen hoe zo'n heffing precies werkt, en wat de voor- en tegenargumenten zijn.
Door smartphones en computers zijn er steeds minder mensen die met pen en papier een brief schrijven. Zonde, vindt dichter en docent Piet Gerbrandy. "Een handgeschreven brief is namelijk de toegang tot iemands ziel", stelt hij. Zelf schrijft hij daarom nog altijd zeker één brief per week.
Deze reportage is het derde deel van de zomerserie van Nieuwsuur, over dingen die uit onze maatschappij lijken te verdwijnen. Eerdere afleveringen gingen over bellen en trapfietsen.
Nieuwsuur
Binnenland
Deel artikel: