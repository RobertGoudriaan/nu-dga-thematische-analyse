Poetins nucleaire dreigementen zetten ook het Korea-conflict weer op scherp
2022-10-10T16:36:11+0200
https://nos.nl/nieuwsuur/artikel/2447849-poetins-nucleaire-dreigementen-zetten-ook-het-korea-conflict-weer-op-scherp

Terwijl de ogen gericht zijn op Rusland en Oekraïne, laait ook de onrust rond Noord-Korea weer op. Hoewel de raketlanceringen van het land van de afgelopen twee weken 'slechts' oefeningen zijn, rijzen de zorgen in buurlanden Zuid-Korea en Japan. Volgens geopolitieke analisten reageert het Westen "verrassend verenigd".
De analisten zeggen dat het geen toeval is dat Noord-Korea juist nu z'n tanden laat zien. Het opleven van de nucleaire Russische dreiging is namelijk een geschenk uit de hemel voor leider Kim Jong-un, die hernieuwd zelfvertrouwen krijgt.
Zuid-Korea noemt zich een garnaal tussen de walvissen.
In ruim twee weken heeft Noord-Korea acht raketten de lucht in geschoten, de een groter dan de ander. Afgelopen dinsdag vloog een raket over het Japanse vasteland, waarop inwoners daar de schuilkelders in doken. De Japanse regering noemde die actie een "bedreiging voor vrede en stabiliteit in de regio en de hele internationale gemeenschap". Noord-Korea zegt dat sprake is van "normale en geplande zelfverdedigingsmaatregelen".
Decennialang overleggen de landen die nucleaire wapens hebben over het inleveren van kernbommen. Maar nu de spanningen rond Rusland en het Westen oplopen, zijn die onderhandelingen eigenlijk geen thema meer.
Noord-Korea voelt zich daardoor vrijer om proeven te doen met raketlanceringen. Bovendien krijgt het land steun van de grote buren China en Rusland, die beide in de Veiligheidsraad van de Verenigde Naties zitten. China zegt dat de raketoefeningen zijn uitgelokt door Amerika.
"De reden die Noord-Korea heeft gevonden om deze raketproeven te beginnen is onder meer het bezoek van Kamala Harris, de vicepresident van Amerika die een bezoek bracht aan de regio. Ook in de militaire oefeningen die Amerika recent deed met zowel Zuid-Korea als Japan zag Noord-Korea een aanleiding om te reageren. China heeft gezegd de Noord-Koreaanse analyse te delen: het is uitgelokt door Amerika. Dat is ongekend, want dat hebben we sinds 2017 niet meer gezien."
"Rusland en China steunen Noord-Korea dus. Dat betekent dat de drie-eenheid terug is van (misschien wel nooit) weggeweest. De zaadjes daarvoor zijn al in de jaren 50 bij de Korea-oorlog geplant. Het is drie landen op één buik."
Historicus en China-deskundige John Delury ziet een parallel met 1950, toen Noord-Korea ook raketten afvuurde. Leider Kim Il-sung durfde dat destijds pas toen hij goedkeuring kreeg van zijn Russische en Chinese collega's Stalin en Mao. Het bleef toen niet alleen bij raketproeven; er vielen vele slachtoffers. "Korea was het eerste bloedhete conflict van de Koude Oorlog", zegt Delury. "Waarbij miljoenen mensen omkwamen, zowel soldaten als burgers."
Delury ziet een overeenkomst tussen de Korea-oorlog van 70 jaar geleden en de huidige Noord-Koreaanse agressie: de respons. "Het verrassend verenigde antwoord van het Westen." In reactie op de acties van Noord-Korea lanceerden Amerika en Zuid-Korea onlangs gezamenlijk raketten. Ook stuurde Amerika een vliegdekschip naar de Koreaanse wateren. Zuid-Korea flirt bovendien nadrukkelijk met veiligheidsallianties zoals de NAVO. Ook in de jaren 50 werd Zuid-Korea gesteund door een internationale alliantie, geleid door de Verenigde Staten, waaraan ook Nederland meedeed.
Jeongmin Kim is analist bij NK News, een Amerikaanse website die bericht over Noord-Korea. Ze is het eens met de analyse van Delury. "Zuid-Korea verinnigt de militaire banden met de Verenigde Staten en de nucleaire paraplu. Er komt meer militair materieel in de regio zodat Zuid-Korea beter kan reageren op Noord-Koreaanse dreiging en provocatie."
Zuid-Korea is al decennialang het grootste slachtoffer van de Noord-Koreaanse agressie. Met de recente raketproeven moet het land ook nu weer voorsorteren op meer onheil. Volgens historicus Delury is de toenadering die Zuid-Korea zocht met de NAVO een voorbeeld van het "pragmatische" buitenlandbeleid.
"Dat is deels historisch zo gegroeid, net als de huidige geopolitieke realiteit. De Zuid-Koreanen zeggen altijd dat ze als een garnaal tussen de walvissen zitten en een kleine speler zijn in de regio. Ze zoeken naar manieren om met China en Rusland overweg te kunnen."
Nieuwsuur
Buitenland
Deel artikel: