Vanavond op tv: Israëls oorlog tegen Hezbollah • Klaas Knot over de economie • Amerikanen oefenen voor nieuwe 6 januari
2024-09-24T15:26:49+0200
https://nos.nl/nieuwsuur/artikel/2538344-vanavond-op-tv-israels-oorlog-tegen-hezbollah-klaas-knot-over-de-economie-amerikanen-oefenen-voor-nieuwe-6-januari

Ook vandaag gaat Israël door met aanvallen op Libanon. Hezbollah heeft in de nacht enkele tientallen raketten afgevuurd op het noorden van Israël. Veel Libanezen vluchten en dat leidt grote verkeersopstoppingen in het zuiden van Libanon. Inmiddels zijn er scholen ingericht als opvangcentra voor de ontheemden. Er zouden al ruim 500 mensen zijn omgekomen door de bombardementen.
EU-buitenlandchef Josep Borrell zegt dat het conflict tussen Israël en Hezbollah in Libanon bijna een volledige oorlog is en Frankrijk heeft om een spoedzitting van de VN-Veiligheidsraad gevraagd. De Verenigde Staten proberen de situatie in Libanon te de-escaleren. Wat wil Israël met de aanvallen bereiken en wat leert het verleden daarover? We bespreken het vanavond met verschillende experts.
Vakbond FNV wil dat in 2025 de lonen met 7 procent stijgen en heeft die looneis een dag voor Prinsjesdag gepresenteerd. Ook wil de vakbond dat 32 uur werken in vier werkdagen de norm wordt. Dan is het volgens FNV aantrekkelijker om meer uren te werken. Werkgevers vinden dat er aan de eisen "enorme risico's" kleven, in tijden van een krappe arbeidsmarkt. Het kabinet hoopt juist dat Nederlanders gemiddeld meer uren gaan werken. Te gast is Klaas Knot, president van De Nederlandsche Bank, over de staat van de Nederlandse economie.
Wat als presidentskandidaat Donald Trump de Amerikaanse verkiezingen verliest maar de uitslag opnieuw niet accepteert? Om daarop voorbereid te zijn, besloot een Amerikaanse veteranenstichting een War Game op te zetten: een simulatie waarin ervaren politici en echte overheidsmedewerkers in Washington DC een landelijke opstand moeten bezweren, waar zich deze keer ook militairen bij aansluiten. Correspondent Rudy Bouma keek de film en spreekt met de hoofdrolspelers.
Nieuwsuur
Binnenland
Deel artikel: