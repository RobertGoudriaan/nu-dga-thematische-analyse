Vanavond op tv: Tante van Nederlandse gijzelaar • Israël verdeeld over gijzelaars • Spanning in Libanon
2023-10-19T12:38:57+0200
https://nos.nl/nieuwsuur/artikel/2494628-vanavond-op-tv-tante-van-nederlandse-gijzelaar-israel-verdeeld-over-gijzelaars-spanning-in-libanon

Onder de mensen die Hamas gegijzeld heeft, is ook een 18-jarige Nederlander. Ofir Engel werd op 7 oktober ontvoerd uit de kibboets Be'eri, die op een paar kilometer afstand van de Gazastrook ligt. Hij was er op bezoek bij zijn vriendin. In de afgelopen week is hij genaturaliseerd tot Nederlander om de internationale druk op te voeren. Zijn opa is in Nederland geboren. We spreken zijn tante, Yael Engel.
Op dit moment zijn er volgens het Israëlische leger 203 mensen gegijzeld in de Gazastrook, na de aanvallen van Hamas op Israël. Hamas zelf zegt dat het zo'n 250 mensen vasthoudt. Verslaggever Ties Brock is in Jeruzalem, waar de meningen verdeeld zijn. Wat moet prioriteit krijgen in dit conflict: Hamas verslaan of zoveel mogelijk gijzelaars levend bevrijden?
In het zuiden van Libanon loopt de spanning intussen ook verder op door de oorlog tussen Israël en Hamas. Vorige week waren er al beschietingen over en weer tussen Israël en het Libanese Hezbollah, en de organisatie lijkt nu serieus paraat te staan. Verslaggever Zainab Hammoud is in Libanon en praat ons bij.
Ihor Kolomoyskyi, één van de machtigste en rijkste zakenmensen van Oekraïne, werd een maand geleden opgepakt in een onderzoek naar fraude en witwassen. President Zelensky zei op de dag van zijn arrestatie dat er 'een nieuwe wind waait' in Oekraïne. Er waren dit jaar meer spraakmakende zaken, die inderdaad duiden op een hardere aanpak van fraude en corruptie. Toch hebben advocaten en activisten daar hun twijfels bij.
Nieuwsuur
Buitenland
Deel artikel: