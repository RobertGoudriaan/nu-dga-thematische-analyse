Vanavond op tv: Sms-gate Rutte • Geen personeel: minder treinen • Russen bespioneren vanaf eilandje
2022-05-19T12:15:34+0200
https://nos.nl/nieuwsuur/artikel/2429434-vanavond-op-tv-sms-gate-rutte-geen-personeel-minder-treinen-russen-bespioneren-vanaf-eilandje

De Kamer debatteert vandaag over de kwestie rondom premier Mark Rutte. Gisteren werd bekend dat hij jarenlang zijn sms-berichten wiste, naar eigen inzicht. Die zijn niet meer terug te halen. Terwijl het berichtenverkeer van bewindspersonen in principe altijd opvraagbaar moet zijn. Wat betekent deze handelwijze van Rutte en wat zijn daarvan de gevolgen? We spreken met experts en Arjan Noorlander volgt het debat.
De NS, de aannemer die aan het spoort werkt en ProRail; ze kampen net als veel andere bedrijven in Nederland met grote personeelstekorten. En dat heeft impact, want er gaan minder treinen rijden. De NS probeert overal gaten te vullen, maar het is dweilen met de kraan open. Vervanging vinden, lukt steeds minder. Het personeelstekort heeft grote economische en maatschappelijke en gevolgen. Daarover praten we met econoom Mathijs Bouman.
Amerikaanse radarinstallaties aan de grens met Rusland zijn op dit moment van cruciaal belang voor de Westerse alliantie. Op het visserseilandje Vardø in Noorwegen bouwden de Amerikanen drie geavanceerde radarinstallaties om de Russen in de gaten te houden. De installaties staan heel dicht bij het dorp, en dat maakt de inwoners bezorgd. Europa-correspondent Saskia Dekkers reist voor de serie 'De Nieuwe Muur' door een snel veranderend Europa, vanavond dus naar Vardø.
Nieuwsuur
Binnenland
Deel artikel: