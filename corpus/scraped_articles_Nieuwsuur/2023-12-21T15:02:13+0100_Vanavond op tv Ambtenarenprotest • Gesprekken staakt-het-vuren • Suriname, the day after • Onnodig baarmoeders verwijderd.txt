Vanavond op tv: Ambtenarenprotest • Gesprekken staakt-het-vuren • Suriname, the day after • Onnodig baarmoeders verwijderd?
2023-12-21T15:02:13+0100
https://nos.nl/nieuwsuur/artikel/2502412-vanavond-op-tv-ambtenarenprotest-gesprekken-staakt-het-vuren-suriname-the-day-after-onnodig-baarmoeders-verwijderd

Ruim honderd rijksambtenaren houden in Den Haag vandaag een "stil protest" tegen het Nederlandse standpunt rond de oorlog tussen Israël en Hamas. De ambtenaren maken zich zorgen dat Nederland niet oproept tot een permanent staakt-het-vuren in Gaza. Volgens de demonstranten strookt dat niet met het internationaal en humanitair recht. Ze wijzen op de duizenden doden in de Gazastrook, onder wie kinderen. Eerder deze maand onthield Nederland zich bij een stemming in de VN voor een onmiddellijk staakt-het-vuren in de Gazastrook.
Ondertussen zijn er in Caïro topfunctionarissen uit Israël, de VS en Qatar in gesprek over een staakt-het-vuren. Ook Hamas-leider Ismail Haniyeh reisde naar de Egyptische hoofdstad voor de gesprekken. Hamas zegt dat er geen Israëlische gijzelaars meer worden vrijgelaten totdat er een permanent staakt-het-vuren is. We spreken erover met Erwin van Veen, Midden-Oosten-onderzoeker bij instituut Clingendael.
Het verwijderen van de complete baarmoeder door een gynaecoloog is al decennialang een drastische maar effectieve ingreep bij klachten van hevig bloedverlies. Toch bestaat er al vijftien jaar een andere - succesvolle - behandeling, waarbij vrouwen hun baarmoeder kunnen houden. Maar vrouwen krijgen daar onvoldoende informatie over. Hoe kan dat? Vanavond meer feiten en cijfers én een uitgebreide reactie van de beroepsvereniging van gynaecologen.
Oud-president Desi Bouterse werd gisteren in hoger beroep veroordeeld tot 20 jaar celstraf voor zijn rol bij de Decembermoorden. Voor de nabestaanden was de weg naar gerechtigheid lang. Toch zijn Surinamers verdeeld over de vraag of de veroordeling terecht is. Ook vragen mensen zich af of Bouterse wel echt de cel in zal gaan. We spreken er vanavond over met de Surinaamse president Chan Santokhi, die gisteren opriep tot kalmte en eenheid.
Nieuwsuur
Binnenland
Deel artikel: