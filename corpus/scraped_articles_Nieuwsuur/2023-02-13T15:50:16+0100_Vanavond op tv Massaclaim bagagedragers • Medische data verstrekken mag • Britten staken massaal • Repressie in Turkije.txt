Vanavond op tv: Massaclaim bagagedragers • Medische data verstrekken mag • Britten staken massaal • Repressie in Turkije
2023-02-13T15:50:16+0100
https://nos.nl/nieuwsuur/artikel/2463680-vanavond-op-tv-massaclaim-bagagedragers-medische-data-verstrekken-mag-britten-staken-massaal-repressie-in-turkije

Het sjouwen met bagage op Schiphol is veel zwaarder dan is toegestaan. Dat ontdekten Nieuwsuur en de NOS een halfjaar geleden. Sindsdien zijn leidinggevenden vertrokken en lopen er volgens de luchthaven pilots om de zwaarte van het werk te verminderen. Maar wat is er concreet veranderd? En gaat dat wel snel genoeg?
In de studio is Allard van der Beek te gast, hij is hoogleraar arbeid en gezondheidszorg bij het UMC Amsterdam.
Een groep onafhankelijke wetenschappers die een vervolgonderzoek uitvoert naar oversterfte, had al veel eerder geanonimiseerde vaccinatiedata kunnen krijgen. Dat zegt de Autoriteit Persoonsgegevens (AP). De onderzoekers vroegen ongeveer een halfjaar geleden al om de data.
De AP ziet geen reden waarom de Europese privacywet AVG het verstrekken van vaccinatiegegevens van het RIVM voor oversterfte-onderzoek niet zou kunnen. Ze is verbaasd dat de wetgever dit niet eerder duidelijk heeft gemaakt.
Turkije moet alle zeilen bijzetten om de slachtoffers van de aardbeving van vorige week te helpen. Dat gaat niet altijd goed en daarom is er kritiek te horen op de machthebbers in Turkije. Maar die kritiek wordt niet getolereerd, zeggen tegenstanders van de Turkse regering. Zo worden sociale media aan banden gelegd en zijn er zelfs aanhoudingen van mensen die zich negatief uitgelaten zouden hebben over de overheid.
Vakbonden in het Verenigd Koninkrijk maken een comeback. Het aantal leden stijgt, na jarenlange dalingen. Honderdduizenden Britten die werken in de publieke sector hebben de afgelopen tijd gestaakt. De belangrijkste eis is meer loon, omdat de salarisverhogingen al jaren achterblijven bij de prijsstijgingen.
Volgens de vakbonden deden bijna een half miljoen leraren, buschauffeurs, treinmachinisten, universiteits- en museummedewerkers en ambtenaren mee aan de grootste staking in het Verenigd Koninkrijk in jaren. Ook in de zorg legden medewerkers massaal het werk neer.
Correspondent Fleur Launspach doet verslag van de grootschalige werkonderbrekingen in het VK.
Nieuwsuur
Binnenland
Deel artikel: