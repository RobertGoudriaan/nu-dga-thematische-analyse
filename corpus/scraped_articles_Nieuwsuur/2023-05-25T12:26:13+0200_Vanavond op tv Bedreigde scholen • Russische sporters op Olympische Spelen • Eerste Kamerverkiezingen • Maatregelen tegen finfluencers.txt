Vanavond op tv: Bedreigde scholen • Russische sporters op Olympische Spelen • Eerste Kamerverkiezingen • Maatregelen tegen finfluencers
2023-05-25T12:26:13+0200
https://nos.nl/nieuwsuur/artikel/2476408-vanavond-op-tv-bedreigde-scholen-russische-sporters-op-olympische-spelen-eerste-kamerverkiezingen-maatregelen-tegen-finfluencers

Het aantal scholen dat in Amsterdam te maken heeft met bedreigingen gaat volgens de politie inmiddels al "richting de twintig". Vandaag sloot een basisschool in de hoofdstad de deuren na een online dreiging. Egbert de Vries, directeur van het samenwerkingsverband voortgezet onderwijs Amsterdam-Diemen, schuift aan in de studio.
Komende dinsdag stemmen de leden van de Provinciale Staten op de kandidaten voor de Eerste Kamer. Het wordt spannend of de coalitie er nog een zetel bij kan krijgen. Politiek verslaggever Nynke de Zoeten legt uit hoe dit zit.
De Olympische Spelen die volgend jaar zomer in Parijs plaatsvinden zorgen nu al voor veel discussie in de sportwereld. De grote vraag is of Russische en Belarussische atleten mogen meedoen. Dit geldt niet alleen voor de Spelen, maar ook voor de kwalificatiewedstrijden. Bij het tennis, wielrennen en schermen doen de Russen alweer mee onder neutrale vlag. Maar in andere sporten, zoals bij atletiek, badminton en schaatsen, zijn ze niet welkom.
De Europese Commissie komt met maatregelen om de invloed van ingehuurde financiële influencers, oftewel 'finfluencers', te beperken. De Commissie wil dat beleggingsmaatschappijen verantwoordelijke worden gehouden voor reclame-uitingen van finfluencers. Als de influencers misleidende informatie verspreiden, kan de toezichthouder eisen hiermee te stoppen, een boete uitdelen aan de maatschappij of zelfs de licentie van het bedrijf intrekken.
Nieuwsuur
Binnenland
Buitenland
Deel artikel: