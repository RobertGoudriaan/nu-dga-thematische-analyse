Solistische koers minister Faber baart politici zorgen
2024-12-10T21:55:26+0100
https://nos.nl/nieuwsuur/artikel/2547856-solistische-koers-minister-faber-baart-politici-zorgen

De concepten van de asielplannen van minister Marjolein Faber (PVV) kunnen rekenen op stevige kritiek. Niet alleen buiten, maar ook binnen de politiek. Maar de minister doet geen enkele moeite om contact te onderhouden met Kamerleden, zo zeggen parlementariÃ«rs van binnen en buiten de coalitie. "Er is geen contact met deze minister."
Kamerlid Queeny Rajkowski, van coalitiepartij VVD, zegt dat Asielminister Faber "onbereikbaar" is. "Dat ben ik niet gewend." Ook bij andere coalitiepartijen wordt geklaagd over de onbereikbaarheid van minister Faber. De wetsvoorstellen waarmee Faber grip wil krijgen op migratie en de instroom van asielzoekers wil terugdringen worden naar verwachting volgende week vrijdag voor het eerst besproken in de ministerraad.
CDA-leider Henri Bontenbal, die als Kamerlid ook woordvoerder asielzaken is, heeft nog nooit contact gehad met Faber. "Nul, niks. Ik heb nog nooit contact gehad de afgelopen maanden met minister Faber."
Zelfs de gangbare politiek assistent ontbreekt bij de minister. Zij heeft zo'n assistent niet. Kamerleden weten dus niet wat de plannen behelzen, of ze de asielproblemen echt zullen oplossen en kunnen met niemand overleggen.
Dat maakt het werk van Kamerleden moeilijker, zegt Rajkowski. "Op ministeries zitten heel veel experts. Als je met een voorstel komt wil je van hen ook weten of het het gaat werken. Daarvoor is contact nodig."
"Ze tasten in Den Haag echt in het duister. Politici hebben slechte ervaringen met deze minister. Ze houdt alles bij zichzelf en niemand weet waar ze mee gaat komen. Terwijl het gaat om zeer belangrijke wijzigingen in het asielbeleid.
Zo wil Faber een A- en B-status voor asielzoekers. Bij een A-status mag iemand blijven, bij een B-status mag iemand even blijven, totdat de situatie in het land van herkomst weer veilig is.
Maar dit systeem is al eerder geprobeerd en leidt tot heel veel meer bezwaarzaken. Den Haag maakt zich echt zorgen."
De Raad van State en de Raad voor de Rechtspraak, twee belangrijke adviesorganen van de overheid, kwamen dinsdag ook met flinke kritiek en "zeer grote bezwaren". Zij vrezen voor grote extra belasting voor de rechtbanken en de Immigratie- en Naturalisatiedienst (IND). De twee asielwetten waaraan Faber werkt, kunnen leiden tot rechtsongelijkheid en het verder vastlopen van de asielketen, is de vrees.
Faber wil via de asielnoodmaatregelenwet af van verblijfsvergunningen voor asielzoekers voor onbepaalde tijd. En tijdelijke vergunningen zullen niet meer vijf, maar drie jaar geldig zijn. Verder wil de minister de gehele asielprocedure verkorten. "Hierdoor zal ook het aantal intrekkingen van asielvergunningen stijgen en daarmee ook het aantal beroepen bij de rechter tegen zo'n beslissing", meent de Raad voor de Rechtspraak.
Vorige week hekelde de Nederlandse Orde van Advocaten (NOvA) de werkwijze van Faber al. De minister zet er volgens de advocaten te grote druk op en beperkt ook de mogelijkheid tot inspraak op haar wetsvoorstellen. Faber zegt vandaag dat ze er alle vertrouwen in heeft dat het goedkomt. "Je moet een keer beginnen met strenger asielbeleid."
Nieuwsuur
Politiek
Deel artikel: