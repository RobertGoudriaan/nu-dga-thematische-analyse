Vanavond op tv: Financiën in de formatie • Bedrijf Musk plaatst hersenimplantaat • Terug naar de kibboets
2024-01-30T16:16:30+0100
https://nos.nl/nieuwsuur/artikel/2506865-vanavond-op-tv-financien-in-de-formatie-bedrijf-musk-plaatst-hersenimplantaat-terug-naar-de-kibboets

Het nieuwe kabinet zal 17 miljard moeten bezuinigen zodat het begrotingstekort niet te ver oploopt. Dat adviseerde Klaas Knot, de president van de Nederlandsche Bank afgelopen weekend.
Wat betekent zijn boodschap voor de formerende partijen PVV, VVD, NSC en BBB? Zijn zij bereid te bezuinigen, en zo ja waarop? Van deze vier partijen heeft alleen de VVD het partijprogramma laten doorrekenen.
Is er toch iets te zeggen over de financiële gevolgen van de plannen van die andere drie? We vragen het aan onze huiseconoom Mathijs Bouman.
Neuralink, het bedrijf van Elon Musk, zegt dat het is gelukt om een chip in een menselijk brein te implanteren. Het is niet voor het eerst dat dit gebeurt: andere bedrijven is dat ook al gelukt. Maar Musk zet met zijn chip een hele nieuwe stap in de ontwikkeling van deze technologie. Wat doet Neuralink wat andere bedrijven nog niet deden?
We spreken Nick Ramsey, de neurowetenschapper die in 2015 als eerste een chip plaatste in de hersenen. Met ethicus Pim Haselager staan we stil bij de vraag hoe wenselijk het is dat nu voor het eerst een commerciële partij deze techniek toepast.
De bloedige aanslag van Hamas is inmiddels bijna vier maanden geleden. Onze verslaggever Eelco Bosch van Rosenthal was in Israël en ging terug naar de kibboets waar de terroristen binnenvielen. Dat deed hij samen met Daniël Weiss. Zijn ouders werden gedood in de kibboets. Ook gaan we terug naar het festivalterrein waar Hamas 364 mensen doodde.
Nieuwsuur
Binnenland
Deel artikel: