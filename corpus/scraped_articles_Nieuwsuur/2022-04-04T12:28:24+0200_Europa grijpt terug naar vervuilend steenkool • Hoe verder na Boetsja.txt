Europa grijpt terug naar vervuilend steenkool • Hoe verder na Boetsja?
2022-04-04T12:28:24+0200
https://nos.nl/nieuwsuur/artikel/2423853-europa-grijpt-terug-naar-vervuilend-steenkool-hoe-verder-na-boetsja

Vandaag publiceert VN-klimaatpanel IPCC een nieuw, langverwacht rapport. Dit keer gaat het niet over de al dan niet verslechterde staat van het klimaat, maar over de vraag: hoe kunnen we die klimaatverandering het beste tegengaan?
Ondertussen grijpen Europese landen vanwege de oorlog in Oekraïne terug op het gebruik van de vervuilende brandstof steenkool als alternatief voor het Russische gas. Gaat het ons wel lukken om op tijd de noodzakelijke veranderingen door te voeren?
De wereld reageerde gisteren geschokt op de gruwelijke beelden uit de Oekraïense stad Boetsja, waarop te zien was hoe de straten bezaaid waren met de levenloze lichamen van burgerslachtoffers. De Europese Unie veroordeelde de "gruweldaden die het Russische leger heeft begaan" en riep, net als een aantal Europese leiders, op tot nieuwe sancties. Maar wat kan de internationale gemeenschap nog doen, bovenop de zware sancties die er al liggen? We bespreken het met oud-topdiplomaat Robert Serry.
En sinds de inval is de angst voor een kernoorlog terug. Hoe reëel is die dreiging? En zijn onze atoombunkers eigenlijk nog wel bruikbaar, voor het geval het zo ver komt?
Het Westen reageerde tot nu toe met sancties en wapenleveranties, maar ze doen er alles aan een rechtstreekse confrontatie te vermijden. Daarnaast is er de Russische dreiging met nucleaire wapens. Iets dat we tot voor kort vooral uit de geschiedenisboeken kenden. Maar sinds de invasie van de Russen in Oekraïne, is die dreiging dus weer actueel. En dat terwijl veel nucleaire bunkers in het westen, ook die in Nederland zijn verdwenen.
Nieuwsuur
Binnenland
Deel artikel: