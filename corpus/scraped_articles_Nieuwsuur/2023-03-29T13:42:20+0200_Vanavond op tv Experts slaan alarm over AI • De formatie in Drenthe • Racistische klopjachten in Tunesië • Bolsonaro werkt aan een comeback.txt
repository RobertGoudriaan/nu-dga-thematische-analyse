Vanavond op tv: Experts slaan alarm over AI • De formatie in Drenthe • Racistische klopjachten in Tunesië • Bolsonaro werkt aan een comeback
2023-03-29T13:42:20+0200
https://nos.nl/nieuwsuur/artikel/2469337-vanavond-op-tv-experts-slaan-alarm-over-ai-de-formatie-in-drenthe-racistische-klopjachten-in-tunesie-bolsonaro-werkt-aan-een-comeback

Meer dan 1100 academici, onderzoekers en topnamen bij bedrijven roepen op om de ontwikkeling van kunstmatige intelligentie te pauzeren. Ze ondertekenden een open brief waarin ze aankaarten dat AI-systemen vergaande risico's kunnen vormen voor de maatschappij en zelfs de mensheid. Onder andere zakenman Elon Musk en mede-oprichter van Apple Steve Wozniak ondertekenden de brief.
De AI-pauze zou gebruikt moeten worden om veiligheidsmaatregelen op te stellen. Maar hoe risicovol is AI echt?
Vandaag worden in heel Nederland de nieuwe leden van Provinciale Staten geïnstalleerd. Nu moeten de provinciebesturen nog gevormd worden.
In de onderhandelingen speelt de komende tijd het stikstofbeleid een cruciale rol. In Drenthe is er op dit vlak flinke beweging: milieuorganisaties steunen er belangrijke stikstofstandpunten van boerenorganisaties en de BBB.
Vanaf de lange Tunesische kust vertrok deze maand een recordaantal boten met migranten richting het Italiaanse eiland Lampedusa. Zwarte migranten die in Tunesië leven, verlaten het land in grote getale na een opruiende toespraak van de Tunesische president Kais Saied enkele weken geleden.
Saied noemde de migranten een groot gevaar voor het land en onderdeel van een crimineel plan om de bevolkingssamenstelling te veranderen. Sindsdien neemt de vijandigheid tegen hen toe. Europa-correspondent Saskia Dekkers was in Tunesië en sprak er met migranten.
Na het verlies van de Braziliaanse verkiezingen, in november vorig jaar, vertrok oud-president Bolsonaro naar de Verenigde Staten. Vorige week kondigde zijn partij zijn terugkeer aan, en inmiddels zinspeelt hij zelf ook op een comeback.
In de studio is Kees Koonings, bijzonder hoogleraar Brazilië-studies.
Nieuwsuur
Binnenland
Deel artikel: