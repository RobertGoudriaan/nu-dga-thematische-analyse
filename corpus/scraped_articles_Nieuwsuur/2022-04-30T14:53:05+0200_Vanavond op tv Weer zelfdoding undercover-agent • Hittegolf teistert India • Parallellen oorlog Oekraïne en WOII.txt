Vanavond op tv: Weer zelfdoding undercover-agent • Hittegolf teistert India • Parallellen oorlog Oekraïne en WOII
2022-04-30T14:53:05+0200
https://nos.nl/nieuwsuur/artikel/2427048-vanavond-op-tv-weer-zelfdoding-undercover-agent-hittegolf-teistert-india-parallellen-oorlog-oekraine-en-woii

Ze opereren het liefst in de luwte, maar hun afdeling staat vandaag volop in de schijnwerpers: de Dienst Specialistische Operaties van de Landelijke Eenheid, de afdeling waar undercoveroperaties tegen de georganiseerde misdaad en coldcases worden uitgevoerd. NRC meldt vandaag dat voor de derde keer binnen twee jaar tijd een medewerker van de dienst een einde aan zijn leven heeft gemaakt. Te gast is hoogleraar straf(proces)recht, Sven Brinkhoff.
De hitte in India is ondraaglijk. In Dehli is het zelfs in de nacht zo'n 35 graden. De klimaatverandering speelt een rol: een hittegolf zoals de huidige zou India zonder opwarming eens in de vijftig jaar treffen. Maar door de opwarming komt een dergelijke hoge temperatuur nu eens in de vier jaar voor, stellen klimaatwetenschappers. De gevolgen zijn aanzienlijk. We spreken met correspondent Aletta André.
Terwijl in Europa een bloedige oorlog woedt tussen Rusland en Oekraïne, staat Nederland komende week weer stil bij de slachtoffers die vielen tijdens de Tweede Wereldoorlog. Ook toen viel een agressor landen binnen en werden op grote schaal oorlogsmisdaden gepleegd. Voor de 91-jarige Irene Butter lijkt een groot deel van de geschiedenis zich te herhalen, want ook zij moest vluchten. Als joods meisje overleefde ze op het nippertje de Holocaust. Het Russisch geweld nu, maakt dat ze in gedachten teruggaat naar haar oorlog, toen.
Nieuwsuur
Binnenland
Deel artikel: