30/1 in Nieuwsuur: De misstanden rond Vlaardings pleegmeisje • 'Reparatieplan jeugdzorg te mager' • Zorgen over voordracht nieuwe FBI-baas
2025-01-30T11:35:35+0100
https://nos.nl/nieuwsuur/artikel/2553843-30-1-in-nieuwsuur-de-misstanden-rond-vlaardings-pleegmeisje-reparatieplan-jeugdzorg-te-mager-zorgen-over-voordracht-nieuwe-fbi-baas

De jeugdhulpinstanties die verantwoordelijk waren voor het pleegmeisje uit Vlaardingen zijn ernstig tekortgeschoten in de hulp aan haar. Daardoor werd het meisje aan haar lot overgelaten, concluderen de Inspectie Gezondheidszorg en Jeugd (IGJ) en de Inspectie Justitie en Veiligheid (Inspectie JenV). Volgens de inspecties kreeg het 10-jarige meisje vanaf het moment dat ze geplaatst werd bij haar pleeggezin in maart 2022 geen passende hulp en begeleiding.
Het meisje werd maandenlang door haar pleegouders mishandeld. Ze werd opgesloten in een kooi en uitgehongerd. Niemand greep in. Vorig jaar mei werd ze met ernstige verwondingen in het ziekenhuis opgenomen. Ze zal voor altijd intensieve zorg nodig hebben. Stichting Enver en de William Schrikker Stichting waren daarvoor verantwoordelijk. De twee instanties staan nu onder extra toezicht. Te gast is onderzoeker en hoogleraar Jeugdrecht Mariëlle Bruning.
De plannen die de jeugdzorg beter moeten maken schieten tekort. Dat is de conclusie van een commissie die maandenlang onderzoek heeft gedaan. De verbetering van de zorg is onvoldoende en de financiering ontoereikend. Al tientallen jaren piept en kraakt de jeugdzorg. Rapport na rapport verschijnt over te lange wachtlijsten en steeds verder oplopende kosten. Alle genomen maatregelen leiden niet tot de gewenste verbeteringen, oordeelt de commissie-Van Ark, die heeft gekeken hoe het de afgelopen twee jaar is gegaan.
Donald Trump heeft Kash Patel voorgedragen als nieuwe baas van de FBI. Vandaag verschijnt de vertrouweling van de Amerikaanse president voor een hoorzitting door de Justitie-commissie in de Senaat. Net als Trump is ook Patel uit op wraak. Alle politieke opponenten van Trump zullen het volgens hem moeten ontgelden. Patel beschuldigde de FBI en andere inlichtingendiensten eerder van een complot dat gericht is op Trump en zijn bondgenoten en wil de bezem halen door de FBI. Daarmee is Patel één van de meest controversiële personeelskeuzes van Trump. Want zal hij de FBI gaan gebruiken om Trumps politieke vijanden aan te pakken?
Nieuwsuur
Binnenland
Deel artikel: