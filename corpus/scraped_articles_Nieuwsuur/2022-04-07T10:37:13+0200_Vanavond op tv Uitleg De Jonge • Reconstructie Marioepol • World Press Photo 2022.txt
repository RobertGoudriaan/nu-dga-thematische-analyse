Vanavond op tv: Uitleg De Jonge • Reconstructie Marioepol • World Press Photo 2022
2022-04-07T10:37:13+0200
https://nos.nl/nieuwsuur/artikel/2424216-vanavond-op-tv-uitleg-de-jonge-reconstructie-marioepol-world-press-photo-2022

Hoe intensief heeft minister Hugo de Jonge zich bemoeid met de omstreden mondkapjesdeal? Is hij er medeverantwoordelijk voor dat de overheid miljoenen euro's is kwijtgeraakt aan ondernemer Sywert van Lienden voor onbruikbare mondkapjes? Waarom heeft hij gezegd dat hij niet bij de deal betrokken was en heeft hij met die bewering de Tweede Kamer niet verkeerd geïnformeerd?
Het zijn maar een paar vragen die de huidige minister voor Volkshuisvesting vandaag in de Tweede Kamer moet beantwoorden over zijn vorige functie als minister van Volksgezondheid in de coronacrisis. Vanavond een uitgebreid verslag en de analyse.
Volg het debat live via deze link of lees het liveblog.
Het is mogelijk de grootste oorlogsmisdaad tot nu toe in de oorlog in Oekraïne: het bombardement op het theater in Marioepol op 16 maart. Volgens de lokale autoriteiten kwamen er 300 mensen - die daar schuilden - om het leven. Toch is er nog veel onduidelijk. Er zijn geen journalisten en maar weinig beelden. We spreken ooggetuigen en bekijken de beschikbare beelden.
Werken de sancties tegen Rusland niet averechts? Keren de Russen zich erdoor af van het Westen in plaats van van hun leider Poetin? En wanneer werken sancties wel en niet? We spreken erover met Yuri Nemtsov, de broer van de vermoorde Russische oppositie-politicus Boris Nemtsov. En met hoogleraar economie Peter van Bergeijk.
Uit meer dan 4000 deelnemende fotografen zijn vandaag de winnaars van de World Press Photo 2022 bekendgemaakt. In vier categorieën bekroonde de jury verhalen over uiteenlopende thema's. We spreken vanavond met de winnaar van The World Press Photo Of The Year: de Canadese fotograaf Amber Bracken.
Nieuwsuur
Binnenland
Deel artikel: