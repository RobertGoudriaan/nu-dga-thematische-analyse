18/11 in Nieuwsuur: Hoe verder in Oekraïne? • Rechtszaak natuurvergunning Schiphol • Venezolaanse oppositieleider González
2024-11-18T14:18:13+0100
https://nos.nl/nieuwsuur/artikel/2544952-18-11-in-nieuwsuur-hoe-verder-in-oekraine-rechtszaak-natuurvergunning-schiphol-venezolaanse-oppositieleider-gonzalez

Rusland blijft Oekraïne bestoken met raketaanvallen. Gisteren kwamen zeker elf mensen om bij een aanval op een woontoren in de stad Soemy, in het noordoosten van Oekraïne. Eerder op de dag voerde Rusland een massale raketaanval uit op het elektriciteitsnetwerk in het land.
Oekraïne heeft het steeds moeilijker op het slagveld. President Zelensky zei afgelopen weekend nog dat Oekraïne er alles aan moet doen om volgend jaar de oorlog met Rusland door middel van diplomatie te beëindigen. Hoe zou zo'n route naar vrede eruitzien en wie zijn dan de hoofdrolspelers? We bespreken het in de studio met onze verslaggever Gert-Jan Dennekamp.
Heeft Schiphol vorig jaar op rechtmatige wijze een natuurvergunning voor 500.000 vluchten gekregen? Die vraag staat morgen centraal bij de rechtbank in Den Haag. Milieuclubs en omwonenden hebben hun krachten gebundeld en willen dat de vergunning van tafel gaat. Mocht de rechter hen gelijk geven, dan kan dat ingrijpende gevolgen hebben voor het aantal vluchten dat jaarlijks vanaf de luchthaven mag vertrekken.
Edmundo González kreeg vermoedelijk de meeste stemmen bij de Venezolaanse presidentsverkiezingen, maar de zittende president Nicolás Maduro riep zichzelf uit tot winnaar. Sindsdien is González op de vlucht. In augustus hield hij zich in het geheim schuil in de Nederlandse ambassade in de Venezolaanse hoofdstad Caracas.
In gesprek met Nieuwsuur roept González de Nederlandse regering op te "erkennen dat de Venezolanen mij als president hebben gekozen".
Nieuwsuur
Binnenland
Deel artikel: