Twee jaar strafkamp voor Rus wiens dochter deze tekening maakte
2023-03-28T22:28:33+0200
https://nos.nl/nieuwsuur/artikel/2469268-twee-jaar-strafkamp-voor-rus-wiens-dochter-deze-tekening-maakte

Een Russische man is veroordeeld tot twee jaar strafkamp voor het 'in diskrediet brengen van het leger'. Zijn dochter maakte vorig jaar een tekening tegen de oorlog in Oekraïne, waarna de Russische autoriteiten een onderzoek tegen hem startten.
De zaak leidt tot grote verontwaardiging onder mensenrechtenactivisten. Ook lokale politici spreken zich uit. "Ouders vrezen voor hun kinderen", zegt Olga Podolskaja, die de vader en dochter het afgelopen jaar op de voet volgde. "Ouders vragen aan mij: wat moet ik doen als mijn kind naar school gaat? Moet ik bang zijn dat hij of zij iets verkeerds tekent of zegt?"
Volgens de Russische rechtbank is de vader, de 54-jarige Aleksej Moskaljov, gevlucht. Sinds begin deze maand was de alleenstaande man al gescheiden van z'n dochter, Masja. Zij was in een jeugdinstelling geplaatst en hij moest verplicht thuisblijven in zijn woonplaats Efremov.
Ik denk dat ze hiermee een voorbeeld willen stellen.
Vorig jaar april kreeg Masja op school de opdracht om een tekening te maken voor steun aan de militairen in Oekraïne. Onderstaande tekening was het resultaat. Op de Oekraïense vlag staat "glorie aan Oekraïne" en op de Russische vlag "nee tegen oorlog".
Masja's schoolhoofd belde de politie, die Moskaljov meenam voor verhoor toen hij haar dochters tekening verdedigde. Op zijn sociale media vond de politie vervolgens pro-Oekraïne berichten en karikaturen van de Russische president Vladimir Poetin. Voor die posts kreeg hij een boete van 32.000 roebel, iets minder dan 400 euro.
Daar leek het bij te blijven, maar onlangs startten de autoriteiten een nieuwe zaak tegen Moskaljov waarin hij werd verdacht van het in diskrediet brengen van het leger. Daarop staat sinds de invasie van Oekraïne een gevangenisstraf.
Volgens Moskaljovs advocaat, Vladimir Biliënko, is het gezin puur "om politieke redenen" doelwit van de autoriteiten.
Moskaljov was voor de uitspraak van dinsdag al gevlucht en heeft het vonnis niet gehoord. Podolskaja: "Twee jaar celstraf omdat je je mening geeft op sociale media, dat is vreselijk. Ik denk dat ze hiermee een voorbeeld wilden stellen om anderen te ontmoedigen. Zo van: dit gebeurt ook met jullie als jullie een afwijkende mening hebben."
Advocaat Biliënko kon dinsdagochtend voor het eerst de instelling bezoeken waar Masja zit. Hij kreeg haar niet te zien, maar mocht wel twee nieuwe tekeningen meenemen. "En een brief voor haar vader met aan het eind een groot hart en de tekst: Papa, jij bent mijn held."
Nieuwsuur maakte een reportage over de rechtszaak en sprak met het meisje:
"Het afgelopen jaar zijn iets van 20.000 mensen in Rusland opgepakt bij demonstraties en eenmansacties. Duizenden van hen hebben boetes gekregen, tegen honderden mensen zijn strafzaken begonnen.
180 van die zaken gaan over het discrediteren van het Russische leger. Die zaken hebben tot forse straffen geleid, zoals 8,5 jaar voor de bekende oppositiepoliticus Ilja Jasjin. Die had in een online stream gepraat over Boetsja en de bombardementen op Marioepol. Afgelopen week kreeg een Moskouse student die op sociale media informatie had gedeeld over het Russische optreden in Oekraïne ook een gevangenisstraf van 8,5 jaar.
De hoge straffen leiden ertoe dat Russen beter oppassen. Ze worden voorzichter en banger om zich te uiten, bijvoorbeeld tegenover journalisten of in opiniepeilingen."
Nieuwsuur
Buitenland
Deel artikel: