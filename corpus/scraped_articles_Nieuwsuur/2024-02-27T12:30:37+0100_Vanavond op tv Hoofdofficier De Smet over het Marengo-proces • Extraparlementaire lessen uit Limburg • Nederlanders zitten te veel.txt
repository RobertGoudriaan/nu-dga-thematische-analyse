Vanavond op tv: Hoofdofficier De Smet over het Marengo-proces • Extraparlementaire lessen uit Limburg • Nederlanders zitten te veel
2024-02-27T12:30:37+0100
https://nos.nl/nieuwsuur/artikel/2510574-vanavond-op-tv-hoofdofficier-de-smet-over-het-marengo-proces-extraparlementaire-lessen-uit-limburg-nederlanders-zitten-te-veel

Ridouan Taghi moet levenslang de gevangenis in, net als Saïd R. en Mario R. Na bijna zes jaar en 142 zittingsdagen deed de rechter vanochtend uitspraak in het Marengo-proces: misschien wel de meest complexe en geruchtmakende strafzaak in de Nederlandse geschiedenis.
Janneke de Smet-Dierckx is te gast. Zij is hoofdofficier van het Landelijk Parket. Hoe kijkt zij naar de uitspraak, de rol van kroongetuige Nabil B. en de moorden op Peter R. de Vries, advocaat Derk Wiersum en de broer van de kroongetuige?
In politiek Den Haag gaan stemmen op om in te zetten op een extraparlementair kabinet. Maar wat is dat eigenlijk precies?
Limburg heeft er ervaring mee. De provincie werd van 2019 tot 2023 bestuurd door negen gedeputeerden die weliswaar een partijkleur hadden, maar zij schreven een collegeprogramma op hoofdlijnen zonder dat de fracties in de Provinciale Staten betrokken waren.
Hoe beviel dat? Die vraag stellen we aan twee ex-gedeputeerden en hoogleraar bestuurskunde Martijn GroenLeer. Die laatste deed een studie naar het Limburgse experiment.
Nergens in Europa zitten mensen zoveel als in Nederland. Dat schrijft onderzoeksinstituut TNO in een rapport. 26 procent van de mensen ouder dan 15 jaar zit op een gemiddelde dag 8,5 uur of langer. In de rest van Europa zit gemiddeld slechts 11 procent van de bevolking zo lang.
Hoe ongezond is al dat zitten? Wat kunnen of moeten we eraan doen?
Nieuwsuur
Binnenland
Buitenland
Deel artikel: