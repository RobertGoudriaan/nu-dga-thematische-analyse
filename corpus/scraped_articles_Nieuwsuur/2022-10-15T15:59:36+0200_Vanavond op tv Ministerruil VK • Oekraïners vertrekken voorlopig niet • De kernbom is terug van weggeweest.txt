Vanavond op tv: Ministerruil VK • Oekraïners vertrekken voorlopig niet • De kernbom is terug van weggeweest
2022-10-15T15:59:36+0200
https://nos.nl/nieuwsuur/artikel/2448454-vanavond-op-tv-ministerruil-vk-oekrainers-vertrekken-voorlopig-niet-de-kernbom-is-terug-van-weggeweest

De Britse premier Liz Truss ontsloeg gisteren minister van Financiën Kwasi Kwarteng en verving hem door Jeremy Hunt, in een poging de politieke en financiële crisis rond haar economische plannen de kop in te drukken. Volgens Hunt heeft de premier geluisterd naar de kritiek op haar plannen en heeft ze van de kritiek geleerd.
Maar is de ministerwissel genoeg om de financiële markten tevreden te stellen? We spreken Jonathan Portes, hoogleraar economie en openbaar bestuur aan de School of Politics & Economics van King's College.
Toen de oorlog in Oekraïne begon werden de miljoenen vluchtelingen in heel Europa warm ontvangen. Maar blijft dat zo, nu de oorlog een kwestie van de lange adem is geworden en het erop lijkt dat ze voorlopig niet zullen vertrekken? Zijn er voldoende woningen en banen? En kan Europa een eventuele nieuwe vluchtelingengolf aan?
Te gast is Lodewijk Asscher. Hij is door de Europese Commissie benoemd tot speciaal adviseur voor de opvang van vluchtelingen uit Oekraïne.
Na de val van de Muur en de implosie van de Sovjet-Unie leken nucleaire wapens al snel een overblijfsel uit een bang verleden. Ten onrechte, zegt de Britse militair historicus Max Hastings. Volgens hem hebben we dertig jaar lang in een fantasiewereld geleefd. Door de Russische president Poetin zijn we dit jaar met met onze neus op de feiten gedrukt: kernwapens bestaan nog. En over de inzet ervan wordt weer hardop nagedacht, voor het eerst sinds de nucleaire crisis op Cuba van 1962.
Nieuwsuur
Binnenland
Deel artikel: