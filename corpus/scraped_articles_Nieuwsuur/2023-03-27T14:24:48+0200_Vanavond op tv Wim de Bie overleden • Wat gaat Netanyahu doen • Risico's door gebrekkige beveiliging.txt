Vanavond op tv: Wim de Bie overleden • Wat gaat Netanyahu doen? • Risico's door gebrekkige beveiliging
2023-03-27T14:24:48+0200
https://nos.nl/nieuwsuur/artikel/2469079-vanavond-op-tv-wim-de-bie-overleden-wat-gaat-netanyahu-doen-risico-s-door-gebrekkige-beveiliging

Televisiemaker Wim de Bie is op 83-jarige leeftijd overleden. Hij was al langere tijd ernstig ziek.
Samen met Kees van Kooten vormde hij jarenlang een duo op radio en televisie. In programma's als Het Simplisties Verbond, Koot en Bie en Keek op de Week gaven ze commentaar op het nieuws en speelden ze typetjes.
Via hun satire verrijkten ze de Nederlandse taal met woorden en uitdrukkingen als 'regelneef', 'doemdenken' en 'mozes kriebel'. Taalhistoricus Ewoud Sanders schreef er een boek over en is vanavond te gast.
Na maanden van onrust en protesten ziet de Israëlische premier Benjamin Netanyahu voorlopig af van de omstreden juridische hervormingen die onder meer de macht van het hooggerechtshof zouden inperken, melden Israëlische media op basis van regeringsbronnen.
Vanochtend stond een toespraak van de premier gepland maar die is uitgesteld, waarschijnlijk omdat ultrarechtse coalitiepartijen dreigen met het laten vallen van het kabinet als Netanyahu daadwerkelijk de plannen bevriest. Ondertussen stromen de straten van Jeruzalem vol, wachtend op een reactie van de premier. In de uitzending het laatste nieuws.
Het stelsel waarin bedreigde politici, rechters, advocaten en journalisten worden beveiligd, dreigt onhoudbaar te worden. Er worden door een gebrek aan personeel, materieel en opleiding zelfs onnodige risico's genomen.
Uit gesprekken met betrokkenen (onder meer de politie en mensen die worden beveiligd) rijst een alarmerend beeld op. Hoe kon het zover komen? Te gast is verslaggever Gert Janssen van de gezamenlijke onderzoeksredactie van Nieuwsuur en de NOS.
Nieuwsuur
Binnenland
Deel artikel: