Vanavond op tv: Russische lhbti'ers onder druk • Iraniërs spreken met Rutte • Campagne tegen polarisatie
2023-01-10T14:26:47+0100
https://nos.nl/nieuwsuur/artikel/2459351-vanavond-op-tv-russische-lhbti-ers-onder-druk-iraniers-spreken-met-rutte-campagne-tegen-polarisatie

Door nieuwe anti-homowetten is het leven van Russische lhbti'ers nog ingewikkelder geworden. Het is nu illegaal om informatie over 'niet-traditionele seksuele relaties' te verspreiden. President Poetin ziet homo's als verlengstuk van het Westen, de vijand.
Correspondent Iris de Graaf spreekt een aantal lhbti'ers in Moskou. Kunnen ze zich nog uiten, en zien ze nog een toekomst in Rusland voor zich?
Leden van de Iraanse gemeenschap in Nederland spreken vandaag met premier Rutte en minister Hoekstra van Buitenlandse Zaken. Ze willen dat het kabinet harder optreedt tegen het Iraanse regime, door bijvoorbeeld meer sancties af te kondigen, en tegen handlangers van het regime in Nederland. De Iraans-Nederlands historicus Peyman Jafari is te gast in de studio.
De Stichting Ideële Reclame (SIRE), start een campagne tegen polarisatie. Driekwart van de Nederlanders vindt dat de tegenstelling tussen groepen de afgelopen jaren is toegenomen en heeft daar last van, zegt SIRE op basis van eigen onderzoek onder duizend mensen. "Verlies elkaar niet als polarisatie dichtbij komt", luidt de nieuwe campagneslogan. Kan de campagne echt iets uithalen tegen het probleem?
Nieuwsuur
Binnenland
Deel artikel: