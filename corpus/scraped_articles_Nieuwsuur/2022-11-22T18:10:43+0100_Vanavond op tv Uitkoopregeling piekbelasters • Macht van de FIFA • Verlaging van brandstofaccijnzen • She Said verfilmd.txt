Vanavond op tv: Uitkoopregeling piekbelasters • Macht van de FIFA • Verlaging van brandstofaccijnzen • She Said verfilmd
2022-11-22T18:10:43+0100
https://nos.nl/nieuwsuur/artikel/2453466-vanavond-op-tv-uitkoopregeling-piekbelasters-macht-van-de-fifa-verlaging-van-brandstofaccijnzen-she-said-verfilmd

Het kabinet wil de grootste uitstoters, de zogenoemde piekbelasters, gaan verleiden om hun boerenbedrijf voor een zeer aantrekkelijke prijs te verkopen aan de overheid. Duizenden boeren krijgen zo'n stopbonus aangeboden. Wil de boer dat niet, dan krijgt het bedrijf te maken met nog veel strengere milieu-eisen die het zo goed als onmogelijk maken om het bedrijf voor te zetten.
We bespreken de uitkoopregeling met politiek duider Arjan Noorlander en Universitair Hoofddocent Omgevingsbeleid Raoul Beunen.
Nederland en zes andere landen zien af van het dragen van de OneLove-aanvoerdersband na dreiging met een gele kaart, alcohol in het voetbalstadion wordt tóch verboden en ook de kleurrijke WK-shirt van België zijn niet toegestaan. Allemaal maatregelen van wereldvoetbalbond FIFA over het WK in Qatar.
Hoeveel macht heeft de FIFA eigenlijk, of kan de voetbalbond niet anders dan instemmen met de Qatarese autoriteiten?
Een volle tank kost nog steeds veel, maar minder dan begin dit jaar: toen stegen de benzine- en dieselprijzen keihard, vooral na de Russische inval in Oekraïne. In april verlaagde het kabinet de accijnzen op brandstof met 21 procent om de prijzen wat te drukken, maar volgens het CBS waren het vooral de hogere inkomens die hiervan profiteerden. Mede door de ruime compensatiepakketten zit het kabinet inmiddels met een gat in de begroting voor volgend jaar. Moet de verlaging van de brandstofaccijnzen niet worden teruggedraaid?
She Said, het boek van New York Times-journalisten Jodi Kantor en Megan Twohey, is verfilmd. De film, die op 24 november in première gaat, toont hoe de onthullingen over Harvey Weinstein de Hollywood producer van zijn troon deed vallen. De onthullingen over Weinstein leidden op sociale media tot de #MeToo-beweging.
Nieuwsuur spreekt hoofdrolspelers Carey Mulligan en Zoe Kazan over de film en hoe het verhaal een decennialange stilte over seksueel misbruik in Hollywood de Amerikaanse cultuur voorgoed heeft veranderd.
Nieuwsuur
Binnenland
Buitenland
Deel artikel: