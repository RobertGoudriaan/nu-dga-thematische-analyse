Vanavond op tv: De VVD worstelt met het asielbeleid • Onverklaarbare stikstof in de duinen • Wie is Aleksandr Doegin?
2022-08-22T14:21:40+0200
https://nos.nl/nieuwsuur/artikel/2441674-vanavond-op-tv-de-vvd-worstelt-met-het-asielbeleid-onverklaarbare-stikstof-in-de-duinen-wie-is-aleksandr-doegin

VVD-staatssecretaris Van der Burg, van asiel, brengt morgen een bezoek aan de gemeente Tubbergen. In een hotel in het daar gelegen plaatsje Albergen worden straks asielzoekers opgevangen. Het kabinet passeerde bij de beslissing de gemeente, en die is daar niet blij mee.
Ook veel lokale VVD-fracties zijn het niet eens met die beslissing. Ze noemen het een aantasting van de autonomie van gemeenten, en pleiten voor een asielstop. We praten erover met politiek verslaggever Nynke de Zoeten.
Binnen tien maanden moeten kustprovincies Noord-Holland, Zuid-Holland en Zeeland per gebied bij minister Van der Wal aangeven hoe ze de stikstof gaan verminderen. Maar voor de duinen bij de kust is dat niet te doen, omdat het bij een kwart van de stikstof daar onduidelijk is waar het vandaan komt.
Gisteren kwam de dochter van de Russische filosoof Aleksandr Doegin om bij een bomaanslag die mogelijk voor hem bedoeld was. Wie is deze man, die ook wel het "brein van Poetin" genoemd wordt? Waarom wilden de aanslagplegers hem - of zijn dochter - dood hebben? En gaat deze gebeurtenis de oorlog in Oekraïne beïnvloeden?
We bespreken het met correspondent Geert Groot Koerkamp.
Nieuwsuur
Binnenland
Deel artikel: