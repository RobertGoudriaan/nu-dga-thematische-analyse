Het is nu zeker: onze zeespiegel stijgt steeds sneller
2022-06-27T17:16:51+0200
https://nos.nl/nieuwsuur/artikel/2434302-het-is-nu-zeker-onze-zeespiegel-stijgt-steeds-sneller

De zeespiegel langs de Nederlandse kust stijgt steeds sneller, schrijven wetenschappers van de TU Delft in een nieuwe studie. Daarmee is voor het eerst aangetoond dat de zeespiegelstijging langs de Nederlandse kust versnelt.
Sinds begin jaren 90 stijgt de zeespiegel voor de Nederlandse kust per jaar met 2,7 millimeter. In de zeventig jaar daarvoor ging het om een stijging van 1,7 millimeter per jaar. "Sinds begin jaren 90 stijgt de zeespiegel 1 millimeter sneller dan daarvoor", zegt zeespiegelonderzoeker Riccardo Riva. "Dat is ongeveer anderhalf keer zoveel."
Riva en collega's analyseerden 100 jaar aan data van acht getijdestations langs de Noordzeekust. Ze ontwikkelden een methode om de ruis als wind, luchtdruk en de getijden uit de metingen te filteren. Zo ontstond een helder beeld van de werkelijke stijging van de zeespiegel. De onderzoekers hebben hun resultaten in een wetenschappelijk tijdschrift gepubliceerd.
Kunnen 'technofixes' zoals het witter maken van wolken klimaatveranderingen terugdraaien? Dat zie je in de video hieronder:
Door klimaatverandering stijgt de zeespiegel wereldwijd. Tot nu toe liep de zeespiegelstijging voor onze kust wat achter bij het wereldgemiddelde. "We hadden geluk kunnen hebben dat de zeespiegelstijging voor onze kust vanwege oceaanstromingen mee zou vallen. Maar we hebben dus geen geluk", zegt Riva. "We gaan gelijk op met het wereldgemiddelde. En 1 millimeter lijkt niet zoveel, maar dat is 10 centimeter per eeuw. Bovendien zijn er aanwijzingen dat de stijging in de toekomst nog verder zal versnellen."
IPCC-auteur Marjolijn Haasnoot, werkzaam bij Deltares en gespecialiseerd in aanpassingen aan klimaatverandering, noemt de nieuwe inzichten "heel belangrijke informatie voor het Nederlandse kustbeheer". Het is bijvoorbeeld belangrijk voor hoeveel zand je op de kust moet aanbrengen.
Het betekent dat we ons beter en wellicht ook nog sneller moeten aanpassen aan het veranderende klimaat.
In alle scenario's zat de versnelling die we nu zien al wel verwerkt, zegt Haasnoot. "Maar dit soort signalen hebben we wel nodig voor de toekomst. Want we zien nu dat het echt heel veel sneller gaat, en dan moeten we echt ons plan bijstellen. Daar moet je niet te lang mee wachten."
Deltacommissaris Peter Glas, verantwoordelijk voor het deltaprogramma noemt de bevindingen "zorgwekkend". "Dit bevestigt de lijn die we al hadden ingezet", zegt hij. "Maar dit zit vanaf vandaag ook echt in alle prognoses over wat hoe hoog de dijken en de duinen moeten zijn. Het betekent dat we ons beter en wellicht ook nog sneller moeten aanpassen aan het veranderende klimaat."
Het was al langer duidelijk dat het wereldwijde zeeniveau versneld aan het stijgen was. Dat komt door het uitzetten van opwarmend zeewater. Ook gaat het smelten van ijskappen en gletsjers sneller dan ooit. Beide zijn het gevolg van de opwarming van de aarde, veroorzaakt door de uitstoot van broeikasgassen. Begin dit jaar concludeerde het KNMI ook al dat de zeespiegel voor onze kust versneld steeg.
De zeespiegel is wereldgemiddeld tussen 1901 en 2018 met zo'n 20 centimeter gestegen. De stijging gaat de laatst tijd steeds sneller. In het meest recente klimaatsignaal van het KNMI staat "In de laatste 25 jaar zien we de stijgsnelheid iedere tien jaar met ongeveer 1 mm per jaar toenemen."
Nieuwsuur
Collectie
Klimaat
Binnenland
Deel artikel: