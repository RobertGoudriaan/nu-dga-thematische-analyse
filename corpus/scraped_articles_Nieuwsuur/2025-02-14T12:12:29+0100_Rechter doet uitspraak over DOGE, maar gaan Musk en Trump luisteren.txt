Rechter doet uitspraak over DOGE, maar gaan Musk en Trump luisteren?
2025-02-14T12:12:29+0100
https://nos.nl/nieuwsuur/artikel/2555797-rechter-doet-uitspraak-over-doge-maar-gaan-musk-en-trump-luisteren

Sjoerd den Daas
correspondent VS
Sjoerd den Daas
correspondent VS
"Zijn jullie klaar om nee te zeggen tegen Elon?", roept senator Elizabeth Warren door de speakers. Voor haar in de Amerikaanse hoofdstad Washington D.C. staan enkele honderden demonstranten, luid juichend. "Dit is ons moment om dit te stoppen. We vechten dit uit in het Congres en de rechtbanken. En ik beloof jullie: we zullen winnen."
Warren is een van de grootste critici van Elon Musk en Donald Trump. De Democraat speelde een belangrijke rol bij de oprichting van het CFPB, een organisatie die consumenten beschermt tegen oneerlijke financiële praktijken. Nu wordt die organisatie ontmanteld door Musk, wiens bedrijf X juist onder toezicht van het CFPB zou komen te staan. Ook delen van Musks autobedrijf Tesla werden door het consumentenbureau gereguleerd.
Musk is bezig met een nietsontziende bezuinigingsoperatie die grote delen van de Amerikaanse overheid raakt. Tegenstanders zoals Warren hebben hun hoop gevestigd op het Congres en op rechters. Maar het Congres biedt nauwelijks weerstand. Vandaag komt een rechter met een belangrijke uitspraak. Vervolgens moet blijken of Musk en Trump zich daar iets van aantrekken.
Een oudere demonstrant vreest het ergste voor het CFPB. "Ik ben net met pensioen, maar werkte tot voor kort bij USAID. Dat is al kapotgemaakt. Nu gebeurt hetzelfde hier. Terwijl dit agentschap cruciaal is voor consumentenbescherming."
Bij USAID, de noodhulporganisatie die wereldwijd miljoenen mensen hielp, zijn de letters al van de muur geschroefd. Bij het CFPB nog niet, maar tientallen medewerkers zijn al ontslagen.
Bijna iedere dag komen mensen samen om te demonstreren tegen Musk en Trump:
Na de inauguratie van Trump ging Musk voortvarend van start. Hij stuurt het nieuwe Department of Government Efficiency (DOGE) aan. Dat klinkt als een ministerie, maar het adviesorgaan valt buiten de overheid. Opvallend: een van de zaken die Musk zegt te willen uitroeien, is de macht van onverkozen functionarissen.
David Super, hoogleraar bestuursrecht aan Georgetown University, maakt zich zorgen. DOGE-medewerkers, veelal piepjong ex-personeel van Musks techbedrijven, hebben geen veiligheidsscreening gehad. "We horen berichten dat mensen van DOGE overheidsinstanties binnenlopen en toegang eisen tot gevoelige informatie. Als iemand hen tegenhoudt, wordt diegene ontslagen."
Eerder oordeelde de rechter dat DOGE-medewerkers hun toegang tot systemen van het ministerie van Financiën voorlopig moesten opgeven. Vrijdag komt de rechter met een nieuwe uitspraak in deze zaak.
In totaal lopen er zo'n zestig rechtszaken tegen Trump en DOGE. Hoogleraar Super heeft moeite alles bij te houden. "Er is altijd wel controverse rond presidenten, maar de omvang van nu hebben we niet eerder gezien."
In een aantal zaken noemden federale rechters acties van Trump en Musk al onwettig. En maandag oordeelde een rechter dat Trump een rechterlijk bevel om subsidiegeld vrij te geven, niet naleeft; de regering blijft het geld bevriezen.
Als de overheid uitspraken blijft negeren, dreigt volgens experts een crisis. Vorig weekend zei vicepresident JD Vance op X dat hij rechters niet erkent als controlemechanisme. "Rechters mogen de legitieme macht van de uitvoerende macht niet beheersen."
JD Vance
@JDVance
If a judge tried to tell a general how to conduct a military operation, that would be illegal.

If a judge tried to command the attorney general in how to use her discretion as a prosecutor, that's also illegal. 

Judges aren't allowed to control the executive's legitimate power.
16:13
9 februari 2025
En de rechter die eerder al oordeelde dat DOGE te ver ging bij het ministerie van Financiën, kreeg felle kritiek van Musk. "Een corrupte rechter die corruptie beschermt. Hij moet NU worden afgezet."
Republikeinse leiders proberen de situatie minder explosief te laten lijken. "Je kijkt naar een natuurlijk geven en nemen tussen de verschillende machten van de overheid", zegt de Republikeinse senaatsleider John Thune. Volgens leider van het Huis van Afgevaardigden Mike Johnson moet DOGE gewoon zijn gang kunnen gaan "om ervoor te zorgen dat uw belastinggeld wordt besteed zoals het bedoeld is".
Ook volgens Musk zelf is er geen sprake van ondemocratische praktijken bij DOGE. "Mensen hebben voor verandering gestemd", zei hij in een gesprek met de pers. "Vaak krijgen kiezers niet waar ze voor gestemd hebben. Nu wel, dat is democratie."
Maar volgens professor Super staat de democratie op het spel. "Als Trump zich niet aan wetten van het Congres en gerechtelijke bevelen houdt, dan hebben we geen checks en balances meer. Dan hebben we alleenheerschappij."
Of het zover komt, is nog onzeker. Zo kunnen zaken nog worden voorgelegd aan het Hooggerechtshof, die zal proberen uitspraken te doen die Trump niet kan ondermijnen.
De demonstranten willen er niet op wachten. "We moeten samen solidair zijn met alles wat er gebeurt binnen de federale overheid", zegt April Goggans. "Ik denk dat hoe meer je mensen onder druk zet, hoe harder ze terugslaan."
Nieuwsuur
Buitenland
Deel artikel: