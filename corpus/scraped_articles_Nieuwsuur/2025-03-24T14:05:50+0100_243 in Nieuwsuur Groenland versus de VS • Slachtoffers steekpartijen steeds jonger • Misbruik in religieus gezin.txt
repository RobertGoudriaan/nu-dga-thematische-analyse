24/3 in Nieuwsuur: Groenland versus de VS • Slachtoffers steekpartijen steeds jonger • Misbruik in religieus gezin
2025-03-24T14:05:50+0100
https://nos.nl/nieuwsuur/artikel/2560964-24-3-in-nieuwsuur-groenland-versus-de-vs-slachtoffers-steekpartijen-steeds-jonger-misbruik-in-religieus-gezin

Premier Múte Egede van Groenland heeft kritiek op het aanstaande bezoek van een Amerikaanse delegatie. Hij beschuldigt de Verenigde Staten van 'buitenlandse inmenging'. De bezoeken volgen op herhaaldelijke opmerkingen van president Donald Trump dat hij Groenland wil inlijven vanwege de strategische ligging en bodemschatten. Trump noemde vorig jaar december "bezit van en de controle over Groenland absoluut noodzakelijk" voor de Amerikaanse nationale veiligheid. Te gast is Louise van Schaik, expert internationale betrekkingen van Instituut Clingendael.
Anneloes van 't Licht groeide op in een streng gelovige gereformeerde familie. Ze deed 25 jaar geleden aangifte van seksueel misbruik door haar vader, die een hoge functie had binnen de SGP. Haar aangifte leidde niet tot gerechtigheid, maar tot een langdurige strijd: mentale instorting, meerdere opnames in psychiatrische instellingen en maanden in een isoleercel. In de EO-documentaire 'Ik was een kind', van documentairemaker Geertjan Lassche, gaat ze met familie, hulpverleners en betrokkenen uit die tijd in gesprek over het misbruik in haar jeugd.
De politie neemt elk jaar meer wapens van jongeren in beslag. Vooral steekwapens zijn bij jongeren populair. Zelfs jonge kinderen hebben een mes op zak om zichzelf te kunnen verdedigen. In het Erasmus Medisch Centrum zien ze daarvan de gevolgen: niet alleen steeds meer, maar ook steeds jongere slachtoffers komen terecht op de operatietafel. Die incidenten gaan het zorgpersoneel niet in de koude kleren zitten.
Nieuwsuur
Binnenland
Deel artikel: