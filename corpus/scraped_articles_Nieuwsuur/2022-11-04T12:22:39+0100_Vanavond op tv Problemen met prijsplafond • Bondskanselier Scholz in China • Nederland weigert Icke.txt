Vanavond op tv: Problemen met prijsplafond • Bondskanselier Scholz in China • Nederland weigert Icke
2022-11-04T12:22:39+0100
https://nos.nl/nieuwsuur/artikel/2451019-vanavond-op-tv-problemen-met-prijsplafond-bondskanselier-scholz-in-china-nederland-weigert-icke

Het is zeer de vraag of het prijsplafond voor energie wel in kan gaan op 1 januari. Althans, dat zeggen energieleveranciers. Zij vrezen dat hun systemen niet op tijd klaar zijn om de maatregel uit te voeren. Is dit nog op te lossen? En hoe? Hierover en over andere vragen rondom energiecompensatie en een prijsplafond, gaat het vandaag in de Tweede Kamer. In Nieuwsuur praten we erover met Kamerleden Silvio Erkens (VVD) en Renske Leijten (SP).
Het is een gevoelig bezoek. Dat van de Duitse bondskanselier Olaf Scholz. Hij wordt de eerste belangrijke westerse leider die president Xi Jinping bezoekt in drie jaar tijd en de eerste nadat Xi zijn macht onlangs ongekend versterkte. Het mag officieel geen staatsbezoek heten van de Duitse regering. Met welke boodschap reist de kanselier naar China, nu er in Europa volop gediscussieerd wordt over de vraag hoe er om moet worden gegaan met China en Chinese investeringen in Europa?
De organisatie van de grote protestmars tegen het regeringsbeleid, komende zondag in Amsterdam, wil een kort geding aanspannen tegen de weigering om de Britse complotdenker David Icke tot Nederland toe te laten. Icke zou een toespraak houden op de bijeenkomst van de organisatie Samen voor Nederland, maar gisteren werd hem de toegang tot Nederland geweigerd.
Nieuwsuur
Binnenland
Deel artikel: