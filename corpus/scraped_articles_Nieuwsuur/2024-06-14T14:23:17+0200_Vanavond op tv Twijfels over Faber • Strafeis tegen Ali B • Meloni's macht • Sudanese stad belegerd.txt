Vanavond op tv: Twijfels over Faber • Strafeis tegen Ali B • Meloni's macht • Sudanese stad belegerd
2024-06-14T14:23:17+0200
https://nos.nl/nieuwsuur/artikel/2524546-vanavond-op-tv-twijfels-over-faber-strafeis-tegen-ali-b-meloni-s-macht-sudanese-stad-belegerd

VVD-leider Dilan Yesilgöz vindt ook Marjolein Faber "geen onomstreden kandidaat" om minister te worden. Gisteren trok PVV-leider Geert5 Wilders Gidi Markuszower terug als beoogde vicepremier en minister van Asiel en Migratie, omdat uit de screening zaken over hem naar voren waren gekomen. Wilders schoof vervolgens Faber naar voren als nieuwe minister. Yesilgöz heeft moeite met uitspraken van Faber uit het verleden, maar zegt niet welke uitspraken ze bedoelt. Toch blijft Faber kandidaat-minister.
Het Openbaar Ministerie eist een onvoorwaardelijke gevangenisstraf van drie jaar tegen Ali B. De rapper staat terecht voor twee aanrandingen en twee verkrachtingen van drie vrouwen. De zaak kwam aan het rollen na een aflevering van het programma BOOS van Tim Hofman, begin 2022, over seksueel grensoverschrijdend gedrag bij RTL-talentenjacht The Voice of Holland. We bespreken de zaak, de houding van B. en de cultuurverandering die BOOS teweeg bracht met Ingrid Eisma van expertisecentrum Fier.
El Fasher, een grote woestijnstad in het noorden van de Sudanese regio Darfur, staat op het punt om ingenomen te worden door de Rapid Support Forces. Al ruim een jaar vechten de paramilitairen met het Sudanese leger om controle in het Afrikaanse land. Dorpen worden afgebrand en stad na stad veroverd. Verschillende rondes van vredesbesprekingen hebben geen einde kunnen maken aan de oorlog die begon toen twee generaals ruzie kregen.
De VN-Veiligheidsraad stemde gisteren voor een resolutie die de belegering van El Fasher moet stoppen - maar dat lijkt niet snel te gaan gebeuren. Via spraakberichten praten we met een lokale bewoner. En we spreken correspondent Elles van Gelder.
De Italiaanse premier Giorgia Meloni ontpopt zich als een zelfverzekerde gastvrouw tijdens de G7-top in het Zuid-Italiaanse Puglia. Zij is de enige van haar zes collega's die er electoraal goed voor staat. Meloni ontwikkelde zich in korte tijd van eurokritische stokebrand tot pragmatische staatsvrouw. Wat drijft haar? In de uitzending een portret.
Nieuwsuur
Binnenland
Deel artikel: