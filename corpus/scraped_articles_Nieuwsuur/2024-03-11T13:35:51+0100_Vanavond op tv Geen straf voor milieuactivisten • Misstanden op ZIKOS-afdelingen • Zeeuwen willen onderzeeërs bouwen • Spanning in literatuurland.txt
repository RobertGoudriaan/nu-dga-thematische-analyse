Vanavond op tv: Geen straf voor milieuactivisten • Misstanden op ZIKOS-afdelingen • Zeeuwen willen onderzeeërs bouwen • Spanning in literatuurland
2024-03-11T13:35:51+0100
https://nos.nl/nieuwsuur/artikel/2512367-vanavond-op-tv-geen-straf-voor-milieuactivisten-misstanden-op-zikos-afdelingen-zeeuwen-willen-onderzeeers-bouwen-spanning-in-literatuurland

De zorg op de zogenoemde ZIKOS-afdelingen schiet tekort. ZIKOS staat voor Zeer Intensieve Kortdurende Observatie en Stabilisatie. Op de afdeling zitten jongeren met complexe gedragsproblemen in combinatie met een acute psychiatrische crisis.
Ervaringsdeskundige Jason Bhugwandass, die zich al jaren inzet voor gesloten jeugdzorg, sprak op eigen initiatief met 51 jongeren die op een zogeheten ZIKOS-afdeling hebben gezeten. De jongeren die Jason opvoert, spreken van een extreem isolement, hardhandige fixaties, ongekwalificeerd personeel en een gebrek aan behandeling voor hun trauma. De inspectie deed een onaangekondigd bezoek en concludeerde daarna dat er "onvoldoende kwaliteit van zorg" is en "onvoldoende begeleiding op maat". Bij twee instellingen is een opnamestop ingesteld.
Te gast is Lieke van Domburgh, bestuurder van IHub, de organisatie waar de ZIKOS-afdeling in het Gelderse Harreveld onder valt.
De Zeeuwse scheepsbouwer Damen krijgt een hoofdrol bij de bouw van vier nieuwe luchtverdedigings- en commandofregatten. Maar daarnaast willen ze ook een rol bij het bouwen van onderzeeërs. Daarvoor lobbyen ze bij het demissionaire kabinet. Maar hoe kansrijk is die lobby? Zit het volgende (extraparlementaire) kabinet er wel op te wachten? Is het familiebedrijf wel in staat onderzeeërs te maken?
Vandaag wordt bekend welke schrijvers kans maken op de Libris Literatuur Prijs voor het beste Nederlandstalige literaire fictieboek. Onze verslaggevers gaan bij de genomineerden thuis langs om hen het heugelijke nieuws te vertellen.
De jury maakt op 13 mei bekend wie schrijfster Anjet Daanje opvolgt. Zij won vorig jaar met haar boek Het lied van ooievaar en dromedaris.
Klimaatactivisten die de glasplaat en de lijst van het schilderij Meisje met de parel van Johannes Vermeer vernielden, krijgen geen straf. Ze lijmden zich vast aan de glasplaat waarna één van hen namaaksoep over een mede-activist gooide. Dat is voor het gerechtshof in Den Haag geen reden om hen straf op te leggen.
Waarom niet? En zet dit de deur open voor meer museumacties door klimaatactivisten?
Nieuwsuur
Binnenland
Buitenland
Deel artikel: