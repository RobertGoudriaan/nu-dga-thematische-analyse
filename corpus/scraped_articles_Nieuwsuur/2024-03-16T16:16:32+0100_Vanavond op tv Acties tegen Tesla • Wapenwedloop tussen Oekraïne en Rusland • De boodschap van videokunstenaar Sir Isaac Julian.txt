Vanavond op tv: Acties tegen Tesla • Wapenwedloop tussen Oekraïne en Rusland • De boodschap van videokunstenaar Sir Isaac Julian
2024-03-16T16:16:32+0100
https://nos.nl/nieuwsuur/artikel/2513004-vanavond-op-tv-acties-tegen-tesla-wapenwedloop-tussen-oekraine-en-rusland-de-boodschap-van-videokunstenaar-sir-isaac-julian

De minister van Binnenlandse Zaken van de Duitse deelstaat Brandenburg heeft aangekondigd het aantal agenten bij de grote Tesla-fabriek in de buurt van Berlijn vandaag flink te vergroten. Die moeten Tesla beschermen tegen aanvallen en gewelddadige actie van een linksextremistische groep die zich de Vulkangruppe noemt. Die beschuldigt het bedrijf van Elon Musk er eerder van niet groen, ecologisch en sociaal te zijn. We spreken met de Duitse extremisme-expert Felix Neumann.
Geruchtmakende aanvallen door Oekraïne op Russisch grondgebied deze week. Met drones brengt Oekraïne de oorlog steeds vaker naar Rusland. In twee jaar tijd bouwt Oekraïne een geheel nieuwe defensie-industrie uit de grond. Het accent ligt nu op drones, waarmee van afstand het Russisch leger kan worden getroffen. In de wapenwedloop heeft Rusland de achterstand ingehaald en produceert nu veel meer dan Oekraïne. Nieuwsuur spreekt met de man die in Oekraine verantwoordelijk is voor de wapenproductie.
In het Bonnefantenmuseum in Maastricht is een overzichtstentoonstelling te zien van een van de invloedrijkste kunstenaars ter wereld van dit moment: Sir Isaac Julien. Sociale rechtvaardigheid is al veertig jaar de rode draad in zijn werk. Van zijn baanbrekende vroege activistische films tot de caleidoscopische videoinstallaties waar hij nu bekend om is.
Nieuwsuur
Binnenland
Deel artikel: