Vanavond op tv: EU drastisch op de schop? • 'Migranten wilden schip kapen' • Tentoonstelling Nederlandse modefotograaf
2023-10-05T13:18:09+0200
https://nos.nl/nieuwsuur/artikel/2492958-vanavond-op-tv-eu-drastisch-op-de-schop-migranten-wilden-schip-kapen-tentoonstelling-nederlandse-modefotograaf

Lange tijd was uitbreiding van de Europese Unie een taboe, inmiddels lijkt het onvermijdelijk. Het gaat nauwelijks meer om de vraag óf er landen bij komen, de focus ligt al op welk land en wanneer. Er is wel een punt van zorg: de EU is helemaal niet klaar voor uitbreiding, stellen experts. Vandaag is de uitbreiding in het Spaanse Granada gespreksonderwerp nummer één. Vanavond het laatste nieuws en de dilemma's. Te gast is Wouter Zweers, Europa-deskundige aan Instituut Clingendael.
Negen migranten zijn deze week opgepakt op verdenking van muiterij aan boord van het Nederlandse offshore-schip Vos Pace. Vos Pace had even daarvoor 79 migranten gered op de Atlantische Oceaan. De bemanning zou met messen zijn bedreigd nadat de negen migranten hoorden dat ze naar Marokko zouden varen, en niet naar de Canarische Eilanden waar ze vermoedelijk asiel wilden aanvragen.
Fotografiemuseum FOAM presenteert vanaf morgen de eerste solotentoonstelling van de internationaal befaamde modefotograaf Carlijn Jacobs: Sleeping Beauty. De Nederlandse Jacobs werkt voor de meest toonaangevende merken en met veel beroemdheden uit de hedendaagse beauty en fashion scene. Als recent hoogtepunt maakte ze de foto voor de albumhoes van Beyoncé's Renaissance. Wat maakt haar foto's zo bijzonder?
Nieuwsuur
Binnenland
Deel artikel: