Gevangenispersoneel vreest meerpersoonscel: 'Er zijn iedere dag incidenten'
2025-02-13T11:17:32+0100
https://nos.nl/nieuwsuur/artikel/2555662-gevangenispersoneel-vreest-meerpersoonscel-er-zijn-iedere-dag-incidenten

De rek is eruit en het elastiek is geknapt. Dat zegt gevangenispersoneel tegen Nieuwsuur. Ze lijden onder hoge werkdruk, en de politieke discussie over het plaatsen van meer gevangenen in een cel verergert die gevoelens.
Verschillende cipiers doen anoniem hun verhaal, omdat ze van de directeur-generaal van de Dienst Justitiële Inrichtingen niet herkenbaar met Nieuwsuur mogen praten. "Er is zoveel stress en de mensen zijn zo opgefokt. Met een steeds hardere populatie en meer mensen met psychische problemen vraag ik me af hoe veilig ik ben als ik 's morgens die deur moet openmaken", zegt een van hen.
"Dan vragen ze je of je nog mensen kent die bij ons willen werken. Nou, ik zou het ze niet aanraden", zegt een ander. "Verlof is niet meer mogelijk, je wordt zomaar ergens ingezet, ook als je dat werk niet kunt."
Volgens de gevangenbewaarder komen de personeelsproblemen die al jarenlang bestaan nu tot een climax: "Alles zit stampvol en er zijn veel gevangenissen gesloten, waardoor je de mensen niet meer kwijt kunt."
In december besloot het kabinet dat gevangenen drie dagen eerder worden vrijgelaten dan hun straf duurt, om zo ruimte te maken. Nu, twee maanden later, wordt gepraat over een plan om hen zelfs twee weken eerder naar huis te sturen, als oplossing voor het cellen- en personeelstekort.
Maar de PVV is tegen en wil meer gevangenen bij elkaar stoppen. "Het is heel simpel", formuleerde Emiel van Dijk van de PVV het eerder. "Door meer mensen op één cel te zetten vergroot je de capaciteit. Zet er een stapelbed bij en het probleem is opgelost. Dat is de oplossing waar we naar moeten kijken en zeker niet naar het naar huis sturen van criminelen die hun straf moeten uitzitten.
Iemand overgoot een celgenoot met kokend water.
Tien jaar geleden was er nog een cellenoverschot, wat leidde tot de sluiting van 26 gevangenissen. Nu is er sprake van een groot tekort aan cellen en aan personeel. Maar meer gevangenen per cel vindt Esther van Ginneken, criminoloog aan de Universiteit Leiden, geen goed idee. "Dat leidt tot onveilige situaties en risico's voor zowel gedetineerden als personeel."
Nederland kent al twintig jaar meerpersoonscellen. Van de iets meer dan 8000 gevangenisbedden in Nederland staat bijna de helft in zo'n meerpersoonscel. Met de nodige problemen als gevolg, zegt Van Ginneken, die hier onderzoek naar deed..
"Er zijn ernstige incidenten geweest. Zoals de moord op een celgenoot door iemand die niet helemaal geschikt was om in zo'n cel te zitten. Maar er zijn ook andere incidenten geweest. Zo heeft iemand een celgenoot overgoten met kokend water."
Ook gevangenisbewaarders kennen gevaarlijke situaties die in cellen met meerdere gevangenen kunnen ontstaan. "Ik heb bij een zespersoonscel eens meegemaakt dat een jongen, een gedetineerde, daar werd verkracht."
Een cel met zes gevangenen veroorzaakt veel druk, zegt hij. "Er is maar één toilet op zes personen. Mensen raken geïrriteerd en gestrest, ze zitten grotendeels achter een deur. En het personeel moet die deur dan openmaken. En dan?"
Volgens Van Ginneken kunnen taakstraffen of enkelbanden de druk op gevangenissen en personeel aanzienlijk verlichten. Driekwart van de mensen die vastzit, heeft een straf van zes maanden of korter. "Als je in die groep kijkt wie er geschikt is voor een enkelband, kun je potentieel heel veel ruimte vrijmaken."
Gevangenispersoneel ziet intussen hoe het ziekteverzuim onder collega's alleen maar toeneemt. "Die collega's melden zich niet ziek voor een griepje: ze kunnen gewoon niet meer."
Staatssecretaris Ingrid Coenradie van Justitie en Veiligheid (PVV) zegt te kijken naar alle oplossingen voor de problemen. "Naar wat nu kan, in de nabije toekomst en structureel." Ze zegt dat er honderden miljoenen euro's extra nodig zijn voor nieuwe cellen en noodzakelijke renovaties van gevangenissen.
Het kabinet werkt aan een plan om gevangenen twee weken eerder vrij te laten vanwege een tekort aan cellen én cipiers.
Daarover kreeg Coenradie al ruzie met PVV-leider Wilders. Dinsdagavond sprak ze hem in een tv-interview tegen. Sindsdien is er tussen hen geen contact meer geweest, zegt ze in Nieuwsuur.
Nieuwsuur
Binnenland
Deel artikel: