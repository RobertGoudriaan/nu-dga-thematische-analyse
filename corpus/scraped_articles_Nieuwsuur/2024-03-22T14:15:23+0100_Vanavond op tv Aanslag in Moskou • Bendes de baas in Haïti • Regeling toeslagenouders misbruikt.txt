Vanavond op tv: Aanslag in Moskou • Bendes de baas in Haïti • Regeling toeslagenouders misbruikt?
2024-03-22T14:15:23+0100
https://nos.nl/nieuwsuur/artikel/2513781-vanavond-op-tv-aanslag-in-moskou-bendes-de-baas-in-haiti-regeling-toeslagenouders-misbruikt

Meerdere schutters hebben het vuur geopend in een concertzaal in Moskou. Er zijn zeker veertig doden en honderd gewonden. Enkele uren na de aanslag bespreken we het laatste nieuws met correspondent Geert Groot Koerkamp en verslaggever Gert-Jan Dennekamp.
Ook aandacht voor het eerder nieuws uit Rusland vandaag: voor het eerst spreekt het Kremlin van een 'oorlog' tegen Oekraïne, en niet langer van een 'speciale militaire operatie'. Wat betekent het dat Rusland nu andere woorden gebruikt?
Na twee weken ongekend geweld zijn zwaarbewapende straatbendes feitelijk de baas in Haïti. De bendes veroveren steeds meer terrein en hebben inmiddels bijna de hele hoofdstad in handen.
Wie zijn deze bendes, die nu een steeds grotere politieke rol claimen? Een lokale cameraploeg sprak deze week voor Nieuwsuur met een van de belangrijkste bendeleiders.
Een groep ouders die niet gedupeerd is in de toeslagenaffaire probeert toch compensatie te krijgen, merken gemeenten. De gemeenten willen dat die mensen sneller uit het hulptraject worden gezet. Te gast is de Dordrechtse wethouder Peter Heijkoop (CDA), die namens de Vereniging van Nederlandse Gemeenten het woord voert over gemeentelijke sociale zaken.
Nieuwsuur
Binnenland
Deel artikel: