'Overheid moet meer investeren om warmtenetten betaalbaar te maken'
2025-01-14T06:00:02+0100
https://nos.nl/nieuwsuur/artikel/2551705-overheid-moet-meer-investeren-om-warmtenetten-betaalbaar-te-maken

Het kabinet moet snel een aantal maatregelen nemen om aansluitingen op een warmtenet aantrekkelijker te maken, zoals een maximumbedrag voor warmte en het verlagen van aansluitkosten. Daarvoor pleiten tientallen organisaties, gemeenten en bedrijven die zich hebben verzameld in de Warmte Alliantie.
Warmtenetten zijn nodig om alle woningen in Nederland voor 2050 gasvrij te maken, maar de warmtenetten zijn niet populair. Om daar verandering in te brengen biedt de alliantie vandaag een plan aan bij minister Sophie Hermans van Klimaat en Groene Groei.
De toename van het aantal warmtenetten stagneert doordat het aanleggen voor warmtebedrijven meestal niet rendabel is, waardoor het niet lukt om afspraken te maken over een aanvaardbaar warmtetarief voor bewoners. Bovendien leiden de steeds veranderende gasprijs en onduidelijkheid rond wet- en regelgeving tot onzekerheid bij gemeenten en ontwikkelaars.
Omdat er ook sprake is van hoge bouwkosten en trage procedures, kiezen consumenten vaker voor een hybride warmtepomp dan voor een warmtenet. Zo'n pomp vraagt meer elektriciteit en verergert de problemen op het stroomnet juist.
Warmtenetten staan ook wel bekend als stadsverwarming. Het is een systeem waarbij restwarmte van de industrie gebruikt wordt om water te verwarmen. Via een ondergronds buizenstelsel wordt dat water naar huizen gepompt.
In het Klimaatakkoord is afgesproken dat alle acht miljoen huishoudens en gebouwen in Nederland in 2050 van het gas af moeten zijn. Voor een derde van alle woningen is een warmtenet de beste optie. Dat betekent dat tussen de twee en tweeëneenhalf miljoen woningen daar in dat jaar op moeten zijn aangesloten.
Om die doelen te halen moet het aantal nieuwe aansluitingen omhoog naar 80.000 tot 100.000 per jaar. Nu ligt dat aantal door alle problemen rond dat warmtenet op zo'n 15.000 per jaar.
Om warmtenetten weer aantrekkelijk te maken voor consumenten pleit de Warmte Alliantie voor een maximumbedrag van warmte voor consumenten. "Burgers hebben onvoldoende vertrouwen in warmtenetten en dus moet je daar wat aan doen. Een prijsmaximum kan daarbij helpen", zegt Kees Vendrik, voorzitter van het Nationaal Klimaat Platform, een van de initiatiefnemers van de alliantie.
In oktober schreef minister Hermans al dat ze wil dat de overheid zo'n prijsgrens stelt om burgers te beschermen tegen "excessief hogere leveringslasten".
Verder wil de alliantie consumenten stimuleren om via bijvoorbeeld isolatiemaatregelen de energiekosten te verlagen. Daarnaast moeten de kosten van een aansluiting aan een warmtenet omlaag en moet de subsidie simpeler worden georganiseerd, zodat investeren in een warmtenet rendabel wordt voor warmtebedrijven.
Voor die plannen van de alliantie is wel financiële steun van het kabinet nodig. Maar niets doen heeft ook een prijs, benadrukt de alliantie. Uit recent onderzoek blijkt dat het niet aanleggen van warmtenetten tot 2040 leidt tot 1,6 miljard euro aan extra maatschappelijke kosten, onder meer doordat het elektriciteitsnet dan moet worden uitgebreid voor bijvoorbeeld warmtepompen.
"Het kabinet moet goede en gerichte steun geven aan warmtenetten", zegt Vendrik. "Als we dat niet doen is dat slecht voor mensen met een smalle beurs én voor het elektriciteitsnet doordat mensen noodgedwongen overstappen op een warmtepomp. Dat belast het overvolle stroomnet nog meer."
In de plannen van de Warmte Alliantie staan verschillende mogelijkheden om de aanlegkosten van warmtenetten te beperken, bijvoorbeeld door werkzaamheden beter op elkaar te laten aansluiten. Daarnaast kan standaardisatie van het ontwerp van de warmtenetten leiden tot 30 procent minder kosten, verwachten de initiatiefnemers.
Nieuwsuur
Binnenland
Deel artikel: