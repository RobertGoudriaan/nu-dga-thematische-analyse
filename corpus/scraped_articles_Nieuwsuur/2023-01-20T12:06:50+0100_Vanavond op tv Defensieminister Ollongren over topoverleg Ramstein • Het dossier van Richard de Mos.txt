Vanavond op tv: Defensieminister Ollongren over topoverleg Ramstein • Het dossier van Richard de Mos
2023-01-20T12:06:50+0100
https://nos.nl/nieuwsuur/artikel/2460552-vanavond-op-tv-defensieminister-ollongren-over-topoverleg-ramstein-het-dossier-van-richard-de-mos

Op de Duitse vliegbasis Ramstein komt vandaag de Ukraine Defence Contact Group bijeen, om te praten over militaire steun aan Oekraïne. In de groep zitten de defensieleiders van zo'n vijftig landen, waaronder onze minister Kajsa Ollongren. Vanavond zit ze bij Nieuwsuur om over de bijeenkomst te praten.
Afgelopen tijd beloofden verschillende landen uit die groep Oekraïne al zware wapens. Maar om echt stappen te maken, zijn er zo'n 300 moderne tanks nodig, zeggen ze in Kiev. Oekraïne vraagt de bondgenoten daarom onder meer om Leopard-2's. Dat zijn moderne Duitse tanks. Het Nederlandse leger heeft die zelf niet, maar leaset er wel achttien van Duitsland.
Hij was de grote winnaar van de Haagse gemeenteraadsverkiezingen in 2018: Richard de Mos, met zijn Groep De Mos. Maar hij heeft er maar kort van kunnen genieten, want anderhalf jaar later verloor hij zijn baan alweer omdat hij verdacht werd van corruptie. Hij zou mensen omgekocht hebben, het ambtsgeheim hebben geschonden en onderdeel zijn van een criminele organisatie. Vanaf maandag staan De Mos en zeven anderen terecht. In Nieuwsuur vanavond een inkijkje in het strafdossier.
Nieuwsuur
Binnenland
Deel artikel: