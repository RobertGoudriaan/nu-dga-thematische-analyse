Gemeenten: 'Een farce dat kabinet koopkrachtcrisis niet kan oplossen'
2022-08-23T22:58:07+0200
https://nos.nl/nieuwsuur/artikel/2441826-gemeenten-een-farce-dat-kabinet-koopkrachtcrisis-niet-kan-oplossen

Er is geen visie en leiderschap bij het kabinet en structurele oplossingen om de koopkracht op peil te brengen blijven uit en "dat is teleurstellend". Dat zegt Peter Heijkoop, CDA-wethouder armoede en schulden in Dordrecht en bestuurder van de Vereniging van Nederlandse Gemeenten (VNG) in Nieuwsuur.
Heijkoop denkt dat het versneld en meer verhogen van het minimumloon een goede maatregel zou zijn. Ook een eenmalig extraatje voor mensen die zorgtoeslag ontvangen zou volgens hem veel mensen lucht kunnen geven. Maar voorlopig komt het kabinet nog niet over de brug met maatregelen.
Premier Mark Rutte zei in het debat van dinsdag over koopkracht dat het lastig is en dat er naar "opties" wordt gekeken voor 2023. Voor de korte termijn wil hij "geen enkele verwachting wekken". Heijkoop noemt het een "farce" om "te moeten constateren dat ze het landelijk niet kunnen oplossen".
Heijkoop ziet dat er voor kortetermijnoplossingen weer naar de gemeenten wordt gekeken. "We hebben al veel gedaan, we willen meer doen. Maar wel heel graag met perspectief op structurele oplossingen", zegt hij.
De VNG trok al vaker aan de bel over de verwachte koopkrachtcrisis. Maar behalve een eenmalige energiecompensatie voor de minima is er weinig gebeurd in de ogen van Heijkoop.
Problemen met bijvoorbeeld de energierekening zijn vaak een kwestie van pech of geluk. De ene woningbouwvereniging isoleert heel goed, de ander doet niks:
Het Centraal Planbureau berekende dat de koopkracht zonder nieuw beleid daalt met 6,8 procent, om volgend jaar met 0,6 procent slechts licht te herstellen. Heijkoop: "We zien dit al heel lang aankomen. We roepen al jaren dat de bestaanszekerheid van grote groepen onder druk staat. En dat was nog van voor deze crisis."
Gemeenten zien dat ook werkenden vaker in de problemen komen. Voor veel mensen zijn hun inkomens niet meer toereikend. Heijkoop wil dat het minimumloon sneller en meer omhoog gaat dan nu is toegezegd. "Dat zorgt voor opwaartse druk op de cao-lonen. En dat is belangrijk, want er is een structureel tekort bij honderdduizenden huishoudens."
Minima konden al eerder een energietoeslag aanvragen. Het opnieuw uitdelen van een extra bedrag aan mensen die maximaal 120 procent van het sociaal minimum verdienen, kan de pijn verzachten. Maar zo'n maatregel is wrang voor de groep die er net boven zit en die het ook moeilijk heeft, zeggen de gemeenten. "En het blijft pleisters plakken", zegt Heijkoop.
Als je de inkomens tot modaal wil helpen zou je daarom ook kunnen denken aan het geven van een extra bedrag voor mensen die zorgtoeslag krijgen, zegt Heijkoop.
Nieuwsuur
Binnenland
Politiek
Deel artikel: