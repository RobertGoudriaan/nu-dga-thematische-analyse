Met de vrijlating van Palestijnse gevangen ziet Hamas steun toenemen
2023-11-28T07:00:02+0100
https://nos.nl/nieuwsuur/artikel/2499514-met-de-vrijlating-van-palestijnse-gevangen-ziet-hamas-steun-toenemen

Na zeven weken oorlog begon afgelopen vrijdag het vierdaagse staakt-het-vuren tussen Israël en Hamas. Onder deze wapenstilstand werden Israëlische gijzelaars vrijgelaten door Hamas, en liet Israël op zijn beurt tientallen Palestijnse gevangenen vrij. Voor Israël zijn het vrijgelaten misdadigers, maar de Palestijnse bevolking onthaalt ze als verloren zonen en dochters. Wie zijn deze mensen, en wat voor invloed heeft hun vrijlating op de populariteit van Hamas?
"Het gaat tot nu toe alleen maar om vrouwen en kinderen", zegt Tala Naser van de mensenrechtenorganisatie Addameer, die zich inzet voor Palestijnse gevangenen. "Sommige gevangenen werden vastgehouden onder zogeheten administratieve detentie, wat betekent dat ze zonder aanklacht of proces en voor onbepaalde tijd vastzitten."
Die gevangenen worden vastgehouden op basis van een geheim dossier, dat de gevangene en zijn advocaat niet kunnen inzien, zegt Naser. "Andere gevangenen zitten in detentie wegens het gooien van stenen, molotovcocktails of voor opruiende berichten op sociale media." Op het gooien van stenen staat een celstraf van maximaal twintig jaar.
Shorouq Dwayyat is een van de vrouwen die zijn vrijgelaten. Zij moest van de vrouwelijke gevangenen de langste straf uitzitten. Dwayyat werd in 2015 door Israël veroordeeld tot een celstraf van 16 jaar voor het neersteken van een Israëlische agent. Nu, acht jaar later, is Dwayyat vrij. Ze gaat weer terug naar de universiteit om te studeren.
Ruim honderd van de vrijgelaten Palestijnen zijn kinderen, zoals Wissam Tamimi. "Tamimi werd opgesloten wegens het gooien van stenen", zegt Naser. Zijn proces liep nog steeds, maar nu is hij vrij.
Voor Israël zijn mensen als Dwayyat en Tamimi vrijgelaten misdadigers, Palestijnen zien hen als politieke gevangen. Ook wanneer zij geweld hebben gebruikt. "Dus iedere activiteit die dient als verzet tegen de bezettende macht op Palestijns grondgebied, is een politieke activiteit", zegt Naser.
Momenteel zitten meer dan zevenduizend Palestijnse gevangenen vast in Israël. Hamas claimt de vrijlatingen als een overwinning. Met succes, zegt opiniepeiler Nader Said van het Palestijnse onderzoeksinstituut AWRAD. Hij ziet de steun voor Hamas sinds het begin van de oorlog alleen maar toenemen.
"Het volk zal denken: de wereld heeft ons vrede beloofd, maar we kregen het tegendeel. Hamas zorgt er tenminste voor dat onze kinderen vrijkomen en geeft ons moraal in onze harten, zodat we de hoop niet verliezen."
Tegelijkertijd pakt Israël voor elke vrijlating weer een andere Palestijn op, ziet Naser. "Van vrijdag tot vandaag, in de afgelopen drie dagen sinds het staakt-het-vuren, zijn meer dan 112 Palestijnen gevangengenomen. Dat is ongeveer gelijk aan het aantal bij de ruil vrijgekomen gevangenen."
In de afgelopen drie dagen zijn meer dan 112 Palestijnen gevangengenomen.
Volgens Said is het de vraag of de populariteit van Hamas aanhoudt. "Hamas moet nu aantonen of ze met hun methoden ook echt langetermijn-doelen kunnen behalen. Draagt dit bij aan de bevrijding van Palestina? Dit gevoel zal niet voor altijd blijven, we moeten ook verwachten dat hun populariteit zal dalen."
Voor dit moment is de vrijlating van de gevangenen tussen al het geweld door in ieder geval een overwinning, zegt Naser. "We hopen alle Palestijnse politieke gevangenen vrij te krijgen omdat ze zomaar worden vastgehouden. We eisen hun vrijlating."
Eerder maakte Nieuwsuur deze video over de rol van gijzelaars in het conflict. Wat gebeurt er achter de schermen om de gijzelaars vrij te krijgen? En welke lessen zijn er te leren van soortgelijke gijzelingen uit het verleden?
Nieuwsuur
Collectie
Oorlog in Gaza
Buitenland
Deel artikel: