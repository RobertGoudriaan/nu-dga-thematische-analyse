Vanavond op tv: Asielcrisis? • Sancties tegen Israëlische kolonisten • Debat over huurwet • Archief Soldaat van Oranje
2024-04-22T15:30:36+0200
https://nos.nl/nieuwsuur/artikel/2517764-vanavond-op-tv-asielcrisis-sancties-tegen-israelische-kolonisten-debat-over-huurwet-archief-soldaat-van-oranje

Bij de formatie liggen verregaande voorstellen over asiel en migratie op tafel. Eén daarvan is om de gang van zaken rond asiel als 'crisis' te bestempelen. Dat zeggen bronnen rond de formatie tegen de NOS en Nieuwsuur.
Europese ministers vergaderen vandaag in Luxemburg over meerdere buitenlandonderwerpen, waaronder de situatie in het Midden-Oosten. Namens Nederland is demissionair minister Hanke Bruins Slot van Buitenlandse Zaken er.
Zij zei vanochtend dat de sanctielijst tegen gewelddadige Israëlische kolonisten dringend moet worden uitgebreid. Vrijdag vaardigde de EU nog sancties uit tegen vier kolonisten en twee organisaties voor geweld en mensenrechtenschendingen tegen Palestijnen op de Westelijke Jordaanoever. Maar dat is wat Bruins Slot betreft nog niet genoeg.
Het literaire archief van de in 2007 overleden Erik Hazelhoff Roelfzema, bekend als de Soldaat van Oranje, wordt morgen overgedragen aan het Literatuurmuseum in Den Haag. We bespreken zijn literaire erfenis met zijn dochter Karna Hazelhoff Roelfzema en prinses Irene, beschermvrouwe van de Stichting Erik Hazelhoff Roelfzema Prijs.
Het kabinetsvoorstel om in te grijpen in de vrije huurmarkt stevent op een meerderheid af nu ook de PVV overtuigd lijkt: Kamerlid Madlener zei vandaag in een debat dat hij "denkt" dat zijn partij de wet gaat steunen.
Als de wet daadwerkelijk van kracht wordt, kunnen woekerprijzen voor huurders met een middeninkomen harder aangepakt worden.
Is de wet van minister Hugo de Jonge van Volkshuisvesting een goed idee? Daarover debatteert Kavish Partiman van Vastgoed Belang met Zeno Winkels van de Woonbond.
Nieuwsuur
Binnenland
Buitenland
Deel artikel: