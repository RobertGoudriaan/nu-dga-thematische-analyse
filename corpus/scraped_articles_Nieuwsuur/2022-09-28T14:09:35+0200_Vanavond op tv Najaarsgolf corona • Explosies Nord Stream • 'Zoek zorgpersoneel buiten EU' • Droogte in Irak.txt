Vanavond op tv: Najaarsgolf corona • Explosies Nord Stream • 'Zoek zorgpersoneel buiten EU' • Droogte in Irak
2022-09-28T14:09:35+0200
https://nos.nl/nieuwsuur/artikel/2446328-vanavond-op-tv-najaarsgolf-corona-explosies-nord-stream-zoek-zorgpersoneel-buiten-eu-droogte-in-irak

De laatste twee weken is er een toename van het aantal besmettingen, maar RIVM-directeur Jaap van Dissel noemt de stijging "relatief gering". Dat doet hij bij een briefing in de Tweede Kamer. In Nieuwsuur kijken we naar de recente cijfers en de sectorplannen die er zijn, mocht de situatie verergeren.
We praten met Chantal Bleeker-Rovers, hoogleraar uitbraken van infectieziekten aan het Radboud UMC.
Hoe zit het met de veiligheid onder water? Na de sabotage van de Nord Streampijpleidingen zijn er zorgen over de veiligheid van energie- en datakabels. Want wat kan er nog meer worden uitgeschakeld? En hoe voorkomen we dat? We praten met verschillende experts.
In de studio is veiligheidsonderzoeker Danny Pronk.
Het kabinet moet zich intensief gaan bemoeien met het aantrekken van arbeidsmigranten van buiten de Europese Unie. Dat adviseert de Adviescommissie voor Vreemdelingenzaken. Het gaat specifiek om migranten die hier in de langdurige zorg gaan werken, bijvoorbeeld in verpleeghuizen.
Het was altijd één van de meest vruchtbare gebieden in het Midden-Oosten, het zuidoosten van Irak. Maar aanhoudende droogte en waterschaarste hebben daar een verwoestend effect op moerasgebieden en landbouwgrond. Dus trekken steeds meer boeren en veehouders naar de stad Basra. Het gaat om duizenden mensen per maand. Basra kan die toestroom van klimaatmigranten niet aan en dat leidt tot steeds grotere spanningen, ziet onze verslaggever Zainab Hammoud.
Nieuwsuur
Binnenland
Deel artikel: