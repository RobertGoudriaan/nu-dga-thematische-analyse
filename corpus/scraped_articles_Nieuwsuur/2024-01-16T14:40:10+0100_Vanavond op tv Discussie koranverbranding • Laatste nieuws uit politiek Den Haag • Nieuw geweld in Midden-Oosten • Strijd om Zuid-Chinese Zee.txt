Vanavond op tv: Discussie koranverbranding • Laatste nieuws uit politiek Den Haag • Nieuw geweld in Midden-Oosten • Strijd om Zuid-Chinese Zee
2024-01-16T14:40:10+0100
https://nos.nl/nieuwsuur/artikel/2505132-vanavond-op-tv-discussie-koranverbranding-laatste-nieuws-uit-politiek-den-haag-nieuw-geweld-in-midden-oosten-strijd-om-zuid-chinese-zee

De VVD in de Eerste Kamer zal de spreidingswet toch steunen. Daarmee is er een meerderheid voor de wet van demissionair staatssecretaris Van der Burg. Uitgangspunt van de wet is dat asielzoekers beter over de gemeenten in Nederland worden verdeeld, desnoods met dwang. De wet werd in oktober aangenomen door de Tweede Kamer, maar de kans leek groot dat de senaat hem zou verwerpen.
Verder gingen vandaag ook de gesprekken verder tussen PVV, VVD, NSC en BBB over een nieuw kabinet. We bespreken alle ontwikkelingen in Den Haag met onze politiek verslaggever Arjan Noorlander.
Pegida-voorman Edwin Wagensveld wilde afgelopen weekend een koran verbranden in Arnhem. De politie moest ingrijpen toen het tot een confrontatie kwam met tegendemonstranten. Meerdere agenten en de Pegida-voorman lichtgewond. Nu rijst de vraag: wat had burgemeester Marcouch kunnen of moeten doen om dit te voorkomen? In hoeverre vallen koranverbrandingen onder het demonstratierecht? Te gast is Said Bouharrou, van het Contactorgaan Moslims & Overheid.
In de laatste aflevering van onze serie over de Indo Pacific zoomen we in op de Zuid-Chinese Zee. Die zee is een belangrijke handelsroute. China probeert zijn macht daar te vergroten, tot ongenoegen van landen als Maleisië, Vietnam en de Filipijnen die ook aan die zee liggen. We spreken erover met China-correspondent Sjoerd den Daas.
De Iraanse Revolutionaire Garde heeft raketaanvallen uitgevoerd op doelen in Irak en Syrië. Naar eigen zeggen waren de aanvallen gericht op een 'spionnenhoofdkwartier' van de Israëlische inlichtingendienst Mossad.
Dat Mossad-hoofdkwartier zou in de Iraakse Koerdistan-regio in de buurt van de stad Erbil hebben gestaan. Het is onduidelijk of dit klopt. Iran viel ook doelen in Syrië aan, daar was de terreurorganisatie IS het doelwit.
Nieuwsuur
Binnenland
Buitenland
Deel artikel: