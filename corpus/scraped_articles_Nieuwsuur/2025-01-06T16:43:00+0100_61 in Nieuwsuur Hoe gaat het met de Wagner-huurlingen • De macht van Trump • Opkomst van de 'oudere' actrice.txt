6/1 in Nieuwsuur: Hoe gaat het met de Wagner-huurlingen? • De macht van Trump • Opkomst van de 'oudere' actrice
2025-01-06T16:43:00+0100
https://nos.nl/nieuwsuur/artikel/2550760-6-1-in-nieuwsuur-hoe-gaat-het-met-de-wagner-huurlingen-de-macht-van-trump-opkomst-van-de-oudere-actrice

Donald Trump wordt over twee weken geïnaugureerd als president van Amerika. Maar nu speelt zijn verkiezingsoverwinning een grote geopolitieke rol.
Bijvoorbeeld als het gaat om de oorlogen in Gaza en Oekraïne. De ontwikkelingen daar zijn niet los te zien van Trumps aanstaande presidentschap. Oud-Amerikacorrespondent Casper Thomas legt uit hoe ver zijn invloed nu al reikt.
In 2023 domineerde het Russische Wagner-huurlingenleger het nieuws: ze vochten volop mee in Oekraïne tot leider Prigozjin het aan de stok kreeg met het Kremlin. Hij liet zijn troepen oprukken richting Moskou, maar het conflict eindigde na bemiddeling van de Belarussische president Loekasjenko. Twee maanden later kwam Prigozjin om het leven bij een vliegtuigcrash.
Sindsdien horen we weinig van Wagner. Maar de paramilitaire organisatie bestaat nog altijd. Ze hebben een nieuwe naam, Africa Corps, en zijn in dat continent zeer belangrijk voor Poetin. Afrika-correspondent Saskia Houttuin vertelt hoe dat zit.
De Amerikaanse actrice Demi Moore won vannacht voor het eerst in haar carrière een grote filmprijs. Ze kreeg een Golden Globe voor haar rol in The Substance, een horrorkomedie over de zoektocht naar de eeuwige jeugd.
Het valt de laatste tijd op dat actrices van relatief hoge leeftijd volop in de schijnwerpers staan. Zo schittert Nicole Kidman momenteel in Babygirl van de Nederlandse regisseur Halina Reijn. Net als The Substance gaat ook die film over vergankelijkheid en feminisme.
Nieuwsuur
Binnenland
Deel artikel: