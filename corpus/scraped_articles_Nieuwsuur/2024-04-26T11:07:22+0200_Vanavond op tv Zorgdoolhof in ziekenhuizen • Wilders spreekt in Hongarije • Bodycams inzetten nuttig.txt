Vanavond op tv: Zorgdoolhof in ziekenhuizen • Wilders spreekt in Hongarije • Bodycams inzetten nuttig?
2024-04-26T11:07:22+0200
https://nos.nl/nieuwsuur/artikel/2518258-vanavond-op-tv-zorgdoolhof-in-ziekenhuizen-wilders-spreekt-in-hongarije-bodycams-inzetten-nuttig

De zorg staat met de vergrijzing steeds verder onder druk. Ziekenhuizen hebben voor elke aandoening een specialist, maar wat als je meerdere aandoeningen tegelijkertijd hebt? Die zorg is allesbehalve efficiënt. Dat probleem zal de komende jaren - met steeds meer ouderen met meerdere aandoeningen - alleen maar groter worden. Te gast is de voorzitter van de Nederlandse Internisten Vereniging, hoogleraar Robin Peeters.
"Op naar het slagveld van de verkiezingen. Vrienden, er liggen memorabele weken voor ons, op naar de overwinning." Woorden van de Hongaarse premier Viktor Orbán, gastheer van 'CPAC Hongarije': de Conservative Political Action Conference. Op de bijeenkomst, naar het voorbeeld van de CPAC in de Verenigde Staten, komen radicaal-rechtse politici vanuit de hele wereld samen. Eregast is PVV-leider Geert Wilders, die er vanmiddag zal spreken.
Winkelmedewerkers krijgen geregeld te maken met agressie en geweld. Een deel van het personeel van Dirk van den Broek gaat daarom bodycams dragen.
De ontwikkeling leidt bij de Autoriteit Persoonsgegevens (AP) tot gefronste wenkbrauwen. De privacywaakhond benadrukt dat het gebruik van bodycams aan strenge voorwaarden is gebonden. Bovendien rijst de vraag: helpen bodycams tegen het voorkomen van agressie?
Nieuwsuur
Binnenland
Deel artikel: