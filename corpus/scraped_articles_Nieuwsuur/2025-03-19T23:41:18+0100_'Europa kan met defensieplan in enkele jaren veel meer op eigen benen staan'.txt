'Europa kan met defensieplan in enkele jaren veel meer op eigen benen staan'
2025-03-19T23:41:18+0100
https://nos.nl/nieuwsuur/artikel/2560385-europa-kan-met-defensieplan-in-enkele-jaren-veel-meer-op-eigen-benen-staan

Een historische dag voor Europa: voor het eerst presenteerde de EU een grootschalig plan voor de toekomst van de Europese defensie. Het zogenoemde 'Witboek voor de toekomst van de Europese defensie' roept EU-lidstaten op om snel samen te gaan investeren in defensie. Met de investeringen kan de EU in drie tot vijf jaar op eigen benen staan, vermoedt directeur Steven Everts van het Europese Unie Instituut voor Strategische Studies.
"Dit is een heel bijzondere stap: de wereld staat in brand, de bedreiging komt van alle kanten en er doemt een beeld op van Europa als dorp van Asterix. Maar iedereen is het erover eens: we moeten meer doen voor onze eigen veiligheid", zegt Everts. Hij adviseert de EU over defensie en was jarenlang adviseur in Brussel op het gebied van Europese veiligheid.
De Oekraïners weten hoe je je met beperkte middelen overeind kunt houden tegen een vijand die materieel de overhand heeft.
Everts: "Vandaag ging het erover: waar moet dat geld naartoe? Dat gebeurde de afgelopen jaren heel erg gefragmenteerd: alle landen vulden deze uitgaven op hun eigen manier in. Dat kan en moet beter. Maar hoe, daarvoor zijn vandaag nieuwe ideeën op tafel gekomen."
De Europese Commissie wil onder meer dat EU-lidstaten samen optrekken bij het inkopen van wapens. Het gaat met name om de aanschaf van materieel waar nu een tekort aan is. "Je moet dan denken aan luchtverdediging, heel veel munitie voor zowel kanonnen als raketsystemen, maar ook satellietsystemen voor inlichtingenverzameling", zegt defensiedeskundige Peter Wijninga. "Als je daar als EU winst op weet te boeken, kom je al een heel eind."
Toch kan de Europese samenwerking op het gebied van defensie nog een moeilijke kwestie worden, vermoedt Wijninga. "In Europa is veel defensie-industrie, maar die is enorm versnipperd. Daardoor hebben ze niet dezelfde industriële en innovatie kracht als Amerika."
Als voorbeeld noemt hij het gevechtsvliegtuig F35. "Die kunnen we in Europa op dit moment gewoon niet maken. Dan heb je die concentratie en innovatie van industrie gewoon nodig. Het moeilijke daaraan is dat in elk land zo'n beetje geldt: eigen arbeiders eerst. Als je namelijk iets in je eigen land produceert, levert dat dáár banen en geld op en dat is goed voor je economie. Voor Europa zal dat nog een obstakel worden."
In het plan staat ook dat Oekraïne meer militaire ondersteuning moet krijgen en dat de Europese en Oekraïense defensie-industrie meer met elkaar moeten worden geïntegreerd. Zowel Everts als Wijninga verwachten dat Europa daar enorm van kan profiteren.
"De Oekraïners hebben door de oorlog een behoorlijke defensie-industrie opgebouwd", zegt Wijninga. "Neem bijvoorbeeld de drones die ze zelfstandig produceren. De innovatie die ze laten zien op verschillende gebieden, daar kan Europa wel wat van opsteken. We kunnen ons voordeel daar mee doen en het zou mooi zijn als je op termijn daarmee een intensieve samenwerking kunt bereiken."
Everts: "De Oekraïners weten hoe je je met beperkte middelen overeind kunt houden tegen een vijand die materieel de overhand heeft. Het land heeft een enorm snelle innovatiecyclus doorgemaakt: normaal duurt zo'n cyclus in Europa een aantal maanden, soms zelfs jaren. Maar in Oekraïne brengen ze bijvoorbeeld elke zes weken een nieuwe versie van een drone op de markt. Dus we hebben er enorm veel baat bij om samen te werken met de Oekraïense industrie."
Eerder werd al bekend dat de Europese Commissie 800 miljard euro nodig heeft om het continent te 'herbewapenen'. 150 miljard euro daarvan moet worden geleend, de rest moet uit de begroting van de individuele lidstaten komen. "Als de EU-landen elk 1,5 procent meer gaan uitgeven aan defensie, dan levert dat de komende vier jaar bijna 650 miljard euro op", rekende voorzitter van de Europese Commissie Ursula von der Leyen eerder voor.
Voor de uitvoering van het plan is wel haast geboden: de Europese Commissie stelt 2030 als deadline. Of dat een realistisch scenario is, betwijfelt Wijninga. "Probeer maar eens 800 miljard euro extra weg te zetten in vijf jaar tijd. Dat gaat natuurlijk niet lukken. Maar ik denk wel dat de projecten om de industrie te integreren rond die tijd op de rails moeten staan."
Everts denkt dat Europa een heel eind kan komen. "Iedereen praat bijvoorbeeld over luchtbescherming: Europese landen kopen daar nu de Patriot-luchtverdedigingsraketten voor, maar er bestaan ook Europese alternatieven. Als je daar in zou investeren, dan sta je over drie à vijf jaar veel meer op eigen benen. Hetzelfde geldt voor satellieten: iedereen praat over Starlink, maar ook daar zijn Europese alternatieven voor. Alleen als je in je eigen kracht investeert, kun je vrij blijven."
Nieuwsuur
Buitenland
Deel artikel: