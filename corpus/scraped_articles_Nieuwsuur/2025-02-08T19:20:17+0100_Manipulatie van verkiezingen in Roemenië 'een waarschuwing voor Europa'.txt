Manipulatie van verkiezingen in Roemenië: 'een waarschuwing voor Europa'
2025-02-08T19:20:17+0100
https://nos.nl/nieuwsuur/artikel/2555049-manipulatie-van-verkiezingen-in-roemenie-een-waarschuwing-voor-europa

Saskia Dekkers
correspondent Europa
Saskia Dekkers
correspondent Europa
Een onbekende Roemeense politicus die plotseling uitgroeit tot een volksheld. In november stemden ruim twee miljoen Roemenen op Călin Georgescu, een pro-Russische, extreemrechtse presidentskandidaat die ze voornamelijk kenden van TikTok. Tot ieders verbazing won hij de eerste ronde van de presidentsverkiezingen. Hoe wist een vrijwel onbekende politicus in korte tijd viraal te gaan?
In Roemenië stapelen de onthullingen zich op. Onderzoek van journalisten laat zien hoe kiezers via het socialemediaplatform TikTok werden gemanipuleerd. Experts vermoeden dat Roemenië is gebruikt als proeftuin en waarschuwen andere Europese landen. Journalist Razvan Lutac: "Niet alleen Roemenië loopt gevaar. Dit kan net zo goed in Duitsland of Nederland gebeuren."
Volgens het Roemeense hooggerechtshof was er in de verkiezingscampagne sprake van buitenlandse inmenging. Die was volgens het hof zo ernstig dat het oordeelde dat de presidentsverkiezingen opnieuw moeten. De huidige Roemeense president gaf documenten van de veiligheidsdiensten vrij waaruit de bemoeienis van Rusland zou blijken.
Harde bewijzen van Russische betrokkenheid vinden, is lastig, zegt politicoloog Oana Popescu-Zamfir, directeur van denktank Global Focus Center. "Je vindt geen politicus die naar Moskou afreisde om een oligarch of vriend van Poetin om geld te vragen. De beïnvloeding loopt waarschijnlijk via Roemeense bedrijven die via via connecties hebben met Rusland."
Volgens haar hoeft het Kremlin alleen maar toe te kijken. "De Russen slaan toe als kiezers zo boos zijn op de politieke klasse, dat ze openstaan voor beïnvloeding."
Om de verspreiding van misleidende content in kaart te brengen, ontwikkelde het journalistencollectief Context een geavanceerde AI-tool. Hiermee analyseerden ze duizenden TikTok-video's van Georgescu.
Context-journalist Biro Attila: "Uit onze analyse bleek dat van de 727 geüploade video's er maar liefst 260 desinformatie bevatten." Daarnaast ontdekte het team hoe miljoenen likes kunstmatig werden gegenereerd, waardoor Georgescu's profiel steeds vaker werd aanbevolen aan nieuwe kijkers. "We zijn het doelwit van een georganiseerde aanval op onze democratie", waarschuwt Attila.
Politicoloog Popescu-Zamfir wijst op een zorgwekkend patroon: "Roemenen wisten nauwelijks op wie ze stemden. Het enige wat kiezers van Georgescu kenden, was zijn avatar, zijn sociale media-profiel. Hij bouwde geen geloofwaardigheid op via traditionele campagnes of publieke optredens. Zijn leven, cv en politieke achtergrond werden nauwelijks onderzocht. In feite stemden mensen op een zorgvuldig gecreëerde online illusie en niemand weet wat hij écht vertegenwoordigt."
Ook journalistencollectief Snoop dook in het verleden van Georgescu en ontdekte banden met de oude communistische elite. Journalist Razvan Lutac: "Hij heeft een grote aanhang in pro-Russische kringen in Roemenië, en zijn naam circuleerde veel in Rusland."
Wie bepaalt hier de spelregels? De Roemeense kieswet, of sociale mediaplatforms?
De Amerikaanse schrijver en historicus Anne Applebaum waarschuwt: "De situatie in Roemenië roept een verontrustende vraag op. Een pro-Russische kandidaat voert bijna uitsluitend campagne via TikTok, staat laag in de peilingen en wordt genegeerd door de traditionele media. Hij beweert geen cent aan zijn campagne te hebben uitgegeven, terwijl 'iemand' meer dan een miljoen investeerde in zijn promotie op TikTok. Wie bepaalt hier de spelregels? De Roemeense kieswet of sociale mediaplatforms?"
De beslissing van het Roemeense hooggerechtshof om de verkiezingen te annuleren zonder sluitend bewijs leidde tot verdeeldheid. Aanhangers van Georgescu noemen het besluit "ondemocratisch en ondoorzichtig". Georgescu zelf richtte zich woedend tot de pers: "Dit is een aanval op de rechten van het Roemeense volk. Vrije verkiezingen zijn een fundamenteel recht."
Applebaum: "Mensen zijn boos en dat kan de extreemrechtse en pro-Russische beweging zelfs versterken. Het ís ook oneerlijk." Toch vindt ze vanuit democratisch oogpunt de annulering begrijpelijk: "Roemenië bepaalt de regels. En verkiezingen laten beïnvloeden door iemand die regels heeft overtreden, is onacceptabel."
Volgens haar moeten alle Europese landen zich afvragen: "Hoe beïnvloedt TikTok onze verkiezingen? En voldoen deze platforms aan onze kieswetten?"
Roemenië dient als proeftuin voor heel Europa, denkt Popescu-Zamfir: "Dit schept een ernstig precedent. Het is geen Russische traditie om een geleerde les ongebruikt te laten. Rusland zal dit recept vaker inzetten, toegespitst op lokale omstandigheden."
De Europese Commissie doet onderzoek naar de rol van Tiktok. De vraag is of het platform buitenlandse inmenging in Roemenië had kunnen voorkomen.
In mei organiseert Roemenië nieuwe presidentsverkiezingen. Volgens de laatste peilingen staat kandidaat Georgescu met 36% ruim aan kop. Al is het niet ondenkbaar dat hem de toegang tot de verkiezingen wordt ontzegd. Maar als dat gebeurt, zal de onrust in Roemenië alleen maar toenemen.
Nieuwsuur
Buitenland
Deel artikel: