Overheid vraagt te veel van burgers, waarschuwt SCP: 'Maar 24 uur in een dag'
2023-04-13T23:02:15+0200
https://nos.nl/nieuwsuur/artikel/2471336-overheid-vraagt-te-veel-van-burgers-waarschuwt-scp-maar-24-uur-in-een-dag

Ministeries moeten beter samenwerken om te voorkomen dat mensen worden overvraagd. Zo vraagt de overheid aan burgers om meer te werken Ã©n om meer mantelzorg te verlenen. Dat zorgt voor grote druk. Soms te groot. Dat is een van de conclusies die het Sociaal en Cultureel Planbureau (SCP) trekt in het rapport Sociale en Culturele Ontwikkelingen.
Jaarlijks kijkt het SCP, een onderzoeksinstituut dat de overheid adviseert, naar 'de stand van het land'. De conclusie is dat het "met de meeste mensen behoorlijk goed gaat", zegt Karen van Oudenhoven, sinds oktober de directeur van het SCP, tegen Nieuwsuur. "De meeste mensen geven hun leven een ruime voldoende."
Toch zijn er ook zorgen. Er wordt namelijk nu al veel verwacht van burgers en dat wordt steeds meer. "Meedoen in werk, het verlenen van mantelzorg: dingen die we moeten doen om samenleving draaiende te houden", somt Van Oudenhoven op.
En juist die zaken staan steeds meer onder druk. In Den Haag weten ze dit waarschijnlijk wel, denkt de SCP-directeur. Maar er wordt niet altijd goed samengewerkt, zegt Van Oudenhoven.
"Het ministerie van Sociale Zaken roept in een campagne op om meer uren te werken. Aan de andere kant zegt het ministerie van Volksgezondheid dat je meer mantelzorg moet verlenen. Dat telt voor sommige mensen op tot iets wat niet meer te doen is."
Wees je als overheid bewust dat er 24 uur in een etmaal zit.
Mensen lopen daardoor vast, ziet het SCP. "Wees je als overheid bewust dat er 24 uur in een etmaal zit. Dus mensen die mantelzorg moeten verlenen hebben ook werk, en een gezin."
Het aantal mensen met gezondheidsklachten is hoog. "We zien ook 1,3 miljoen mensen met burn-out-achtige klachten en daar moeten er niet meer bij komen", zegt de nieuwe directeur.
Behalve over de druk op burgers zijn er meer zorgen en adviezen. Het SCP ziet dat een op de zes mensen het moeilijk heeft om zichzelf te redden. Niet alleen economisch, maar ook sociaal en qua gezondheid.
Ook zijn mensen bezorgd over de verdeeldheid in Nederland, ziet het SCP. "Polarisatie is er vooral in het politieke debat en de media, we zien geen bewijs dat het vertrouwen tussen mensen afneemt."
Daarnaast is het vertrouwen in het landsbestuur laag. Nog maar de helft van de mensen heeft vertrouwen in het kabinet. "Dat is heel ingewikkeld in een tijd dat er belangrijke keuzes gemaakt moeten worden", zegt Van Oudenhoven. "De natuurlijke hulpbronnen raken uitgeput, onze kinderen en kleinkinderen krijgen het niet automatisch beter dan wij."
Nieuwsuur
Binnenland
Deel artikel: