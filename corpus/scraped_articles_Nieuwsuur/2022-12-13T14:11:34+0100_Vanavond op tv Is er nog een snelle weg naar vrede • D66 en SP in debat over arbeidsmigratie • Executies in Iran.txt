Vanavond op tv: Is er nog een snelle weg naar vrede? • D66 en SP in debat over arbeidsmigratie • Executies in Iran
2022-12-13T14:11:34+0100
https://nos.nl/nieuwsuur/artikel/2456249-vanavond-op-tv-is-er-nog-een-snelle-weg-naar-vrede-d66-en-sp-in-debat-over-arbeidsmigratie-executies-in-iran

Vrede tussen Rusland en Oekraïne lijkt verder weg dan ooit. Negen maanden geleden voerden de landen eventjes vredebesprekingen met elkaar - en sindsdien is het stil. Er lijkt een taboe op onderhandelen te liggen, zeker in Kiev.
Is er toch nog een snelle weg naar vrede? We spreken de Nederlandse topdiplomaat Robert Serry, oud-ambassadeur in Oekraïne, en de Deense oud-secretaris-generaal van de NAVO Anders Rasmussen. Zij zeggen: voor een staakt-het-vuren moeten westerse landen de steun die ze nu al aan Oekraïne geven, blijvend maken.
De personeelstekorten zijn groot en zeker in de zorg en het onderwijs dreigt het probleem onhoudbaar te worden. Het stimuleren van arbeidsmigratie wordt soms als oplossing genoemd, maar daarover is de politiek erg verdeeld. Vanavond een debat tussen Lilian Marijnissen, voorzitter van de SP-fractie in de Tweede Kamer, en Jan Paternotte, fractievoorzitter van D66.
Iran heeft voor de tweede keer iemand geëxecuteerd die betrokken was bij de grootschalige protesten in het land. De man werd publiekelijk opgehangen. Er zouden nog tientallen namen op de executielijst staan van het regime.
Ondanks de repressie nemen de protesten nog niet in hevigheid af. Wat moet er gebeuren om het regime te laten bewegen? Te gast is de Iraans-Nederlands historicus Peyman Jafari.
Nieuwsuur
Binnenland
Deel artikel: