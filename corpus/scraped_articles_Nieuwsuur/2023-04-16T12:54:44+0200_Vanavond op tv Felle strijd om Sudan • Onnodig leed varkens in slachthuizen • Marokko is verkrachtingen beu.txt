Vanavond op tv: Felle strijd om Sudan • Onnodig leed varkens in slachthuizen • Marokko is verkrachtingen beu
2023-04-16T12:54:44+0200
https://nos.nl/nieuwsuur/artikel/2471607-vanavond-op-tv-felle-strijd-om-sudan-onnodig-leed-varkens-in-slachthuizen-marokko-is-verkrachtingen-beu

Op meerdere plekken in Sudan wordt voor de tweede dag op een rij zwaar gevochten tussen rivaliserende groepen binnen de nationale strijdkrachten. Artsen melden dat zeker 56 burgers zijn gedood evenals minstens tientallen militairen. Vele honderden mensen zijn gewond geraakt door de geweldsuitbarsting. Onder leiding van generaal en vicepresident Mohamed Hamdan Dagalo, die bekendstaat als Hemedti, probeert de paramilitaire groepering Rapid Support Forces (RSF) de macht over te nemen. Het VN-Wereldvoedselprogramma heeft de noodhulp aan het Afrikaanse land tijdelijk gestaakt. Te gast is Irma van Dueren, de Nederlandse ambassadeur in Sudan.
In Nederland slachten we ongeveer 45.000 varkens per dag. En ook voor het allerlaatste deel van hun leven zijn er dierenwelzijnswetten en regels waar slachthuizen zich aan moeten houden. Maar in de praktijk nemen slachthuizen de regels niet even nauw. De NVWA is verantwoordelijk voor de handhaving van die wetten en regels in slachthuizen, maar stond overtredingen jaren toe.
In Marokko is de bevolking het aanhoudende geweld tegen met name minderjarige vrouwen zat. Steeds vaker gaan mensen de straat op om te demonstreren. Zij willen dat er vaker aangifte wordt gedaan tegen verkrachting en dat de straffen van de daders omhoog gaan. En het protest is niet zonder succes: deze week kregen drie mannen (relatief) forse gevangenisstraffen voor het verkrachten van een 11-jarig meisje.
Nieuwsuur
Binnenland
Deel artikel: