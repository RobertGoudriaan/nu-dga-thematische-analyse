Vanavond op tv: Asielstroom beperken • Raketten Iran • Ruimtewandeling
2024-09-12T16:33:59+0200
https://nos.nl/nieuwsuur/artikel/2536887-vanavond-op-tv-asielstroom-beperken-raketten-iran-ruimtewandeling

Het kabinet wil snel een deel van de Vreemdelingenwet buiten werking stellen. Daarmee zijn er direct meer maatregelen mogelijk om de asielinstroom te beperken en de Tweede en Eerste Kamer hoeven er niet eerst mee akkoord te gaan. Dit staat in het regeerprogramma dat premier Schoof morgen presenteert, zo melden betrokkenen aan de NOS.
We praten erover door met Arjan Noorlander, politiek duider van Nieuwsuur.
Meer dan de helft van de advocaten in Nederland (55 procent) heeft in de afgelopen twaalf maanden ten minste één vorm van agressie meegemaakt. Bij de meeste van die advocaten ging het om meerdere incidenten. Het gaat om advocaten uit alle arrondissementen en uit alle verschillende rechtsgebieden.
Volgens de VS heeft Iran aan Rusland raketten geleverd die Moskou kan gebruiken in Oekraïne. De VS maakt zich hier grote zorgen over. De vraag is dan ook hoe Washington hierop gaat reageren.
De Amerikaanse minister van Buitenlandse Zaken Blinken was gisteren in Kyiv voor overleg met Oekraïense leiders. Ze bespraken daar onder meer het gebruik van langeafstandsraketten tegen Rusland.
We schakelen vanavond met Nieuwsuur-verslaggever Gert-Jan Dennekamp vanuit de regio Charkiv.
Voor het eerst hebben burgers een commerciële ruimtewandeling gemaakt. Van een echte 'wandeling' was overigens geen sprake: beide betrokkenen staken alleen hun bovenlichaam uit het ruimteschip en deden wat rek- en strekoefeningen.
Afgelopen dinsdag werd het ruimteschip met vier inzittenden gelanceerd, als project van ruimtevaartbedrijf SpaceX van techmiljardair Elon Musk. Om een idee te krijgen van zo'n ruimtewandeling, en wat daarbij komt kijken, gaan we naar het ruimtevaartmuseum Space Expo in Noordwijk.
Nieuwsuur
Binnenland
Deel artikel: