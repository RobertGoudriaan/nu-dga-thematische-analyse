Omwonenden Schiphol starten rechtszaak tegen Staat om geluidshinder
2022-07-14T15:02:50+0200
https://nos.nl/nieuwsuur/artikel/2436701-omwonenden-schiphol-starten-rechtszaak-tegen-staat-om-geluidshinder

Bewonersgroepen rondom Schiphol starten een rechtszaak tegen de Nederlandse staat. Ze eisen dat de overheid ze beter beschermt tegen geluidshinder en de uitstoot van schadelijke stoffen. De zaak werd eind 2020 al aangekondigd, maar wordt nu ook daadwerkelijk doorgezet.
De omwonenden zijn verenigd in de stichting Recht op Bescherming tegen Vliegtuighinder (RBV). Die wil dat de overheid zich gaat houden aan de normen van de Wereldgezondheidsorganisatie voor vliegtuiglawaai. Dat lawaai leidt tot geluidshinder en slaapverstoring voor honderdduizenden omwonenden. De stichting eist onder meer minder vliegbewegingen.
De timing van de dagvaarding is opmerkelijk. Vorige maand kondigde minister Mark Harbers van Infrastructuur en Waterstaat (VVD) nog aan dat Schiphol 12 procent moet krimpen. De luchthaven mag vanaf 2023 maximaal 440.000 vluchten per jaar verwerken.
Maar die plannen zijn voor de stichting geen reden hun zaak in te trekken. De omwonenden willen dat Schiphol nog meer krimpt.
"Het aantal van 440.000 vliegtuigbewegingen is niet ingegeven door de belangen van omwonenden, maar door de noodzakelijk geachte hubfunctie van Schiphol", zegt Channa Samkalden, advocaat van de stichting. Zij voerde eerder voor Milieudefensie met succes een rechtszaak tegen Shell in Nigeria. Dat aantal als uitgangspunt "belooft weer jarenlang gegoochel met cijfers, waarbij de omwonenden opnieuw de sluitpost zijn", zegt ze.
Concrete verbeteringen blijven toekomstmuziek.
Ook Jan Boomhouwer, die vlakbij Schiphol woont en het woord voert namens alle omwonenden, is sceptisch. "Er wordt krimp aangekondigd, maar we denken dat ze dat doen onder druk van juridische procedures. Schiphol belooft steeds beterschap, maar altijd zijn wij als bewoners weer het kind van de rekening."
De omwonenden hadden onlangs nog een gesprek met minister Harbers. Maar die kon de bewoners van onder meer Aalsmeer kennelijk niet geruststellen. "Het is prachtig dat de minister nu zegt het anders te willen gaan doen", zegt advocaat Samkalden. "Maar in het gesprek heeft de Staat niet kunnen uitleggen op welke bescherming bewoners nu echt kunnen rekenen. Concrete verbeteringen blijven toekomstmuziek."
Omwonenden van Schiphol klagen al jaren over geluidsoverlast en luchtvervuiling. Onlangs bleek nog uit onderzoek van het RIVM dat omwonenden door ultrafijnstof van vliegverkeer mogelijk een verhoogde kans hebben om te overlijden aan hartritmestoornissen. Er is ook mogelijk een verhoogd risico op andere hart- en vaatklachten.
Nieuwsuur
Binnenland
Deel artikel: