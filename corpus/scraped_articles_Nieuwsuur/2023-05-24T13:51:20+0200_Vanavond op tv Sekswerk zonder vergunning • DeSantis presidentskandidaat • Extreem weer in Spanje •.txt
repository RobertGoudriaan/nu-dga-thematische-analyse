Vanavond op tv: Sekswerk zonder vergunning • DeSantis presidentskandidaat • Extreem weer in Spanje •
2023-05-24T13:51:20+0200
https://nos.nl/nieuwsuur/artikel/2476291-vanavond-op-tv-sekswerk-zonder-vergunning-desantis-presidentskandidaat-extreem-weer-in-spanje

Staatssecretaris van Justitie en Veiligheid Eric van der Burg gaat vandaag op werkbezoek naar Hilversum. Hij wil zich laten voorlichten over het seksbeleid in de stad. In Hilversum hebben sekswerkers die vanuit huis werken geen vergunning nodig. De gemeente stelt sekswerk gelijk aan andere huis-aan-huis-verbonden beroepen als fotografen, autorijschoolhouders en nagelstylistes. Het kabinet sleutelt al jaren aan een nieuwe wet voor sekswerk. Die zou de veiligheid van sekswerkers moeten vergroten. Hoe werkt het in Hilversum?
Hij is de hoop voor een nieuwe generatie Republikeinen: de gouverneur van Florida, Ron DeSantis. De 44-jarige DeSantis zet zich af tegen iedereen die zich woke noemt en alles wat politiek correct is. Hij staat pal voor traditionele waarden. Even was hij daarmee de gedoodverfde favoriet om het tegen president Joe Biden op te nemen, maar DeSantis moet eerst zien af te rekenen met partijgenoot Donald Trump. De voormalige president ligt in de peilingen ver op hem voor. DeSantis stelt zich vandaag officieel kandidaat.
In het zuidoosten van Spanje kampen regio's na extreme droogte nu met zware regenval. De regering heeft een overstromingswaarschuwing afgegeven voor de getroffen gebieden. Het land beleefde vorige maand de warmste en droogste april ooit gemeten. Het VN-klimaatpanel IPCC waarschuwde al eerder dat landen rond de Middellandse Zee, zoals Spanje, relatief vaker met extreem weer te maken gaan krijgen, als gevolg van klimaatverandering. We praten erover met hoogleraar hydrologie aan de Universiteit Utrecht, Marc Bierkens.
Nieuwsuur
Binnenland
Deel artikel: