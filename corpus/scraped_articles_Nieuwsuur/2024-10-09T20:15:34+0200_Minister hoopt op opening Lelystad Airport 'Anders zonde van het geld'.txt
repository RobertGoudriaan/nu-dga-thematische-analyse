Minister hoopt op opening Lelystad Airport: 'Anders zonde van het geld'
2024-10-09T20:15:34+0200
https://nos.nl/nieuwsuur/artikel/2540207-minister-hoopt-op-opening-lelystad-airport-anders-zonde-van-het-geld

Peter Winterman
politiek verslaggever Nieuwsuur
Peter Winterman
politiek verslaggever Nieuwsuur
PVV-minister Barry Madlener (Infrastructuur) hoopt dat hij volgend jaar Lelystad Airport kan openen voor vakantievluchten. "Er is heel veel in geïnvesteerd. Ik vind het wel heel zonde als zo'n investering voor niks blijkt te zijn geweest. Dus wat dat betreft hoop ik dat ie wel open kan", aldus de minister tegen Nieuwsuur. De uitspraak is opvallend, omdat een krappe Kamermeerderheid tégen opening van het nieuwe vliegveld is.
Madlener maakt met zijn uitspraak voor het eerst duidelijk welke richting hij op wil met het vliegveld. Recent bracht de PVV-bewindsman een bezoek aan de luchthaven, die op dit moment alleen wordt gebruikt door sportvliegtuigjes. Schiphol, de eigenaar van het vliegveld, wil Lelystad al jaren gebruiken als uitwijkplaats voor vakantievluchten, maar de opening loopt voortdurend vertraging op.
In het regeerprogramma staat nu dat het kabinet in 2025 een besluit neemt over de opening. Madlener zegt dat er veel voorstanders zijn en ook "wat tegenstanders". "Dus ik moet nog kijken waar dat landt, om het in luchtvaarttermen te zeggen."
De coalitiepartijen zijn verdeeld over de vraag of Lelystad open kan. PVV en VVD zijn voor, terwijl NSC en BBB tegen zijn. Voor die laatste partij is het een groot probleem dat de opening van Lelystad flink wat stikstofruimte kost. BBB-Kamerlid Cor Pierik laat desgevraagd wel weten dat dat standpunt kan veranderen: "Zodra er nieuwe inzichten komen, gaan we de zaken op een rij zetten. En dan zou het kunnen dat we tot een andere conclusie komen."
De meerwaarde van het openen voor vakantievluchten weegt niet op tegen de overlast voor omwonenden.
In januari nam de Tweede Kamer een motie van de Partij voor de Dieren aan tegen commerciële vluchten vanaf Lelystad. Ook NSC en BBB steunden die motie. Als de BBB daadwerkelijk van mening verandert, is er wel een meerderheid voor de opening van Lelystad Airport. "Die verantwoordelijkheid voelt stevig", zegt Pierik. "Maar er zijn natuurlijk ook andere partijen die een sleutelrol zouden kunnen pakken."
Ook NSC ziet liever geen Boeing de lucht in gaan vanuit Lelystad. "Wij zijn tegen, omdat de meerwaarde van het openen voor de vakantievluchten niet opweegt tegen de overlast voor omwonenden", zegt Kamerlid Olger van Dijk. De VVD denkt juist dat Lelystad Airport de overlast voor omwonenden van Schiphol kan verminderen. "En het is goed om vliegen betaalbaar te houden en voor Schiphol om economische waarde te behouden."
De landelijke BBB zet de deur dus op een kier voor Lelystad Airport. BBB-gedeputeerde in Flevoland Jan Klopman hoopt dat die deur wagenwijd opengaat. "Het gaat over banen, over economische ontwikkeling, over opleiding. Flevoland staat voor de opgave om meer dan 100.000 woningen te bouwen de komende jaren. Daar willen we aan meewerken, maar dan moet er ook werk zijn voor de mensen die daar gaan wonen."
De BBB-bestuurder zegt zorgen van inwoners van zijn provincie over geluidsoverlast te begrijpen. "Maar men heeft geluisterd naar de inwoners. De routes zijn verlegd en hoger geworden en we zijn in goed gesprek met de agrariërs."
In zowel het verkiezingsprogramma van de landelijke BBB als van de provincie staat dat de partij tegen de opening van het vliegveld is. Klopman noemt zijn veranderde standpunt geen "draai". "Het is geven en nemen. De beslissing of Lelystad Airport opengaat is aan het Rijk, dus dat laten we aan het Rijk. Wij moeten goed zorgen dat de omgeving daar zo min mogelijk last van heeft."
Het vorige kabinet stelde twee belangrijke voorwaarden aan de opening. Zo moet er een goedgekeurde natuurvergunning zijn en moet er een oplossing zijn voor een laagvliegroute over Oost-Nederland. Het ministerie van Landbouw, Visserij, Voedselzekerheid en Natuur (LVVN) liet eerder weten meer tijd nodig te hebben voor het beoordelen van de natuurvergunning. Schiphol stelt dat voor de problemen met de laagvliegroute aan een oplossing wordt gewerkt.
De komst van de nieuwe PVV-minister op Infrastructuur zorgt voor onrust onder ambtenaren op het ministerie, bevestigen bronnen aan Nieuwsuur. Zo besloot Madlener om de voorgenomen krimp van Schiphol grotendeels terug te draaien. Een topambtenaar zou zich na dat besluit hebben ziekgemeld, meldde NRC afgelopen maand.
Nieuwsuur
Binnenland
Deel artikel: