Vanavond op tv: Raadsleden stoppen door werkdruk • Spanningen tussen Iran en Israël • Verzet in Myanmar
2024-04-13T15:58:08+0200
https://nos.nl/nieuwsuur/artikel/2516610-vanavond-op-tv-raadsleden-stoppen-door-werkdruk-spanningen-tussen-iran-en-israel-verzet-in-myanmar

Ruim achtduizend raadsleden werden twee jaar geleden gekozen voor de diverse gemeenteraden. Maar één op de tien gekozen volksvertegenwoordigers is er inmiddels, halverwege hun 4-jarige ambtsperiode, mee gestopt (ruim 11 procent). Dat blijkt uit onderzoek van Nieuwsuur. Een deel daarvan verhuist of wordt wethouder, maar een kwart legde het ambt neer door een te hoge werkdruk. We spreken met Henk Bouwmans van de Nederlandse Vereniging voor Raadsleden over mogelijke opplossingen.
De spanningen tussen Iran en Israël lopen verder op. De Iraanse Revolutionaire Garde heeft een schip ingenomen in de Straat van Hormuz, de zeestraat tussen Iran en de Verenigde Arabische Emiraten. En de Verenigde Staten hebben met spoed oorlogsschepen in positie gebracht om Israël en de Amerikaanse troepen in de regio te beschermen. De Amerikaanse president Joe Biden verwacht "een significante aanval" van Iran. Wat is precies de rol van de Israëlische premier Benjamin Netanyahu in het conflict met Iran?
Wat betekent de al langer durende schaduwoorlog tussen beide landen voor de stabiliteit in de regio? Bekijk het in deze video:
In Myanmar hebben rebellengroepen, die vechten tegen de militaire junta, deze week de belangrijke grensplaats Myawaddy veroverd. En dat wordt gezien als een enorm succes. Het verzet keert zich tegen de militairen die drie jaar geleden de macht overnamen. Correspondent Mustafa Marghadi is net terug uit Myanmar en sprak daar met verzetsmensen die met gevaar voor eigen leven een illegale radiozender in de lucht houden.
Nieuwsuur
Binnenland
Deel artikel: