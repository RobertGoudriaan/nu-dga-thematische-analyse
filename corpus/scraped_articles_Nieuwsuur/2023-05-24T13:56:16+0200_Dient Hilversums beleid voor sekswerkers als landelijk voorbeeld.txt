Dient Hilversums beleid voor sekswerkers als landelijk voorbeeld?
2023-05-24T13:56:16+0200
https://nos.nl/nieuwsuur/artikel/2476292-dient-hilversums-beleid-voor-sekswerkers-als-landelijk-voorbeeld

Staatssecretaris Eric van der Burg (Justitie en Veiligheid) praat vandaag met sekswerkers in het Gooi. Het kabinet sleutelt al sinds 2009 aan een nieuwe wet die sekswerk moet reguleren. In Hilversum hebben sekswerkers die individueel vanuit huis werken geen vergunning meer nodig.
De Tweede Kamer wil concrete maatregelen van het kabinet. De regels voor thuiswerkende sekswerkers verschillen nu nog per gemeente. Bijna de helft van alle Nederlandse gemeenten heeft nog geen beleid voor sekswerkers. De gemeente Hilversum stelt in navolging van Assen, Lelystad en Tilburg sekswerk gelijk aan andere huis-aan-huis-verbonden beroepen als fotografen, autorijschoolhouders en nagelstylistes.
Karin van Hunnik, wethouder gemeente Hilversum: "We willen eigenlijk voorkomen dat er een stigma rust op sekswerkers. Het is tenslotte een legaal beroep in Nederland. En bovendien zijn er ook verschuivingen in de seksbranche. De verschuiving is steeds meer naar individueel sekswerken. En dat willen we eigenlijk even belangrijk maken als zzp'ers in het algemeen. Dus ze krijgen dezelfde positie."
Rodney Haan, adviseur prostitutiebeleid van het Centrum voor Criminaliteitspreventie en Veiligheid, vindt het een goede aanpak. "Het belangrijkste is dat gemeenten waar geen vergunning meer nodig is de sekswerkers veel meer de ruimte te geven. Dat daarmee ook daadwerkelijk dat stigmatiserende er af is: als jij vanuit huis wilt werken dan mag dat gewoon. Dus feitelijk geeft de gemeente de sekswerker de ruimte om gewoon het werk te doen zoals het ook bedoeld is."
Staatssecretaris Van der Burg roept gemeenten op aan de slag te gaan met lokaal sekswerkbeleid. "Voorop staat dat ik het belangrijk vind dat sekswerkers hun beroep veilig en gezond kunnen uitvoeren. Daarom moedig ik ze aan niet af te wachten totdat de Wet regulering sekswerk in werking treedt. Zo zorgen we nu al voor een veilige sekswerkbranche."
Maren de Vos zit in het sekswerkteam van de gemeente. Dat team houdt toezicht op de seksbranche, zowel onvergund als vergund, en kijkt of sekswerkers hun werk op een goede manier uitvoeren. "We hadden een maximumaantal van één vergunning die we mochten verlenen. Dus ja, dat was er één voor zover bij ons bekend, maar dat waren er natuurlijk daadwerkelijk veel meer."
Marc (niet zijn echte naam), is een van de naar schatting tachtig individuele sekswerkers in Hilversum. Hij geeft zijn erotische massages aan huis en heeft nu geen vergunning meer nodig. "Dit geeft mij veel meer rust. Vertrouwen in de gemeente dat ze mij net zo behandelen als bijvoorbeeld een pedicure of een schoonheidsspecialiste, die dat ook vrij mogen doen."
De gemeente stelt wel eisen aan beroepen vanuit huis die gelden voor alle zzp'ers: zo moet iemand hoofdbewoner zijn van de woning, slechts een beperkte ruimte mag gebruikt worden. En het beroep mag het woonkarakter en dat van de woonomgeving niet aantasten. "Als je je daar niet aan houdt, heb je een probleem", zegt Marc. "Ik denk dat je dan moet stoppen."
In de nieuwe wet waar het kabinet aan werkt, is juist wél een vergunningplicht opgenomen. Die nieuwe wet moet de veiligheid van sekswerkers vergroten en uitbuiting voorkomen.
Maar het sekswerkteam in Hilversum is niet bang dat door het afschaffen van de vergunningsplicht de sekswerkers buiten beeld raken. "Er zijn sekswerkers die hun diensten aanbieden op online platforms en zichzelf presenteren. Ze zeggen welke handelingen ze precies aanbieden en waar ze dat doen, bijvoorbeeld escort of privé-ontvangst. Daar kijken we naar om te achterhalen of ze vanuit illegale seks-inrichtingen werken", zegt De Vos.
Ook Marc kreeg bezoek. "Er werd een massageafspraak gemaakt. En toen de persoon in kwestie verscheen, stelde die zich voor als beambte van de gemeente Hilversum. Ik was even verbaasd, maar het ijs was al snel gebroken. Ik werd gerustgesteld en mij werd verteld dat ik gewoon mensen mocht ontvangen. Dus dat gesprek ging eigenlijk makkelijk en soepel."
Adviseur prostitutiebeleid Haan verwacht niet er dat in Hilversum ineens een wildgroei aan sekswerkers ontstaat. "Dat is de angst die vaak heerst, maar dat hoeft niet per definitie zo te zijn. Het belangrijkste is dat er goed prostitutie-maatschappelijk werk is. En dat er ook gesproken wordt met de sekswerkers via bijvoorbeeld een klankbordgroep."
Sekswerker Marc heeft vandaag een boodschap voor staatssecretaris Van der Burg: "Behandel ons als gewone mensen en als een gewoon beroep met alle rechten en plichten die daarbij horen, zoals netjes belasting betalen. Wat mij betreft hoort daar geen vergunning bij."
Nieuwsuur
Binnenland
Politiek
Deel artikel: