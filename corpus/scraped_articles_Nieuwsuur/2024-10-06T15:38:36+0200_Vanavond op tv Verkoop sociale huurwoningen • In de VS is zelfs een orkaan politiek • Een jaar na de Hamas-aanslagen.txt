Vanavond op tv: Verkoop sociale huurwoningen • In de VS is zelfs een orkaan politiek • Een jaar na de Hamas-aanslagen
2024-10-06T15:38:36+0200
https://nos.nl/nieuwsuur/artikel/2539816-vanavond-op-tv-verkoop-sociale-huurwoningen-in-de-vs-is-zelfs-een-orkaan-politiek-een-jaar-na-de-hamas-aanslagen

De verkoop van sociale huurwoningen is voor woningcorporaties een effectieve manier om de kas te spekken. Maar met de lange wachtlijsten voor sociale huur, zit gemeenten die verkoop steeds vaker dwars.
Amsterdam en Utrecht maken de verkoop daarom moeilijker. Maar volgens corporaties werkt zo'n verbod averechts.
Het was de zwaarste storm in de Verenigde Staten sinds orkaan Katrina in 2005. Orkaan Helene veroorzaakte vorige week een spoor van vernieling. In zes staten in het zuidoosten van de VS vielen honderden doden.
In de gepolariseerde Amerikaanse politiek maakte de storm ook veel los. Presidentskandidaat Trump viel president Biden en vicepresident Harris op sociale media aan: ze zouden Amerikanen "laten verdrinken". Ondertussen mengt zakenman Elon Musk zich ook steeds nadrukkelijker in het verkiezingsgeweld. We spreken de stand van de campagnes met correspondent Rudy Bouma.
Morgen is het een jaar na de terreuraanval van Hamas. Inmiddels zijn er andere fronten bijgekomen die de aandacht opeisen. Toch is er nog altijd veel kritiek op de eigen regering. Hoe kon de staat het op 7 oktober zo laten afweten? Waar was het leger?
Aan de grens hielden jonge militairen dag en nacht in de gaten wat er in Gaza gebeurde. Ze zagen alles, maar werden niet gehoord.
Nieuwsuur
Binnenland
Deel artikel: