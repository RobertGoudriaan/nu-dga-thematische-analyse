Vanavond op tv: Nederland vreest strengere natuurwetten van EU • De stand van zaken rond Weski • Ongehoord Nederland weer onder vuur
2023-04-24T14:12:49+0200
https://nos.nl/nieuwsuur/artikel/2472687-vanavond-op-tv-nederland-vreest-strengere-natuurwetten-van-eu-de-stand-van-zaken-rond-weski-ongehoord-nederland-weer-onder-vuur

Een nieuw Europees wetsvoorstel over natuurherstel dreigt de duimschroeven voor Nederland nog verder aan te draaien. Dit keer niet vrijblijvend, maar met specifieke doelen en jaartallen. De Nederlandse regering vreest 'verstrekkende gevolgen' voor onder meer woningbouwprojecten. Natuur- en Stikstofminister Christianne van der Wal is daarom sceptisch over de nieuwe Europese regels.
Drie dagen haar aanhouding is bekend geworden dat Inez Weski niet langer advocaat is van Ridouan Taghi. Ze legt haar functie neer nu ze ervan wordt verdacht dat ze haar cliënt liet communiceren met de buitenwereld terwijl hij vastzat in de zwaarst beveiligde gevangenis van Nederland. Hoe gaat de zaak tegen Weski nu verder? Ook lijken er grote gevolgen voor het Marengo-proces: want welke advocaat wil Taghi nu bijstaan? Te gast is Sven Brinkhoff, hoogleraar strafrecht.
De NPO heeft staatssecretaris Gunay Uslu van Media gevraagd de voorlopige erkenning van omroep Ongehoord Nederland in te trekken. Volgens de Raad van Bestuur geeft de omroep van Arnold Karskens ondanks drie opgelegde sancties "nog steeds" onvoldoende uitvoering aan de bereidheid tot samenwerking en is er "geen andere mogelijkheid meer dan over te gaan tot het uiterste middel dat de wetgever de NPO heeft toegekend".
We spreken er in de studio over met Jens van den Brink. Hij is advocaat en houdt zich vaak bezig met mediazaken.
Nieuwsuur
Binnenland
Buitenland
Deel artikel: