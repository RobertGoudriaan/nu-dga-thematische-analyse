Niet geïnaugureerd, toch al regeren: 'Nog een norm die Trump breekt'
2025-01-09T07:00:02+0100
https://nos.nl/nieuwsuur/artikel/2551020-niet-geinaugureerd-toch-al-regeren-nog-een-norm-die-trump-breekt

Coen Nij Bijvank
redacteur Nieuwsuur
Coen Nij Bijvank
redacteur Nieuwsuur
Ontslag voor mogelijk tienduizenden ambtenaren, amnestie voor Capitoolbestormers en deportatie voor miljoenen ongedocumenteerde migranten. Meer dan een verdubbeling van de betalingen aan de NAVO, inlijving van Groenland en Canada, onderhandelingen tussen Rusland en Oekraïne en een einde aan klimaatbescherming.
De plannen van Donald Trump, nog geen president, zijn vergaand en hebben wereldwijd al grote impact. Niet voor niets proberen regeringsleiders, net als grote techbedrijven, alvast een wit voetje bij hem te halen.
Ruim voor de machtsoverdracht op 20 januari "is Trump in feite al aan de macht", zegt oud-Amerikacorrespondent Casper Thomas. Hoe uitzonderlijk is dat?
Vroeger zouden Amerikanen veel bozer zijn geweest als een aankomend president al zoveel macht naar zich toe probeert te trekken.
Het is goed gebruik dat nieuwgekozen presidenten zich in stilte voorbereiden, zegt Amerikadeskundige Koen Petersen, die een boek schreef over de route naar het Witte Huis. Tegelijk is de meeste belangstelling voor de zittende president in deze periode al lang verdwenen: iedereen is benieuwd naar wat komen gaat. "Maar dat de wereld zo in z'n greep is door de verkiezing van Trump en dat hij nu al regeert, dat heb ik niet eerder gezien."
"Dit is exceptioneel", beaamt hoogleraar Trans-Atlantische Relaties Roberta N. Haar (Universiteit Maastricht). "Maar geen verrassing. De meeste nieuwe presidenten doen hun best om de vertrekkende president niet te veel te belemmeren. Maar we weten dat Trump zich niet kan inhouden."
Normaal gesproken gaat het in de maanden richting de inauguratie vooral over de poppetjes, zegt Petersen. "Wie komen er op belangrijke posities in het kabinet en het Witte Huis? En welk beleid kunnen we ongeveer verwachten?"
Bij Trump is dat anders: hij kondigde al radicale plannen aan en de rest van de wereld beschouwt hem de facto als president. "De wereld zet zich schrap", zegt Thomas. "We weten wat voor vlees we in de kuip hebben: een president sterk gericht op Amerika, sceptisch over de NAVO." Petersen: "Hij kiest voor een confrontatiekoers."
Trumps bewering dat hij op dag één vrede zou brengen in Oekraïne, kreeg veel aandacht. Dat dit lukt lijkt onwaarschijnlijk, maar zijn verkiezingswinst leidde wel gelijk tot een compleet andere houding van Oekraïne en westerse bondgenoten.
Enkele regeringsleiders kwamen al langs bij Trump of nodigden hem uit, en ook de Oekraïense president Volodymyr Zelensky probeert bij Trump in het gevlij te komen. "Hij is in staat om Poetin te stoppen", zei hij in een interview. Ook op het slagveld proberen Rusland en Oekraïne goede posities te verwerven voor als Trump ze tot onderhandelen dwingt.
Petersen: "Tot aan de verkiezingen zeiden Europese leiders en Zelensky niet te zullen onderhandelen met Rusland. Sinds de verkiezingen lijkt het een voldongen feit dat er onderhandeld gaat worden."
Ondertussen zet zittend president Joe Biden zijn eigen Oekraïne-beleid wel voort. Hij kondigde aan Oekraïne nog snel van miljarden aan militaire steun te voorzien.
Ook op andere terreinen zit Biden niet stil: hij investeerde de afgelopen jaren honderden miljarden dollars in klimaatmaatregelen en via zogenoemde presidentiële decreten probeert hij die nalatenschap nu te beschermen. Thomas: "De regering-Biden wil de deur achter zich dichtdoen met een afgehechte agenda."
Veel van die besluiten kan Trump echter snel weer ongedaan maken "met één pennenstreek", zegt Petersen. "Dat verschilt per geval, maar presidentiële decreten hebben niet de bescherming die wetten wel hebben."
Trump zegt veel van Bidens beleid terug te zullen draaien, waaronder een lastminute verbod op olieboringen in grote stukken oceaan. Ook elders wil Trump olie- en gasboringen weer toestaan en zijn transitieteam bereidt een terugtrekking voor uit het klimaatakkoord van Parijs.
Ook op zijn socialemediaplatform Truth Social doet Trump allerlei uitspraken die ingaan tegen het beleid van Biden. Hij dreigt met forse importheffingen en zegt af te willen van windmolens op de Noordzee, om ruimte te maken voor de olie-industrie.
Experts verwachten dat Trumps presidentschap de groene transitie zal vertragen, maar niet terugdraaien. Sowieso is het nog maar de vraag wat Trump voor elkaar krijgt, zegt hoogleraar Haar. "Instituties, rechters en Democratische gouverneurs zullen radicaal beleid dempen of tegenhouden. En de nieuwe ministers en stafleden zijn weliswaar zeer loyaal aan Trump, maar veel van hen lijken incompetent."
In het buitenland kan Trump ook niet zomaar z'n gang gaan. Panama en Denemarken reageerden afwijzend op Trumps wens om de controle over respectievelijk het Panamakanaal en Groenland over te nemen. "En voor Oekraïne heeft Trump nog geen daadwerkelijk plan", zegt Haar.
Hoe dan ook: voor zijn vergaande beleid lijkt Trump wel de steun van de Amerikaanse bevolking te hebben. Met zijn radicale retoriek won hij de verkiezingen ruim én kreeg hij het Senaat en het Huis van Afgevaardigden in handen. Amerikanen kozen welbewust een radicale kandidaat, zegt Petersen. "Bij Trump weet iedereen wat ze aan hem hebben."
Haar: "Trump is verkozen als normbreker. Dat hij probeert te regeren voordat hij geïnaugureerd is, daarover zijn mensen een stuk minder verontwaardigd dan ze voorheen zouden zijn geweest."
Nieuwsuur
Collectie
Van Biden naar Trump
Buitenland
Deel artikel: