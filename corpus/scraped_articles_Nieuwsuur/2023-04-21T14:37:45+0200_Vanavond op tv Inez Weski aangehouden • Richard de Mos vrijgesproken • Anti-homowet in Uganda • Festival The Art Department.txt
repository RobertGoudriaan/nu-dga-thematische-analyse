Vanavond op tv: Inez Weski aangehouden • Richard de Mos vrijgesproken • Anti-homowet in Uganda • Festival The Art Department
2023-04-21T14:37:45+0200
https://nos.nl/nieuwsuur/artikel/2472280-vanavond-op-tv-inez-weski-aangehouden-richard-de-mos-vrijgesproken-anti-homowet-in-uganda-festival-the-art-department

Advocaat Inez Weski, de raadsvrouw van Taghi, is gearresteerd. Dat melden verschillende media op basis van bronnen dicht bij een onderzoek naar Weski, die wordt verdacht van het doorspelen van berichten van en naar Taghi. Taghi wordt beschuldigd van grootschalige drugshandel en het opdracht geven tot liquidaties. Te gast is Yelle Tieleman, onderzoeksjournalist bij Follow the Money.
De Haagse oud-wethouders Richard de Mos en Rachid Guernaoui zijn vrijgesproken van omkoping en corruptie. De rechter stelt vast dat er ruim 100.000 euro aan partijdonaties is gedaan door de ondernemers en dat De Mos bijna 270 euro aan persoonlijke giften heeft ontvangen. Die bestonden vooral uit etentjes. Ook heeft De Mos twee boottochtjes gekregen.
Maar volgens de rechter was er met die donaties geen sprake van kwade bedoelingen door de ondernemers. Ook zijn collega Rachid Guernaoui en de andere zes verdachten zijn vrijgesproken van corruptie. Te gast is Geerten Boogaard, hoogleraar decentrale overheden en oud-informateur in Den Haag.
In Uganda heeft president Yoweri Museveni geweigerd een anti-homowet te ondertekenen. De wet is terug naar het parlement gestuurd om "verbeteringen aan te brengen". In Uganda waren seksuele relaties tussen homo's al strafbaar, maar met de nieuwe wet mogen homoseksuelen zich zelfs niet anders gedragen. Mensen riskeren hoge gevangenisstraffen en soms de doodstraf. Familie en vrienden zijn verplicht homoseksuelen aan te geven bij de politie.
Afgelopen dagen verzamelden zich de makers van games, films en animatie in Eindhoven bij 'The Art Department', een van de grootste festivals wereldwijd op dit gebied. Om aan alle vraag van de uitdijende streamingdiensten als Netflix, HBO en Disney te voldoen, is er veel vraag naar deze creatievelingen, die werken achter de schermen. Onder hen verrassend veel Nederlanders.
Nieuwsuur
Binnenland
Deel artikel: