Toenemende zorgen binnen CDA over staat van partij
2023-06-29T19:12:33+0200
https://nos.nl/nieuwsuur/artikel/2480827-toenemende-zorgen-binnen-cda-over-staat-van-partij

Nynke de Zoeten
politiek verslaggever
Nynke de Zoeten
politiek verslaggever
Binnen het CDA zijn grote zorgen over de staat van de partij. Bijna niemand ziet Wopke Hoekstra nog een keer lijsttrekker worden, blijkt uit een rondgang van Nieuwsuur binnen de afdelingen en top van de partij. Maar zelf heeft Hoekstra deze conclusie nog niet getrokken.
De afdeling Zeeland wil in september een extra congres. De leden van Limburg hebben vorig weekend de Haagse politieke top gesommeerd nog voor de zomer langs te komen voor een gesprek.
Het klappen van het landbouwakkoord is voor het CDA een grote tegenvaller en zet de zaak verder onder druk. Stikstof is de katalysator van de onvrede binnen het CDA, zegt een bestuurder. Er is grote onvrede over hoe de partijtop met het stikstofprobleem omgaat en dat de zaak nu weer wordt uitgesteld.
"We hebben ons in de hoek geverfd". "Twee keer heeft Hoekstra een ferm standpunt ingenomen, maar twee keer niet doorgepakt", aldus regionale voorzitters. Binnen de partij zijn zowel mensen die vinden dat het CDA te weinig voor de boeren doet, als mensen die vinden dat de partij zich door de boeren laat gijzelen.
Maar beide groepen zijn ontevreden over de aanpak. "Het blijft onduidelijk wat de partij eigenlijk wil".
Bijna iedereen die Nieuwsuur sprak vindt de combinatie van Hoekstra als partijleider en minister van Buitenlandse Zaken niet werken. De kwalificaties lopen uiteen van "uitdagend" tot "desastreus". "Ik heb grote waardering voor Hoekstra's ministerschap, maar juist nu hebben we een leider nodig die meer beschikbaar is", zegt een van hen.
Volgens een aantal bronnen is er intern al gesproken over zijn positie, maar geeft Hoekstra voorlopig 'geen krimp'. "Iedereen hoopt dat hij deze zomer eieren voor zijn geld kiest", zegt een provincievoorzitter. Een woordvoerder van het landelijk partijbureau van het CDA verklaart desgevraagd dat een dergelijk gesprek niet met Hoekstra zelf is gevoerd: "Dat heeft niet plaatsgevonden."
Tegelijkertijd zit niemand te wachten op een interne machtsstrijd. "We zijn de partij van de waarden en normen en daar hebben we de afgelopen tijd al te vaak het verkeerde voorbeeld laten zien". Ook is er weinig lijn te ontdekken in de voorgestelde alternatieven. "De problemen zijn groter dan Hoekstra alleen", concludeert een ander.
Afgelopen weekend was er een tumultueuze ledenvergadering in Limburg. Veel leden voelen zich niet gehoord door 'Den Haag', en sommige afdelingen overwegen de band met het landelijke CDA te verbreken. De burgemeester van Weert, Raymond Vlecken, gaat met een commissie onderzoeken "hoe bij elkaar te blijven". Ook heeft de afdeling unaniem gevraagd om een gesprek met een serieuze delegatie van de landelijke top. Dit gesprek zal waarschijnlijk in de week van 17 juli plaatsvinden.
Komend weekend komt de top van de partij bijeen in de zogenoemde Verenigingsraad. De afdeling Zeeland heeft haar voorzitter in een ALV gisteren de opdracht gegeven "stevig aan te dringen op veranderingen die het profiel van het CDA in de landelijke politiek versterken", aldus een verklaring van die afdeling.
De Zeeuwse leden vinden dat de boodschap onvoldoende overkomt. Als er deze zomer niets gebeurt, willen de leden in september een extra congres, zo bleek tijdens de digitale vergadering. Maar de woordvoerder van de landelijke partij laat Nieuwsuur weten dat er tot nu toe nog geen provincies zijn geweest die formeel om zo'n congres hebben verzocht.
Een andere afdelingsvoorzitter verwacht dat de partijtop komend weekend nog een keer de kans krijgt om aan verbetering te werken, "maar daarna is het wel klaar". Ook de politiek leiders van de provincies komen binnenkort bij elkaar om over de situatie binnen het CDA te praten. Daar speelt dezelfde onvrede als bij de voorzitters van de afdelingen.
Nieuwsuur
Politiek
Deel artikel: