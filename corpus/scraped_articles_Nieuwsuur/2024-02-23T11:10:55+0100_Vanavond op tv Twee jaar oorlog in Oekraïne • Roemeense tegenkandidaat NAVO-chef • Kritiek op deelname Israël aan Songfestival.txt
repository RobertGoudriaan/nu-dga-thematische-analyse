Vanavond op tv: Twee jaar oorlog in Oekraïne • Roemeense tegenkandidaat NAVO-chef • Kritiek op deelname Israël aan Songfestival
2024-02-23T11:10:55+0100
https://nos.nl/nieuwsuur/artikel/2510034-vanavond-op-tv-twee-jaar-oorlog-in-oekraine-roemeense-tegenkandidaat-navo-chef-kritiek-op-deelname-israel-aan-songfestival

De Nederlandse stichting NL4Ukraine haalt gewonde soldaten naar Nederland en lapt ze hier op. Eenmaal hersteld, moeten velen weer terug naar het front in Oekraïne.
En hoe denkt de Nederlandse politiek over steun aan Oekraïne? Er is nog geen nieuw kabinet, maar de grootste partij, de PVV, is een van de weinige partijen in Nederland die willen stoppen met het leveren van wapens aan Oekraïne. We spreken met GL/PvdA-leider Frans Timmermans en VVD-Kamerlid Ruben Brekelmans.
Demissionair premier Mark Rutte lijkt de baan van nieuwe secretaris-generaal van de NAVO zo goed als binnen te hebben, maar vandaag kwam Roemenië met een tegenkandidaat: president Klaus Johannis. Wie is hij? En waarom schuift Roemenië hem op dit moment nog naar voren? Oud-diplomaat Ron Keller schuift aan om inzicht te geven in het politieke spel rondom de benoeming van de hoogste baas van de NAVO.
Er gaan in Europa veel stemmen op om Israël uit te sluiten van het Eurovisie Songfestival. Eind vorige maand vroegen ruim duizend Zweedse artiesten in een open brief aan de European Broadcasting Union (EBU) om een boycot van Israël. Vergelijkbare brieven verschenen eerder van artiesten in Finland, Noorwegen en IJsland, die hun omroepen opriepen zich terug te trekken. Er is controverse rondom de mogelijke titel, October Rain, en inhoud van de Israëlische inzending.
Wat zijn de regels voor politiek beladen inzendingen en welke landen zijn in het verleden uitgesloten van deelname? We spreken met songfestivalkenner Cornald Maas.
Nieuwsuur
Binnenland
Deel artikel: