Duitsland strenger voor migranten, maar blijvers krijgen warm onthaal
2025-01-26T11:00:01+0100
https://nos.nl/nieuwsuur/artikel/2553317-duitsland-strenger-voor-migranten-maar-blijvers-krijgen-warm-onthaal

Dieuwke van Ooij
verslaggever Nieuwsuur
Dieuwke van Ooij
verslaggever Nieuwsuur
Hoewel Duitsland in tegenstelling tot Nederland geen uitpuilende asielzoekerscentra kent en wel iets doet aan het spreiden van asielzoekers, worstelt de bevolking in toenemende mate met de miljoenen vluchtelingen die de afgelopen jaren naar het land kwamen. Migratie is ook in Duitsland een belangrijk verkiezingsthema, voor steeds meer partijen.
Na een reeks van kleine en grote aanslagen - door mensen met een migratieachtergrond in steden als Solingen, Maagdenburg en deze week nog in het Beierse Aschaffenburg - maken de Duitsers én Duitse politici zich zorgen. Alleen in Solingen ging het om een religieus gemotiveerde aanslag, maar Duitsland heeft wel steeds vaker te maken met aanvallen door (voormalige) asielzoekers met psychische problemen.
Het zijn ontwikkelingen die koren op de molen zijn van de rechts-populistische Alternative für Deutschland (AfD). Bij de komende verkiezingen kan AfD als de tweede partij van het land eindigen, met naar schatting 20 procent van de stemmen. De partij pleit al langer voor een migratiestop.
Maar het is de rechts-conservatieve CDU die in de peilingen onverminderd aan kop staat met zo'n 30 procent van de stemmen. En ook die partij pleit voor een strenger asielbeleid en wil asielzoekers al aan de grens opvangen. Een snelle selectie daar, moet het makkelijker maken om afgewezen asielzoekers weg te sturen, zo is de gedachte.
Dat asielzoekers die mogen blijven in Duitsland snel aan werk komen, is te zien in München. Veel bedrijven, waaronder het gemeentelijk vervoerbedrijf, nemen met voorrang asielzoekers aan. Ook verzorgen ze taalonderwijs op maat. Volgens directeur Oliver Glaser van de Münchner Verkehrsgesellschaft (MVG) zijn de asielzoekers in Beieren "hard nodig, omdat er overal een nijpend personeelsgebrek is". Ook vergrijst de Duitse bevolking nog meer dan de Nederlandse, zegt Glaser.
Asielzoeker Nooruz Khawari uit Afghanistan bestuurt als alles goed gaat binnenkort officieel een tram. Maar hij moet eerst nog afrijden. "Het lastigste was de taal", zegt hij:
De CSU regeert in de deelstaat Beieren als zusterpartij van de christendemocratische CDU. En al slaagt Beieren er prima in om mensen op te vangen en in samenwerking met het bedrijfsleven te integreren in de samenleving, de minister van Binnenlandse Zaken van Beieren Joachim Herrmann vindt een politieke verandering op het gebied van migratie toch nodig.
"We mogen dit niet aan extreme partijen overlaten", zegt Herrmann. "De grote democratische partijen moeten zich ermee bezighouden en rekening houden met de mening van de meerderheid van de bevolking." De minister wil mensen aan de grens al kunnen terugsturen. Zijn partij CSU is in belangrijke mate bepalend voor het nieuwe regeringsbeleid als straks mogelijk zusterpartij CDU onder leiding van bondskanselier Friedrich Merz gaat regeren.
Merz wil naar aanleiding van de gebeurtenissen in Aschaffenburg nog voor de verkiezingen nieuwe wetsvoorstellen indienen die het mogelijk moeten maken mensen al aan de grens af te wijzen, vast te zetten en zo nodig terug te sturen. Alles wijst erop dat het CDU - de partij van voorganger Angela Merkel - de AfD de wind uit de zeilen wil nemen en een nieuwe rechts-conservatievere koers wil varen.
Herrmann erkent dat Duitsland behoefte heeft aan gekwalificeerde arbeidskrachten. Maar onder de vluchtelingen bevinden zich niet alleen maar geschikte mensen, zegt hij. "Er zijn er ook veel die na tien jaar nog steeds geen Duits spreken. Die niet geïntegreerd zijn en niet willen werken. Daarom is een grote vluchtelingenstroom niet de juiste basis voor de arbeidskrachten die nodig zijn."
In de Beierse regio's krijgen asielzoekers die wel willen werken nu volop kansen, maar is ook duidelijk hoe hun opvang de regionale bestuurders belast. Bijvoorbeeld in de regio Dachau, een gebied met 155.000 inwoners. Daar beheren ze 57 asielzoekerscentra. Zo'n 45 ambtenaren houden zich er bezig met de opvang van asielzoekers én Oekraïners. Door het tekort aan beschikbare huizen, wordt er speciaal voor asielzoekers gebouwd.
Regiobestuurder in Dachau Stefan Löwl (CSU) trekt al langer aan de bel. Niet omdat hij problemen heeft met het opvangen van vluchtelingen, maar vooral omdat ze niet doorstromen naar normale woningen. Löwl: "We kunnen deze mensen goed gebruiken in alle bedrijfstakken, maar we moeten ze wel huizen kunnen bieden." Hij begrijpt niet dat mensen AfD gaan stemmen. "Die partij heeft geen enkel constructief alternatief. Hun ideeën zijn waardeloos en ze hebben een verachtelijk mensbeeld", zegt hij.
Vorig jaar waren er in heel Duitsland dagenlang demonstraties tegen AfD en extreemrechts. De Duitsers die de straat opgingen noemden de partij een serieuze bedreiging voor de democratie. Regeringsdeelname lijkt voor de partij vooralsnog uitgesloten: geen partij wil met de rechts-radicalen samenwerken.
De vervroegde parlementsverkiezingen in Duitsland zijn op 23 februari.
Nieuwsuur maakte eerder onderstaande video over de opkomst van de AfD in Duitsland. De radicaal-rechtse partij staat bekend om de felle kritiek op het migratiebeleid in Duitsland. En dat levert de partij veel stemmen op, vooral in het oosten van het land:
Nieuwsuur
Collectie
Duitse verkiezingen
Buitenland
Deel artikel: