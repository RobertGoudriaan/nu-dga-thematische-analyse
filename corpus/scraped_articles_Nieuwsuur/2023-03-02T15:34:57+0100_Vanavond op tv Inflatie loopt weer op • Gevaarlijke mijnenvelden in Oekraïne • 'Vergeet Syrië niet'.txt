Vanavond op tv: Inflatie loopt weer op • Gevaarlijke mijnenvelden in Oekraïne • 'Vergeet Syrië niet'
2023-03-02T15:34:57+0100
https://nos.nl/nieuwsuur/artikel/2465842-vanavond-op-tv-inflatie-loopt-weer-op-gevaarlijke-mijnenvelden-in-oekraine-vergeet-syrie-niet

De inflatie loopt voor het eerst in maanden weer op. In het najaar piekte de inflatie op meer dan 14 procent. Vervolgens liep dat percentage terug, maar daar is nu dus een eind aan gekomen: in februari steeg de inflatie van 7,6 naar 8,0 procent. Het is vooral eten en drinken dat nog duurder werd. De afgelopen maanden daalden de prijzen van verschillende grondstoffen zoals graan en vetten, maar daar is in de winkels niets van te merken. Voedingsmiddelen, dranken en tabak waren in februari 15,1 procent duurder dan een jaar geleden. Hoe dat kan, bespreken we met econoom Mathijs Bouman.
In veel gebieden waar het Russisch leger vorig jaar is verjaagd, vallen door mijnen nog dagelijks doden. De bossen en velden liggen vol met anti-tankmijnen, maar ook kleine vlindermijnen van plastic die door kinderen worden gezien als speelgoed. Hoeveel mensen precies in heel Oekraïne gewond raken of omkomen, is niet bekend. Maar volgens sommige schattingen waren het er sinds februari meer dan 200. Dat cijfer kan snel oplopen, verwachten experts, omdat mensen in het voorjaar het land willen bewerken en op veel plaatsen is dat nog te gevaarlijk.
Eind vorige week werd bekend dat bewoners van het aardbevingsbevingsgebied in Turkije en Syrië voorrang krijgen op een visum voor een tijdelijk verblijf in Nederland, als zij hier eerste- of tweedegraads familieleden hebben. Dit was belangrijk nieuws voor Syriërs in Nederland, want bijna een maand na de aardbeving is de situatie voor hun familieleden in het getroffen gebied nog steeds zeer nijpend. Het dodental blijft oplopen en in Syrië zijn er zorgen over een cholera-uitbraak. Ook gaan we op bezoek bij het Syrische koor 'New Life Choir' in Groningen.
Nieuwsuur
Binnenland
Deel artikel: