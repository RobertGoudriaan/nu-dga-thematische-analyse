Vanavond op tv: Nederlandse politici betaald door Moskou? • Veertig dagen na dood Navalny • De Nederlandse én Ierse stier van Potter
2024-03-28T11:29:04+0100
https://nos.nl/nieuwsuur/artikel/2514523-vanavond-op-tv-nederlandse-politici-betaald-door-moskou-veertig-dagen-na-dood-navalny-de-nederlandse-en-ierse-stier-van-potter

Een vanuit Praag opererende pro-Russische nieuwssite - Voice of Europe - met vooral pro-Russisch nieuws, is ontmanteld. Doel was om de komende Europese Verkiezingen te beïnvloeden, zegt de Tsjechische geheime dienst. Er zouden meerdere Europese politici zijn betaald door Rusland. Zij zouden grote sommen cashgeld hebben gekregen in ruil voor anti-Oekraïne en Ruslandvriendelijke standpunten. Het zou ook gaan om politici uit Nederland.
Aleksey Navalny is nu ruim veertig dagen dood. Andere oppositieleiders zitten voor vele jaren vast en sommigen zijn gevlucht. Maar de aanhang is er nog wel. Op verschillende plaatsten in Moskou zijn er bijna wekelijks manifestaties voor steun aan politieke gevangenen. Een vorm van zwijgend verzet, die zeker niet zonder gevaar is. Ook niet voor journalisten die verslag doen, zo ondervond het team van Nieuwsuur.
Vanaf eind deze maand kunnen bezoekers live het onderzoek en de restauratie van De stier (uit 1647) van Paulus Potter meemaken, het monumentale en grootste schilderij in de collectie van het Mauritshuis. Tijdens voorafgaand onderzoek is ontdekt dat de National Gallery of Ireland in Dublin een schilderij bezit dat gelinkt kan worden aan De stier.
Potter schilderde ooit een groot schilderij waarvan het schilderij Kop van een witte stier een fragment blijkt te zijn. En daarmee is de 'Ierse' stier van onschatbare waarde voor het onderzoek naar de 'Nederlandse' stier.
Nieuwsuur
Binnenland
Deel artikel: