Duitsland in paar jaar oorlogsklaar? 'De Bundeswehr heeft nog veel nodig'
2025-03-14T21:30:50+0100
https://nos.nl/nieuwsuur/artikel/2559601-duitsland-in-paar-jaar-oorlogsklaar-de-bundeswehr-heeft-nog-veel-nodig

Chiem Balduk
correspondent Duitsland
Chiem Balduk
correspondent Duitsland
De Duitse christendemocraten (CDU/CSU) en sociaaldemocraten (SPD), die onderhandelen over een nieuwe Duitse regering, krijgen steun van de Groenen voor een groot defensieplan. Door de schuldenregels los te laten, kan Duitsland honderden miljarden in de krijgsmacht en de infrastructuur investeren.
Duitsland wil een leidersrol binnen Europa krijgen, aldus beoogd bondskanselier Friedrich Merz. En dat is dringend nodig, vertellen defensie-experts aan Nieuwsuur. Maar naast het geld is er nog veel nodig om de Bundeswehr 'oorlogsklaar' te maken.
Marcel Bohnert, luitenant-kolonel en vicevoorzitter van de Bundeswehrvakbond, zegt het klip en klaar: "We zijn kapot bezuinigd, er zijn tekorten aan alles en de infrastructuur is in slechte staat." Er is volgens hem snel actie nodig als Duitsland een eventuele Russische aanval op de NAVO wil afslaan.
In zo'n geval is Duitsland de 'draaischijf' van de NAVO, schetst Bohnert. "Honderdduizenden Franse, Britse en Nederlandse troepen moeten zich dan maandenlang met tienduizenden voertuigen naar het oosten verplaatsen, via Duitse wegen en sporen." Voor dit scenario is er nu een plan. Duidelijk is dat daar ook flinke investeringen in de infrastructuur voor nodig zijn.
We moeten naar 460.000 mensen om aan onze verdedingsplannen te kunnen voldoen.
Namens de Duitse regering ziet Eva Högl (SPD) toe op de strijdkrachten. Zij ziet eveneens tekorten, kazernes in erbarmelijke staat en traagheid. "Het is als een tanker die er lang over doet om van koers te veranderen", zegt Högl. "Die tijd hebben we niet."
Dat leidt ook tot ongeduld bij de Duitse troepen, "die aan hun grenzen zitten", zegt Högl. Mede door de Duitse bureaucratie duurt het nog jaren voordat bestelde wapensystemen en voertuigen zijn geleverd. Die moeten eerst de gaten vullen die zijn ontstaan door de militaire steun aan Oekraïne.
"Op dit moment is de Bundeswehr kleiner dan bij de grootte van Duitsland past", zegt Konstantinos Tsetsos, politicoloog aan de Bundeswehr-Universiteit in München. "We hebben een welvaartstaat opgebouwd van het geld dat weg werd gehaald bij defensie." Ingrijpende hervormingen zijn nodig om een inhaalslag te maken, vindt Tsetsos.
Het grootste knelpunt is het personeel, ziet regeringscommissaris Högl. "Dat is de sleutel om op sterkte te komen." Het aantal militairen nam het afgelopen jaar juist af, en militairen worden in rap tempo ouder. Herinvoering van de dienstplicht ziet zij niet zitten, omdat defensie de organisatie daarvan niet aan kan. Wel pleit ze voor gerichtere wervingscampagnes.
Luitenant-kolonel Bohnert ziet dienstplicht juist wel als een oplossing. Hij rekent voor: "We blijven nu steken op 180.000 mensen, waar het doel 200.000 is. Maar we moeten eigenlijk naar de 260.000 troepen en het aantal reservisten vergroten, om op ruim 460.000 mensen uit te komen die aan onze verdedigingsplannen kunnen voldoen."
Een ruime meerderheid van de Duitsers is voor herinvoering van de dienstplicht, die in 2011 werd afgeschaft. Ook politicoloog Tsetsos ziet het als een burgerplicht. "In het oude Athene had je alleen stemrecht als je je dienstplicht had vervuld", zegt de geboren Griek. "Bij een democratie komen ook plichten kijken."
Op dit moment schrikt de oorlogsdreiging mensen juist af, ziet Bohnert. Regeringscommissaris Högl ziet jonge militairen weer vertrekken. "Zij willen niet te lang of te ver van huis zijn. Daar moeten we de Bundeswehr op aanpassen."
Wat hebben we aan een degelijke begroting als we zijn veroverd door de Russen?
In de afgelopen drie jaar, na de beroemde Zeitenwende-speech van bondskanselier Olaf Scholz als reactie op de Russische invasie van Oekraïne, is er amper iets veranderd in Duitsland, zegt Stefanie Babst,. Zij is voormalig topvrouw bij de NAVO. "De besluitvormers zijn weer in slaap gevallen en hebben gedacht dat Rusland geen gevaar voor ons vormt."
De situatie is met de terugkeer van Donald Trump ernstiger geworden, vindt ze. "De Amerikanen zijn van kant gewisseld. Daarom moeten we Washington zeggen dat we hun gedrag niet accepteren en hen uitsluiten van politiek overleg." Kan Europa zich dat veroorloven? "We moeten stoppen onszelf klein te maken. We moeten voor Europa opkomen", zegt Babst.
Haar oplossing: volop investeren in gezamenlijke Europese defensie, en gelijktijdig Oekraïne bewapenen. Geld mag daarbij geen barrière vormen, vindt ook politicoloog Tsetsos. "Wat hebben we aan een degelijke begroting als we zijn veroverd door de Russen?"
"Het grootste risico is dat de urgentie weer wegzakt", vreest Tsetsos. "Dat de Amerikanen en Russen een deal over Oekraïne sluiten en Europa weer op vakantie gaat. En dan over een paar jaar verrast is als de Russen de Baltische Staten aanvallen."
Nieuwsuur
Buitenland
Deel artikel: