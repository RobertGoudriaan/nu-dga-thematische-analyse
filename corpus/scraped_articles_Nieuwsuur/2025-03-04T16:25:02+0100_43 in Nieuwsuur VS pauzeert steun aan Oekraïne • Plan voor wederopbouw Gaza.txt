4/3 in Nieuwsuur: VS pauzeert steun aan Oekraïne • Plan voor wederopbouw Gaza
2025-03-04T16:25:02+0100
https://nos.nl/nieuwsuur/artikel/2558168-4-3-in-nieuwsuur-vs-pauzeert-steun-aan-oekraine-plan-voor-wederopbouw-gaza

De Oekraïense president Zelensky wil zo snel mogelijk en onder het "sterke leiderschap" van president Trump aan een duurzame vrede voor Oekraïne wil werken. Vanochtend nog meldde Trump dat de VS alle militaire steun voor Oekraïne stopzet.
De Verenigde Staten hebben alle militaire hulp aan Oekraïne opgeschort. Zolang de Amerikaanse president Trump zegt dat er een pauze geldt, gaat er geen Amerikaans militair materieel naar Oekraïne: wapens die per boot, vrachtwagen of vliegtuig vanuit de VS onderweg zijn naar het land, worden in Polen tegengehouden. De pauze duurt totdat Trump vaststelt dat Oekraïne laat zien zich "te goeder trouw in te zetten" voor onderhandelingen met Rusland.
Wat betekent het stoppen van militaire steun aan Oekraïne? Hoe schatten ze in Oekraïne de impact van het besluit in? En wat zijn de kansen voor Zelensky nu hij weer toenadering zoekt tot de VS? We bespreken het in de studio met Anna van Zoest, directeur van de Atlantische Commissie. Onze VS-correspondent Sjoerd den Daas vertelt hoe er in de VS op het besluit van Trump is gereageerd. Ook blikken we vooruit op de toespraak die Trump vannacht zal houden in het Congres.
Een top van Arabische landen in Caïro heeft een Egyptisch conceptplan voor de wederopbouw van Gaza aangenomen. In het plan staat dat in de eerste zes maanden het puin in Gaza wordt geruimd en er tijdelijke woningen worden neergezet. Daarna volgt nog 4,5 jaar waarin 400.000 woningen moeten worden gebouwd en een vliegveld. Het plan gaat naar verwachting 53 miljard dollar kosten.
Hoe gaat die wederopbouw eruit zien en hoe moet Gaza straks worden bestuurd? We bespreken het met Midden-Oosten-deskundige Erwin van Veen van het Instituut Clingendael.
Vader zoekt lichaam van zijn zoon in Gaza
Nieuwsuur bezocht Jabâliyah, in het noorden van Gaza. Bewoners proberen daar nog snel de lichamen van hun vermiste geliefden te vinden voordat het geweld mogelijk weer oplaait. Naar schatting liggen er nog duizenden mensen onder het puin.
Nieuwsuur
Binnenland
Deel artikel: