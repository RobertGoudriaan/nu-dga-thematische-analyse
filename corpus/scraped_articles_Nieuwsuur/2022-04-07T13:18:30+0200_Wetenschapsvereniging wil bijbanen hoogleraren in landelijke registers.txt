Wetenschapsvereniging wil bijbanen hoogleraren in landelijke registers
2022-04-07T13:18:30+0200
https://nos.nl/nieuwsuur/artikel/2424236-wetenschapsvereniging-wil-bijbanen-hoogleraren-in-landelijke-registers

Siebe Sietsma
verslaggever Nieuwsuur
Siebe Sietsma
verslaggever Nieuwsuur
De Koninklijke Nederlandse Akademie van Wetenschappen (KNAW) wil een landelijk online register waarin alle bijbanen van alle hoogleraren te vinden zijn.
Aanleiding is de berichtgeving van Nieuwsuur over de gebrekkige staat van de bijbanenregisters die universiteiten moeten bijhouden. Sommige universiteiten hebben geen register, er ontbreekt informatie over bijbanen van honderden hoogleraren. Gegevens over bijbanen die wel staan geregistreerd, zijn vaak onvolledig.
"Wetenschappelijke onafhankelijkheid is een van de fundamenten van maatschappelijk vertrouwen in de wetenschap. Van wetenschappers wordt daarom gevraagd transparant te zijn over hun betrokkenheden", aldus de KNAW.
Het online register moet de transparantie vergroten. "Wetenschappers moeten vaak op meerdere websites hun nevenfuncties bijhouden. Dit gebeurt in de praktijk onvoldoende en dat kan tot onhelderheid leiden", stelt de KNAW. "Bovendien kan de wetenschapper in dat register vermelden hoe de verschillende functies ook onderling zonder belangenverstrengeling te combineren zijn."
Universiteiten overleggen al langer over een landelijke database. Daar is tot op heden geen werk van gemaakt. Volgens de universiteitenvereniging UNL wordt er opnieuw naar die mogelijkheid gekeken.
Onderwijsminister Robert Dijkgraaf (D66) liet gisteren al weten in de berichtgeving van Nieuwsuur aanleiding te zien om de universiteiten te vragen om meer transparantie.
Nieuwsuur kreeg voor het eerst inzage in alle interne registers van veertien universiteiten en zeven academisch medische centra.. Naast de interne registers, werden ook de onlineprofielen van hoogleraren en databases van onder meer de Kamer van Koophandel, het Kadaster, transparantieregisters, belangenverklaringen en openbare bronnen als LinkedIn bekeken.
Lees in de collectie hieronder alle producties terug.
Nieuwsuur
Collectie
Bijbanen hoogleraren
Binnenland
Deel artikel: