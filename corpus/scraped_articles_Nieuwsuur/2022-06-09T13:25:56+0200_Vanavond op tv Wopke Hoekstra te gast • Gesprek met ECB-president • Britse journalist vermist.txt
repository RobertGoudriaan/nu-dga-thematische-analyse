Vanavond op tv: Wopke Hoekstra te gast • Gesprek met ECB-president • Britse journalist vermist
2022-06-09T13:25:56+0200
https://nos.nl/nieuwsuur/artikel/2432040-vanavond-op-tv-wopke-hoekstra-te-gast-gesprek-met-ecb-president-britse-journalist-vermist

Vijf maanden is CDA-leider Wopke Hoekstra nu minister van Buitenlandse zaken. En dat in tijden van oorlog. Hij is voorstander van het leveren van zware wapens en harde sancties tegen Rusland. Ondertussen wil Oekraïne kandidaat-lid worden van de EU en is Nederland een van de landen die op de rem trappen. Vanavond is Hoekstra te gast voor een uitgebreid gesprek. We spreken hem over de oorlog, over Europa en over de relatie met Rusland.
De Europese Centrale Bank verhoogt de rente in juli met een kwart procentpunt. De nu nog negatieve depositorente stijgt dan naar min 0,25 procent. In september volgt er nog een renteverhoging. De prijzen voor producten en diensten lopen al geruime tijd hard op. In mei bedroeg de inflatie in Nederland 10,2 procent. Met een renteverhoging door de ECB kunnen banken de rente op spaargeld verhogen. Mensen zullen dan meer sparen en minder uitgeven.
De laatste keer dat de ECB de rente verhoogde, was in 2011. De Fed in de Verenigde Staten en de Britse centrale bank besloten eerder al hun rentes te verhogen. We spreken met ECB-president Christine Lagarde.
De Braziliaanse politie is een strafrechtelijk onderzoek gestart naar de vermissing van de Britse journalist Dom Phillips en Bruno Pereira, een kenner van oorspronkelijke bewoners in de Amazone. De twee raakten zondag vermist in de Javario-regio van de Braziliaanse Amazone, een afgelegen gebied van het regenwoud nabij de grens met Peru.
De familie van Pereira roept de Braziliaanse autoriteiten op om zo snel mogelijk alle middelen in te zetten om het tweetal te vinden. "Elke minuut telt", aldus de familie. In het gebied is steeds vaker gewapend geweld door de aanwezigheid van mijnwerkers, goudzoekers en stropers.
(Beelden Amazone: Creative Commons - Barbara Arisi)
Nieuwsuur
Binnenland
Deel artikel: