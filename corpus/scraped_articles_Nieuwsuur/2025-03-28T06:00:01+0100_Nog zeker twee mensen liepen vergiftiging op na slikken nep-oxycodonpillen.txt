Nog zeker twee mensen liepen vergiftiging op na slikken nep-oxycodonpillen
2025-03-28T06:00:01+0100
https://nos.nl/nieuwsuur/artikel/2561376-nog-zeker-twee-mensen-liepen-vergiftiging-op-na-slikken-nep-oxycodonpillen

De afgelopen tijd zijn nog zeker twee Nederlanders in het ziekenhuis opgenomen met een nitazenen-vergiftiging. Die vergiftiging hadden ze opgelopen door een vervuilde, illegale oxycodonpil te slikken.
Bij nog eens twee andere patiënten die met een vergiftiging in het ziekenhuis terechtkwamen, wordt nog onderzocht of het ook om een blootstelling aan nitazenen gaat. Dat meldt het Nationaal Vergiftigingen Informatie Centrum aan Nieuwsuur.
Vorige week werd bekend dat er een patiënt was overleden aan een vergiftiging via een met nitazeen vervuilde oxycodon-pil. Het Trimbos-instituut en de Inspectie Gezondheidszorg en Jeugd (IGJ) waarschuwden vervolgens voor levensgevaarlijke namaak-oxycodonpillen. In die pijnstillers bleek geen oxycodon te zitten, maar de potentieel dodelijke synthetische stof isotonitazepyne, een nitazeen.
Nitazenen zijn vele malen sterker dan morfine en fentanyl. Volgens Marcel Bouvy, hoogleraar farmaceutische patiëntenzorg aan de Universiteit Utrecht kan een zeer kleine hoeveelheid van de stof al dodelijk zijn. "Het is een stof die de werking van oxycodon nabootst, maar het werkt in een veel lagere concentratie. Je hebt er maar een speldenpuntje voor nodig, terwijl je voor oxycodon bij wijze van spreken een mespuntje nodig hebt."
Oxycodon is een sterke pijnstiller. Het middel wordt gebruikt bij ernstige pijn, zoals na operaties, een ongeluk of bij kanker. Ook wordt het toegediend aan mensen die niet meer beter worden, als palliatieve zorg. Bij langdurig gebruik van oxycodon kan er verslaving optreden.
Patiënten krijgen oxycodon vaak voor korte tijd voorgeschreven, maar mensen kunnen er dan al wel verslaafd aan zijn geraakt. Zij wijken soms uit naar de illegale online verkoop, waarbij je niet zeker weet wat je koopt.
Volgens Bouvy is het voor drugscriminelen aantrekkelijk om nitazeen als oxycodon te verkopen. "Oxycodon is afgeleid van morfine en een ingewikkelde stof om te maken. Nitazenen zijn eenvoudigere chemische stoffen die veel makkelijker te maken zijn. Drugsdealers kunnen het zelf goedkoop maken en je hebt er maar heel weinig van nodig."
Vorig jaar vond de Nederlandse politie voor het eerst een grote hoeveelheid nitazenen. In maart 2024 werden er duizend pillen aangetroffen in een postsorteerbedrijf bij Delft. Ook hier leek het in eerste instantie te gaan om de pijnstiller oxycodon. Onderzoek wees later anders uit. De politie noemde nitazenen toen "een supergevaarlijk middel".
In andere landen zijn nitazenen al langer een probleem. In het Verenigd Koninkrijk worden sinds juni 2023 al 284 doden gelinkt aan nitazenen.
Nieuwsuur maakte vorig jaar in Londen deze reportage over de opkomst van synthetische drugs:
Nieuwsuur
Binnenland
Deel artikel: