Vanavond op tv: De slag om Voehledar • Turkije arresteert aannemers • Grensoverschrijdend gedrag op de werkvloer
2023-02-12T15:50:59+0100
https://nos.nl/nieuwsuur/artikel/2463532-vanavond-op-tv-de-slag-om-voehledar-turkije-arresteert-aannemers-grensoverschrijdend-gedrag-op-de-werkvloer

Een van de belangrijkste plaatsen waar op dit moment om wordt gevochten in de Donbas in Oekraïne, is het mijndorp Voehledar. Tot dusverre houdt Oekraïne stand in het centrum. De Russen bevinden zich in de buitenwijken. Als de Russen het zouden veroveren, biedt dat mogelijkheden om Oekraïense aanvoerlijnen te verstoren. Als de Oekraïners de Russen weten te verslaan, zou het ze juist van een uitvalsbasis kunnen voorzien voor een nieuw tegenoffensief in de richting van Marioepol. Onze verslaggever Gert-Jan Dennekamp maakte er een reportage.
In Turkije groeit de woede na de zware aardbevingen een week geleden. Turkije pakt inmiddels aannemers op die gebouwen bouwden in het aardbevingsgebied. Maar wie is er eigenlijk verantwoordelijk voor het instorten van de gebouwen. Volgens de oppositie heeft de Turkse overheid te weinig maatregelen genomen om gebouwen aardbevingsbestendig te maken na de vorige zware beving in 1999. Want er zijn ook gebouwen ingestort van amper twee jaar oud. En de afgelopen jaren was de overheid vaak meer dan bereid om aannemers vrijstellingen te geven voor projecten die niet helemaal voldeden aan de officiële eisen.
Werkgevers worstelen met meldingen van grensoverschrijdend gedrag, merken onderzoekers en advocaten in de praktijk. Na grote onthullingen vorig jaar bij tv-programma's, in de politiek en de sport, zijn leidinggevenden een stuk alerter geworden op de sociale veiligheid op hun eigen werkvloer. Een deel van de werkgevers schiet daarin door, zeggen betrokkenen.
Nieuwsuur
Binnenland
Deel artikel: