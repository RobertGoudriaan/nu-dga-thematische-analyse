Vanavond op tv: Avdiivka op punt van vallen • 'Trump ondermijnt NAVO' • Almere monumentenstad?
2024-02-11T17:40:42+0100
https://nos.nl/nieuwsuur/artikel/2508443-vanavond-op-tv-avdiivka-op-punt-van-vallen-trump-ondermijnt-navo-almere-monumentenstad

De Amerikaanse presidentskandidaat Donald Trump heeft op een campagnebijeenkomst gezegd dat Rusland gerust NAVO-lidstaten mag aanvallen als die niet voldoen aan de richtlijn om minimaal 2 procent van het bruto binnenlands product te besteden aan defensie.
Het Witte Huis noemt de uitspraken van Trump "losgeslagen" en een gevaar voor de wereldwijde stabiliteit. NAVO-chef Jens Stoltenberg noemt de suggestie van Trump ondermijnend voor het bondgenootschap. Hij benadrukt dat de NAVO altijd in actie komt als een lidstaat wordt aangevallen.
We bespreken Trumps uitspraken met veiligheidsexperts en Amerika-correspondent Rudy Bouma.
Al maandenlang voert Rusland verwoestende aanvallen uit op de strategisch gelegen stad Avdiivka in de regio Donetsk. Tegen een hoge prijs wint het Russische leger langzaam terrein van de Oekraïners en wordt de stad afgeknepen van de buitenwereld. De stad lijkt elk moment te kunnen vallen.
Met militair deskundigen en met behulp van luchtbeelden en andere openbare bronnen kijken we hoe het Russische offensief verloopt.
Sinds december is Almere zijn vierde officiële monument rijker. En als het aan de gemeente ligt komen er nog veel meer gebouwen bij; er is een lijst opgesteld met dertig monumentale hotspots. Wordt Almere, ooit uitgeroepen tot lelijkste stad van Nederland, een monumentaal historisch openluchtmuseum? De meningen lopen nogal uiteen.
Nieuwsuur
Binnenland
Deel artikel: