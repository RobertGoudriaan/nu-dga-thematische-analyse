Vanavond op tv: Opa daagt gokbedrijf • voortgang zorgprojecten onzeker • Opkomst AfD in Duitsland
2024-03-09T17:04:08+0100
https://nos.nl/nieuwsuur/artikel/2512102-vanavond-op-tv-opa-daagt-gokbedrijf-voortgang-zorgprojecten-onzeker-opkomst-afd-in-duitsland

Een 77-jarige Nederlandse man daagt gokbedrijf Bingoal voor de rechter omdat zijn 17-jarige kleinzoon in twee maanden tijd ruim 162.000 euro van opa's spaarrekening kon verspelen zonder dat het bedrijf ingreep. In totaal joeg de jongen er in die korte periode bij achttien verschillende aanbieders ruim een half miljoen van zijn grootvader doorheen.
Al jarenlang pionieren zorgverleners in Nederland lokaal met andere manieren om zorg voor ouderen te organiseren. Het doel: ouderen zo lang mogelijk gezond houden om tegelijkertijd de druk op het overbelaste zorgstelsel te verminderen. Er worden successen geboekt. Maar onnavolgbare regels voor financiering voorkomen dat deze veelbelovende alternatieven landelijk worden ingevoerd.
In de hele Europese Unie is er een opkomst van nationalistische, euro-sceptische partijen. Ook in Duitsland waar Alternative für Deutschland volgens peilingen de tweede grootste partij wordt van het land. Begin dit jaar kwamen ruim een miljoen mensen in verzet.
En nog steeds worden er in heel Duitsland demonstraties georganiseerd. Europa-correspondent Saskia Dekkers ziet in een kleine voorstad van Hannover hoe burgers nadenken over hun rechtsstaat en democratie.
Nieuwsuur
Binnenland
Deel artikel: