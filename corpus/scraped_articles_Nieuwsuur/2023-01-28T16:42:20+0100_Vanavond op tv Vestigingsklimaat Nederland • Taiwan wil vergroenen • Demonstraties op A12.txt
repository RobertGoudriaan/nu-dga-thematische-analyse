Vanavond op tv: Vestigingsklimaat Nederland • Taiwan wil vergroenen • Demonstraties op A12
2023-01-28T16:42:20+0100
https://nos.nl/nieuwsuur/artikel/2461603-vanavond-op-tv-vestigingsklimaat-nederland-taiwan-wil-vergroenen-demonstraties-op-a12

Hoe aantrekkelijk is Nederland nog om je bedrijf te vestigen? Steeds minder, zeggen veel bedrijven. Recent is er veel kritiek naar aanleiding van een initiatiefwet die zou gaan zorgen dat bedrijven verantwoordelijk zijn voor hun hele productieketen. Komende donderdag praat het kabinet met grote bedrijven over hun zorgen. Maar ondertussen is een groep buitenlandse bedrijven juist heel tevreden: ze komen naar Nederland en vestigden hier zelfs hun Europese hoofdkantoor.
Te gast in de studio is huiseconoom Mathijs Bouman.
Taiwan wil minder afhankelijk zijn van energie uit het buitenland. Want als China het eiland gaat blokkeren zou het eiland binnen een paar weken zonder stroom komen te zitten. Hoe reëel die vrees is, bleek onlangs, toen de Chinezen militaire oefeningen hielden rondom het eiland, tijdens het bezoek van de toenmalige voorzitter van het Amerikaanse huis van afgevaardigden Nancy Pelosi.
Onafhankelijkheid van energie is nu het doel, daarom zet de handelsnatie in op windenergie.
Zaterdag verzamelden honderden activisten zich op de Utrechtsebaan op de A12 in Den Haag, om te protesteren tegen overheidssubsidie voor fossiele brandstoffen als olie, kolen en gas. Demonstranten probeerden onder meer met secondelijm zo lang mogelijk op de snelweg te blijven zitten. De politie heeft tot nu toe meer dan tweehonderd activisten gearresteerd.
Nieuwsuur
Binnenland
Deel artikel: