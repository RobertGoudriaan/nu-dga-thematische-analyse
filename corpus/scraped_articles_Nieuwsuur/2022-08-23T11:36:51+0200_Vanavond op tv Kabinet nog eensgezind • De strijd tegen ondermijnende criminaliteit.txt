Vanavond op tv: Kabinet nog eensgezind? • De strijd tegen ondermijnende criminaliteit
2022-08-23T11:36:51+0200
https://nos.nl/nieuwsuur/artikel/2441750-vanavond-op-tv-kabinet-nog-eensgezind-de-strijd-tegen-ondermijnende-criminaliteit

Hoe eensgezind is het kabinet nog? En komen er oplossingen voor de grote problemen met stikstof, asiel en de koopkracht? Oppositie- en ook coalitiepartijen willen duidelijkheid, omdat vicepremier en CDA-leider Wopke Hoekstra vrijdag in een interview onverwacht afstand nam van de door het kabinet gestelde stikstofdoelen. Hij zei dat het doel om de stikstofuitstoot in 2030 met 50 procent terug te brengen voor zijn partij niet meer heilig is.
De Kamer heeft een debat aangevraagd want veel partijen hebben vragen en stevige kritiek. Vanavond een verslag van het debat, de reacties en de analyse van Nynke de Zoeten. Te gast is Peter Heijkoop, wethouder in Dordrecht en ook bij de VNG verantwoordelijk voor het armoedebeleid.
Drugsgeld witwassen, dubieuze vastgoedtransacties of geraffineerde fraudedelicten met subsidies. Het zijn maar een paar voorbeelden hoe de onderwereld zich nestelt in de bovenwereld. 'Ondermijnende criminaliteit', noemen ze dat in Den Haag en het is één van de grootste bestuurlijke problemen. Al decennia probeert de overheid er wat aan te doen, vooral met wetgeving. Maar werkt dat?
Nieuwsuur
Binnenland
Deel artikel: