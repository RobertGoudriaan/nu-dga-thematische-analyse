Rook in de zaak tegen Hunter Biden, maar is er ook vuur?
2023-08-13T07:00:01+0200
https://nos.nl/nieuwsuur/artikel/2486454-rook-in-de-zaak-tegen-hunter-biden-maar-is-er-ook-vuur

Terwijl CNN dagelijks over de strafzaken tegen Donald Trump bericht, is het rechtse Fox News al jaren in de ban van 'de misdaadfamilie Biden'. Dat komt door de zaak tegen Hunter Biden, de zoon van de Amerikaanse president. Hunter Biden deed schimmige zaken in Oekraine en China. President Biden wordt ervan beschuldigd daarbij betrokken te zijn. Een speciaal aanklager gaat de zaak tegen Hunter nu onderzoeken.
Die speciaal aanklager is aangesteld omdat er "buitengewone omstandigheden" zouden zijn. Het geeft aanklager David Weiss, ooit aangesteld door Donald Trump, meer bevoegdheden om de zaak te onderzoeken. Wat is er aan de hand?
Dankzij zijn achternaam verdient Hunter Biden vanaf 2013 grof geld bij het Oekraïense energiebedrijf Burisma, zonder enige ervaring of expertise in de sector. Hij verbrast het vooral aan drugs en prostituees. Hunter kampt met verslavingen en raakt na de dood van zijn broer Beau in 2015 zelfs aan de crack.
Zijn vader is dan vice-president onder Barack Obama en wil corruptie in Oekraïne bestrijden. Biden oefent financiële druk uit op Kyiv om een aanklager te ontslaan. Die laat volgens de VS, de Europese Unie, het IMF, de Wereldbank en corruptiebestrijders na de corruptie in het land aan te pakken.
Critici claimen dat deze aanklager juist onderzoek deed naar corruptie bij Burisma, en dat Joe Biden in werkelijkheid de dik betaalde baan van zijn zoon veilig wilde stellen. Een bron vertelt de FBI - zonder bewijs - dat vader en zoon zelfs miljoenen aan steekpenningen zouden hebben ontvangen.
Onzin, zegt Lev Parnas tegen Nieuwsuur. De van oorsprong Oekraïense Amerikaan zocht in zijn vaderland belastend bewijs over Hunter, in opdracht van Rudy Giuliani, de advocaat van Donald Trump. "Ik wilde hen graag helpen, want ik maakte toen deel uit van de Trump-sekte en wilde de deep state ontmaskeren." Hij reist in 2019 keer op keer naar Oekraïne en spreekt potentiële betrokken. "We vonden niets, alleen maar complottheorieën."
Parnas heeft nu spijt van zijn rol. "Ik ben medeschuldig aan de desinformatie." Hij zit in huisarrest een straf uit omdat hij met Russisch geld invloed probeerde te kopen bij Republikeinse politici. Nu heeft hij zich tegen zijn toenmalige politieke vrienden gekeerd: "Ik kon de leugens op tv niet meer aanzien."
Voormalig officier van Justitie Charles Stimson ziet wel degelijk "substantieel bewijs voor belastende feiten". Neem een uitgelekte email van Hunters' zakenpartners over een deal in China. Daarin staat dat '10' apart moet worden gehouden voor 'The Big Guy'. "Je hebt geen hersenchirurg nodig om uit te vogelen dat H voor Hunter staat en The Big Guy voor Joe Biden", zegt rechtsdeskundige Stimson, die nu in dienst is van een conservatieve denktank. De '10' zou voor 10 procent staan.
De belastende e-mail is afkomstig van de laptop van Hunter Biden. De inhoud daarvan komt op straat te liggen nadat hij deze had afgeleverd bij een reparateur, maar nooit meer ophaalde. Trump-vertrouweling Steve Bannon schept al in 2020 tegen Nieuwsuur op dat hij de bestanden op de laptop in bezit heeft.
Hoewel er veel compromitterende privéfoto's op de laptop staan, is er geen bewijs voor corruptie, zegt Politico-journalist Ben Schreckinger. Hij schreef een biografie over de familie Biden en verifieerde de authenticiteit van de e-mails. "Er staat niets in dat de beschuldigingen van de Republikeinen over Joe Biden onderbouwt."
Hunter verkocht volgens zijn voormalige zakenpartner Devon Archer wel 'de illusie van toegang' tot de hoogste regionen in Washington DC. Archer getuigt onlangs in het Congres dat Hunter zijn vader zeker twintig keer op luidspreker zette in aanwezigheid van zakenrelaties. Joe Biden sprak dan niet over zaken, erkent Archer.
Hunter Biden zegt zijn vader nooit 'een dubbeltje' te hebben gegeven van zijn verdiensten en Joe Biden claimt dat hij niets wist van Hunter's zaken. De Republikeinen zinspelen ondertussen zelfs op een 'impeachment-onderzoek', dat zou moeten leiden tot een afzettingsprocedure van president Biden.
Na jaren onderzoek door Justitie wordt Hunter dit voorjaar vervolgd, maar slechts voor belastingontduiking en ontkenning van zijn drugsverslaving bij aanschaf van een vuurwapen. Zijn advocaten regelen een schikking: als Hunter schuld bekent, hoeft hij niet naar de gevangenis en komt hij er met een lichte straf vanaf. "Een kusje op de wang", noemt juridisch expert Stimson het.
Bovendien getuigen agenten van de belastingdienst dat ze van bovenaf zijn belemmerd in hun onderzoek naar Hunter Biden. De openbaar aanklager, die is aangesteld door Donald Trump, ontkent dit, en biedt aan ook te getuigen in het Congres.
De klokkenluiders beschuldigen Justitie ervan met twee maten te meten. Koren op de molen voor Donald Trump, die betoogt dat de aanklachten aan zijn adres moeten afleiden van de 'misdaadfamilie Biden'. Een rare claim, vindt biograaf Ben Schreckinger: "Beide zaken zijn nieuwswaardig, maar totaal onvergelijkbaar".
Nieuwsuur
Buitenland
Deel artikel: