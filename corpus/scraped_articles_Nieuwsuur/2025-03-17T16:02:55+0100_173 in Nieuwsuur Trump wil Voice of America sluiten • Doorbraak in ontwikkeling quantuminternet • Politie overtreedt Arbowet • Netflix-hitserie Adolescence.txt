17/3 in Nieuwsuur: Trump wil Voice of America sluiten • Doorbraak in ontwikkeling quantuminternet • Politie overtreedt Arbowet • Netflix-hitserie Adolescence
2025-03-17T16:02:55+0100
https://nos.nl/nieuwsuur/artikel/2560091-17-3-in-nieuwsuur-trump-wil-voice-of-america-sluiten-doorbraak-in-ontwikkeling-quantuminternet-politie-overtreedt-arbowet-netflix-hitserie-adolescence

Radio Free Europe/Radio Liberty (RFE/RL) dreigt te verdwijnen nu de regering van de Amerikaanse president Donald Trump heeft aangekondigd de financiering van het internationale nieuwsmedium te stoppen. De zender diende decennialang als tegenwicht voor desinformatie vanuit autocratische regimes.
"Als dit niet wordt teruggedraaid, zou dit een enorm geschenk zijn aan vijanden van Amerika", zegt RFE/RL-voorzitter Stephen Capus. "De Iraanse ayatollahs, de communistische leiders van China en de autocraten in Moskou en Minsk zouden het einde van RFE/RL na 75 jaar enthousiast vieren."
De politie houdt zich niet aan wettelijke regels die verplichten agenten te beschermen. De Arbeidsinspectie tikte de organisatie hierover meerdere keren op de vingers.
Agenten lopen verschillende risico's tijdens hun werk. Werkgevers zijn wettelijk verplicht die risico's vooraf goed in kaart te brengen en een plan op te stellen om ongelukken, schade en ziekten waar mogelijk te voorkomen. Na de reorganisatie in 2013, waarbij de politie opging in een landelijke organisatie, is dat bij de politie niet goed opgepakt.
Wereldwijd worden miljarden geïnvesteerd in de ontwikkeling van quantumcomputers en quantumcommunicatie. Nederland is wereldwijd één van de koplopers op het gebied van deze technologie. We dalen af naar de kelder van de faculteit Technische Natuurkunde in Delft, waar onderzoekers een doorbraak hebben bereikt in de ontwikkeling van quantuminternet.
Adolescence is de nieuwste hitserie van Netflix. In vier afleveringen van een uur wordt het verhaal verteld van een 13-jarige jongen die wordt beschuldigd van moord. Opvallend detail: iedere aflevering wordt in slechts één take opgenomen.
Een van de thema's van de serie is de 'manosphere': een online omgeving waar vrouwonvriendelijke content verspreid wordt en mannen met elkaar praten over crypto, vrouwen, fit worden en snel rijk worden. Bekendste voorbeeld van dit fenomeen is de Amerikaanse influencer Andrew Tate, die zich schuldig zou hebben gemaakt aan mensenhandel en ontucht met minderjarigen.
Nieuwsuur
Binnenland
Buitenland
Deel artikel: