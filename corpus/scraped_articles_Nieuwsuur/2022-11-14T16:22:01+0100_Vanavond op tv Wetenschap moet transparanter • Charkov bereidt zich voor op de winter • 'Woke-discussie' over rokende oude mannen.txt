Vanavond op tv: Wetenschap moet transparanter • Charkov bereidt zich voor op de winter • 'Woke-discussie' over rokende oude mannen
2022-11-14T16:22:01+0100
https://nos.nl/nieuwsuur/artikel/2452408-vanavond-op-tv-wetenschap-moet-transparanter-charkov-bereidt-zich-voor-op-de-winter-woke-discussie-over-rokende-oude-mannen

Al sinds 2008 beloven universiteiten meer transparantie over bijbanen van hoogleraren. Minister Robbert Dijkgraaf heeft de wetenschappelijke instellingen nu gevraagd om een centraal register op te zetten waarin alle nevenfuncties staan. Ook wil de minister nagaan of de sponsoring van hoogleraren door bedrijfsleven en overheden goed is geregeld.
Het Russische leger is verjaagd uit Charkov, maar nu maakt de Oekraïense stad zich op voor een nieuwe vijand: de kou. Het winterklaar maken van de gebombardeerde huizen is een race tegen de klok. Nederland draagt een steentje bij door geld te sturen. Ondertussen probeert Rusland elektriciteitscentrales kapot te maken, waardoor de energievoorziening in gevaar is.
Joe Biden en Xi Jinping hebben vandaag een uitvoerige bespreking gehad in Indonesië. De presidenten van Amerika en China spraken af de communicatielijnen kort te houden. Ze spraken onder meer over de kwestie-Taiwan en Oekraïne. Het was de eerste persoonlijke ontmoeting tussen Biden en Xi sinds die eerste twee jaar geleden president werd van Amerika.
Een actie met een knipoog, maar ook met een serieuze ondertoon. Zo omschrijven hoogleraren van de Universiteit Leiden het besluit om het schilderij met 'sigaarrokende oude mannen' weg te hangen. Roken is niet meer van deze tijd, vinden ze. Anderen spreken van onnodig 'woke-geklaag'. We spreken vanavond met Rein Dool, de 89-jarige kunstenaar die het schilderij heeft gemaakt. Hij vindt alle ophef ongelofelijk.
Nieuwsuur
Binnenland
Deel artikel: