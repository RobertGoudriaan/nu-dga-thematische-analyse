Vanavond op tv: Gezinnen in armoede door fout • Welke weg kiest het CDA? • Onrust in de bankenwereld
2023-03-20T15:10:33+0100
https://nos.nl/nieuwsuur/artikel/2468199-vanavond-op-tv-gezinnen-in-armoede-door-fout-welke-weg-kiest-het-cda-onrust-in-de-bankenwereld

Naar schatting 5700 gezinnen werden de afgelopen jaren de dupe van een fout van de overheid. Belasting- en toeslagenregels werken tegen elkaar in, waardoor de gezinnen onder het bestaansminimum belandden en vaak in de schuld terecht kwamen. Het probleem is al jarenlang bekend. Wat doet het kabinet om dit op te lossen? André Moerman is te gast, hij is deskundig op het gebied van schuldproblemen.
Moet het CDA in het kabinet blijven? En kan Wopke Hoekstra partijleider blijven? Die vragen werpen regionale CDA'ers op na de verkiezingsnederlaag, waarbij kiezers de partij massaal de rug toekeerden. Al langer worstelen CDA-politici in de provincies met de koers van de partij vanwege, vooral, het stikstofbeleid.
Nieuwsuur peilt de stemming binnen het CDA in aanloop naar het crisisberaad dat de partij morgen op verschillende niveaus houdt. Politiek verslaggever Nynke de Zoeten praat ons bij.
Wereldwijd zorgen centrale banken de komende tijd voor extra leenmogelijkheden voor banken, in een poging het vertrouwen in het financiële systeem in stand te houden. Er is veel onrust in de financiële wereld door de ondergang van twee Amerikaanse banken en de problemen bij de grote Zwitserse bank Credit Suisse. Dat bedrijf wordt overgenomen door concurrent UBS, met steun van de Zwitserse overheid.
Moeten ook aandeelhouders en spaarders van andere banken zich zorgen maken? We spreken met twee financieel journalisten over deze roerige financiële tijd. Huiseconoom Mathijs Bouman geeft antwoord.
Nieuwsuur
Binnenland
Deel artikel: