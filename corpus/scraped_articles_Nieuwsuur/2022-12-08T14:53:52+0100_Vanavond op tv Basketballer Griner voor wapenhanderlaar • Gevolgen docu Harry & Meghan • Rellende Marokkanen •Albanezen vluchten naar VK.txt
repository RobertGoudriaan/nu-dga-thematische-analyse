Vanavond op tv: Basketballer Griner voor wapenhanderlaar • Gevolgen docu Harry & Meghan • Rellende Marokkanen •Albanezen vluchten naar VK
2022-12-08T14:53:52+0100
https://nos.nl/nieuwsuur/artikel/2455586-vanavond-op-tv-basketballer-griner-voor-wapenhanderlaar-gevolgen-docu-harry-and-meghan-rellende-marokkanen-albanezen-vluchten-naar-vk

De 32-jarige basketbalster Brittney Griner is onderweg van een Russische strafkolonie naar huis, geruild tegen de Russische wapenhandelaar Viktor Bout. Hoe zijn de Amerikanen en de Russen tot elkaar gekomen? En voor welke prijs? We praten erover met onderhandelaar Fleur Ravensbergen, onder meer betrokken geweest bij conflicten in Irak en Congo.
De Britse prins Harry en zijn vrouw Meghan hebben in een nieuwe Netflix-serie opnieuw uitgehaald naar de Britse roddelpers. Prins Harry beweert in het programma onder meer dat mensen uit de omgeving van het stel zijn betaald door journalisten om verzonnen verhalen de wereld in te krijgen. In de serie vertellen de twee over hun keuze om een stap terug te doen in de Britse koninklijke familie. In het Verenigd Koninkrijk en daarbuiten werd met grote spanning uitgekeken naar de serie omdat deze "explosief" zou zijn. We bespreken de serie met oud-correspondent Tim de Wit en reputatie-manager James Brilliant.
De verhoudingen tussen de Grote Steden en Marokkaanse relschoppers staat op scherp. Relschoppers grijpen overwinningen op het WK aan om de straat op te gaan. Verschillende steden bereiden zich verschillend voor, want zaterdag speelt Marokko tegen Portugal. En ook de Marokkaanse gemeenschap zit niet stil, vanuit die hoek wordt gepleit voor een harde aanpak.
Het Verenigd Koninkrijk heeft plots te maken met duizenden Albanezen die illegaal het land inkomen. Ze komen via het Kanaal, en steken het water over in kleine boten. Britse politici maken zich zorgen, want een deel van de Albanezen belandt in de criminaliteit. Wat verklaart de groei van deze migrantengroep?
Nieuwsuur
Binnenland
Deel artikel: