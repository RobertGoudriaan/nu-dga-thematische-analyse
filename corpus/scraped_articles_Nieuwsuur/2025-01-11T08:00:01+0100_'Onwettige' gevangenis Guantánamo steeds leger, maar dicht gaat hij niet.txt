'Onwettige' gevangenis Guantánamo steeds leger, maar dicht gaat hij niet
2025-01-11T08:00:01+0100
https://nos.nl/nieuwsuur/artikel/2551287-onwettige-gevangenis-guantanamo-steeds-leger-maar-dicht-gaat-hij-niet

Ruben Temming
Ruben Temming
Op de valreep maakt president Joe Biden werk van Guantánamo Bay. Afgelopen week werden elf mensen overgebracht van de omstreden gevangenis op de Amerikaanse marinebasis in Cuba naar Oman. Ze zijn daar vrij man.
Biden wil eigenlijk van de gevangenis af, maar volgens deskundigen zal het hem niet lukken om alle gevangenen weg te krijgen voor hij op 20 januari het Witte Huis verlaat. Onder de nieuwe president Donald Trump krijgt sluiting geen prioriteit, verwachten de experts.
De gevangenis voor terrorismeverdachten is een smet op het blazoen van de Verenigde Staten, vindt Biden. "Guantánamo Bay wordt door gewapende extremisten als argument gebruikt om het anti-Amerikaanse sentiment aan te wakkeren en nieuwe mensen te rekruteren", zegt Willemijn Verkoren, universitair hoofddocent internationale betrekkingen en conflictstudies (Radboud Universiteit). "Biden lijkt gevoelig voor het argument dat de gevangenis een averechts effect heeft."
In december werden al vier Guantánamo-gevangenen vrijgelaten en overgebracht naar Tunesië, Maleisië en Kenia. Er zitten nu nog vijftien mensen gevangen. Sommigen zitten er al zo'n twintig jaar zonder dat er ooit een officiële aanklacht tegen ze is ingediend. Volgens de Amerikaanse overheid vielen ze buiten vrijwel elke normale jurisdictie. Lars van Troost van Amnesty International noemt die redenering een "juridisch wangedrocht".
De mensenrechtenorganisatie hoopt dat Biden in zijn laatste dagen als president nog een aantal mensen kan vrijlaten, maar verwacht niet dat de gevangenis de komende jaren dichtgaat. Al was het maar omdat er twee gevangenen zitten die zijn veroordeeld door de militaire rechtbank op Guantánamo en omdat tegen zeven gevangenen een rechtszaak loopt. Geen ander land zal hen willen hebben en voor overplaatsing naar een gevangenis in de VS is geen politiek draagvlak.
Wellicht komen er nog een paar vrijlatingen aan. Volgens het Pentagon zijn drie gevangenen klaar voor een overdracht naar een ander land. Van Troost: "Biden heeft het probleem een stukje kleiner gemaakt, maar op het laatst houd je de moeilijkste gevallen over."
Zo is een van de drie een stateloos Rohingya uit Myanmar. "Die kun je niet terugsturen naar zijn eigen land", zegt Van Troost, want Rohingya zijn een moslimminderheid die wordt vervolgd en gediscrimineerd door het militaire regime.
Hoofddocent Verkoren denkt dat Biden er nu vaart achter zet omdat hij een legacy wil achterlaten. "Je ziet het ook op andere onderdelen van zijn beleid. Zo heeft hij het aantal drone-bombardementen op Pakistan en andere landen fors verlaagd, waarbij veel burgers omkwamen."
In Guantánamo Bay worden sinds 11 januari 2002 terrorismeverdachten vastgehouden. Een paar maanden eerder, op 11 september 2001, waren de aanslagen op de Twin Towers in New York en begon toenmalig president George W. Bush de War on terror.
Sindsdien namen de Amerikanen honderden vermoedelijke terroristen gevangen. Een deel kwam terecht in Guantánamo Bay, een Amerikaanse marinebasis in Cuba. De gevangenen vallen daarbuiten het Amerikaanse recht, omdat Guantánamo geen Amerikaans grondgebied is. In totaal zaten er bijna 800 mensen gevangen.
Verkoren vond het ook opvallend dat Biden op 18 oktober 2023, vlak na de Hamas-aanval op Israël, dat land waarschuwde om zich niet door "woede te laten verteren". Biden vergeleek de aanval op Israël met 9/11. "Na 9/11 waren we woedend in de Verenigde Staten", zei Biden. "We zochten gerechtigheid en we kregen gerechtigheid, maar we hebben ook fouten gemaakt."
Helen Duffy is hoogleraar internationaal recht en mensenrechten in Leiden en advocaat van Abu Zubaydah die sinds 2006 vastzit op Guantánamo Bay. Zij noemt de ontwikkelingen van de laatste maanden "significant, maar te weinig". Haar cliënt zit nog altijd vast. Vorig jaar oordeelde een werkgroep van de VN-mensenrechtenraad nog dat Zubaydah moet worden vrijgelaten.
Duffy: "We hebben nog hoop dat het lukt om hem in de komende negen dagen weg te krijgen." Of er door de Amerikaanse regering wordt gewerkt aan zijn vertrek, weet ze niet. "Er komt weinig informatie naar buiten. Guantánamo Bay is een soort zwart gat." Ze hoopt dat de VS nog via stille diplomatie onderhandelt met andere landen.
Om de zaak onder de aandacht te brengen, stuurde haar team vorige maand nog een brief naar Biden. De oproep om Zubaydah vrij te laten is ondertekend door mensenrechtenadvocaten, hoogleraren en politici, onder wie de Nederlandse oud-ministers Jozias van Aartsen en Lilianne Ploumen.
Veel gevangenen zijn met hulp van andere landen in Guantánamo terechtgekomen. Zo werden sommigen opgepakt dankzij buitenlandse inlichtingen. Ook kwamen verdachten vaak eerst terecht in om martelpraktijken beruchte CIA-gevangenissen op geheime locaties buiten de VS, zoals in Roemenië, Polen, Marokko en Litouwen.
Volgens Duffy hebben deze landen de morele plicht om gevangenen op te nemen. "Het is belangrijk dat die landen de VS helpen om een eind te maken aan deze onwettige gevangenis."
Duffy en Van Troost verwachten niet dat aankomend president Trump prioriteit zal geven aan Guantanámo. Tijdens zijn eerste termijn als president draaide hij het besluit van zijn voorganger Obama om de gevangenis te sluiten, terug.
Duffy: "We weten niet wat Trump gaat doen, maar het ziet er niet hoopvol uit." Van Troost: "We verwachten niet dat Trump het initiatief neemt om het te sluiten."
Nieuwsuur
Buitenland
Deel artikel: