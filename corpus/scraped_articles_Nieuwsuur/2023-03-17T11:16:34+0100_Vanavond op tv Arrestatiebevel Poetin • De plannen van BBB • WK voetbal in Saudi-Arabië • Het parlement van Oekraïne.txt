Vanavond op tv: Arrestatiebevel Poetin • De plannen van BBB • WK voetbal in Saudi-Arabië? • Het parlement van Oekraïne
2023-03-17T11:16:34+0100
https://nos.nl/nieuwsuur/artikel/2467811-vanavond-op-tv-arrestatiebevel-poetin-de-plannen-van-bbb-wk-voetbal-in-saudi-arabie-het-parlement-van-oekraine

Het Internationaal Strafhof in Den Haag heeft een arrestatiebevel uitgevaardigd tegen de Russische president Poetin, vanwege oorlogsmisdaden in Oekraïne. Het gaat dan in het bijzonder om het deporteren van Oekraïense kinderen naar Rusland. Het ICC verdenkt Poetin van betrokkenheid daarbij.
Wat wil de BoerBurgerBeweging? Dat is dé vraag die op tafel ligt na de historische overwinning gisteren bij de Provinciale Statenverkiezingen. Volgens BBB is er bijvoorbeeld een alternatieve aanpak voor de stikstofcrisis mogelijk, waarbij boeren niet verplicht uitgekocht hoeven te worden. Vanavond buigen experts zich over de plannen van de partij, en de haalbaarheid ervan.
Deze week werd Giani Infantino herkozen als president van wereldvoetbalbond FIFA. Infantino was mede verantwoordelijk voor het omstreden WK in Qatar en het verbieden van de OneLove-band, die opkomt voor inclusiviteit en diversiteit. Toch stemde ook de Nederlandse voetbalbond KNVB voor Infantino. Voorwaarde? Dat hij meer aandacht aan mensenrechten besteedt.
Zijn eerste test is mogelijk al snel, want Saudi-Arabië zou in 2030 het WK voetbal willen organiseren. Critici vergelijken dat plan met Poetins Olympische Spelen, oftewel sportswashing. Een land gebruikt sport dan om de reputatie op te poetsen, zodat er minder vragen worden gesteld over de mensenrechtenschendingen.
Met ruim een jaar oorlog is er in Oekraïne voor 'gewone' politiek bedrijven nauwelijks tijd. Verslaggever Gert-Jan Dennekamp sprak verschillende Oekraïense politici over hoe het parlement nu functioneert, en of er bijvoorbeeld nog plaats is voor de oppositie.
Nieuwsuur
Binnenland
Deel artikel: