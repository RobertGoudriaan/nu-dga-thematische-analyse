Vanavond op tv: Chirurgen voor nieuwe omgangsvormen • Fransen de straat op • Europa als wapenhandelaar
2023-03-18T15:23:50+0100
https://nos.nl/nieuwsuur/artikel/2467961-vanavond-op-tv-chirurgen-voor-nieuwe-omgangsvormen-fransen-de-straat-op-europa-als-wapenhandelaar

Op bijna alle werkvloeren in ons land is het gesprek op gang gekomen over ongewenst gedrag en omgangsvormen. Sinds de MeToo- beweging in 2017 momentum kreeg, kan geen enkel bedrijf meer wegkijken. Een veilige werkvloer creëren staat overal op de agenda. Maar hoe doe je dat? In het Albert Schweitzer ziekenhuis in Dordrecht nemen de chirurgen nu het voortouw om een cultuurverandering te realiseren. Bijzonder, want juist mannelijke chirurgen staan bekend als dominant met grote ego's, die weinig tegenspraak dulden.
Al twee dagen protest in Frankrijk tegen de pensioenhervorming die president Emmanuel Macron erdoor drukte. Hij zette het parlement buitenspel om de impopulaire verhoging van de pensioenleeftijd erdoor te krijgen, van 62 naar 64 jaar. Macron maakte gebruik van een grondwettelijke procedure, tot grote onvrede van oppositiepartijen en demonstranten. Te gast is historicus Niek Pas, verbonden aan de Universiteit van Amsterdam.
Artillerie, luchtafweerraketten en granaatwerpers. Het Oekraïense leger verbruikt in een razend tempo munitie en materieel. Vandaar de noodkreet: geef snel nieuwe militaire steun. De Europese ministers van Defensie tekenen maandag een akkoord voor het snel leveren van extra munitie en wapens, gezamenlijke inkoop en extra geld: er ligt twee miljard euro klaar. Europa als wapenhandelaar, maar de vraag is: hoe en waar koop je wapens en munitie?
Nieuwsuur
Binnenland
Deel artikel: