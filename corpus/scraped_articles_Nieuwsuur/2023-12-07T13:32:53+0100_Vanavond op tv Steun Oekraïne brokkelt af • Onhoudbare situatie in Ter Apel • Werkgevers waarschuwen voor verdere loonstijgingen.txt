Vanavond op tv: Steun Oekraïne brokkelt af • Onhoudbare situatie in Ter Apel • Werkgevers waarschuwen voor verdere loonstijgingen
2023-12-07T13:32:53+0100
https://nos.nl/nieuwsuur/artikel/2500693-vanavond-op-tv-steun-oekraine-brokkelt-af-onhoudbare-situatie-in-ter-apel-werkgevers-waarschuwen-voor-verdere-loonstijgingen

Politieke verdeeldheid in de VS en interne onenigheid in de EU zijn slecht nieuws voor Oekraïne dat afhankelijk is van westerse steun. De Amerikaanse Senaat heeft een nieuw hulppakket voor onder meer Oekraïne geblokkeerd. Het pakket omvat steun ter waarde van 110 miljard dollar (102 miljard euro), waarvan ruim de helft voor Oekraïne is bedoeld. Een pakket van 50 miljard euro van EU-hulp aan Oekraïne is eveneens nog niet goedgekeurd. Ook lukt het de EU-lidstaten niet om voor maart de beloofde munitie te leveren.
Zonder Amerikaanse en Europese steun kan Oekraïne onmogelijk zijn oorlogsinspanningen volhouden, zeggen experts. We spreken vanavond met assistent Secretaris-Generaal van de NAVO, David van Weel en verslaggever Gert-Jan Dennekamp.
De inspectie Justitie en Veiligheid slaat opnieuw alarm over de situatie in Ter Apel. De brandveiligheid in het overvolle aanmeldcentrum voor asielzoekers is niet op orde, waardoor mensen niet op tijd kunnen vluchten. Ook zijn er steeds meer incidenten, ook met geweld. De inspectie oordeelt dat het Centraal Orgaan opvang Asielzoekers (COA) snel hulp nodig heeft. Het COA kan het "niet meer alleen bolwerken en heeft dringend bijstand nodig". Te gast is René Paas, commissaris van de Koning in Groningen. Hij voelt zich in de steek gelaten door de rest van Nederland.
Werkgeversverenigingen maken zich zorgen over de almaar stijgende lonen. Dat is niet houdbaar, zeggen ze. Werkgeversvereniging AWVN presenteerde vandaag samen met VNO-NCW en MKB Nederland de arbeidsvoorwaardennota waarmee bedrijven volgend jaar het cao-overleg met de bonden in gaan. De gemiddelde collectieve loongroei is volgens de werkgevers, met 7,1 procent in 2023, historisch hoog. "Daardoor dreigen investeringen stil te vallen", staat in de nota. Hoe zit dat precies? We spreken werkgevers en werknemers. Te gast is econoom Mathijs Bouman.
Nieuwsuur
Binnenland
Deel artikel: