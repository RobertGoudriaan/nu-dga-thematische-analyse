Provinciebestuurders slaan alarm over stikstof: 'We kunnen niet aan de slag'
2023-04-01T23:37:27+0200
https://nos.nl/nieuwsuur/artikel/2469801-provinciebestuurders-slaan-alarm-over-stikstof-we-kunnen-niet-aan-de-slag

De provincies zijn aan zet in het stikstofdossier. Dat zeiden premier Rutte en vicepremiers Kaag en Hoekstra vrijdagavond na het dagenlange crisisoverleg in het kabinet. Maar die provincies zijn met handen en voeten gebonden. "Zeggen dat wij aan de slag kunnen, dat klopt gewoon feitelijk niet."
Mirjam Sterk is gedeputeerde namens het CDA in Utrecht. Ze wil dolgraag aan de slag. "Maar de instrumenten om plannen te maken met boeren, hebben we niet." Piekbelasters? "We weten nog niet wie dat zijn." Boerderijen verplaatsen? "Nog geen regelingen voor." Innovaties? "Niet duidelijk of die stand houden bij de rechter." Dus 'versnellen', zoals premier Rutte beloofde, is volgens Sterk niet te doen.
Premier Rutte kwam na dagenlang onderhandelen met enkele mededelingen. Ten eerste: het kabinet is niet gevallen. Ten tweede: er komt een 'pauze' in het stikstofbeleid. Na die pauze wordt opnieuw onderhandeld over stikstof, want het CDA wil af van de afspraken in het regeerakkoord. Tot die tijd ligt de bal bij provincies, die volgens premier Rutte moeten versnellen.
De tijd wordt steeds krapper om het goed voor elkaar te krijgen.
Voor 1 juli moeten alle provincies de plannen inleveren over stikstofreductie en natuurherstel. Het is de vraag of ze die datum gaan halen. Zeker nu overal druk wordt onderhandeld over de vorming van nieuwe provinciebesturen. In Utrecht lijkt het erop dat het huidige 'oude' college die plannen moet gaan indienen.
Want al kan je nog zo snel formeren, "1 juli gaan we niet halen", zegt de Utrechtse BBB-leider Anton Verleun. "Een groot probleem". Net als Mirjam Sterk maakt hij zich grote zorgen over het stikstofbeleid. "We hebben in Utrecht nauwelijks piekbelasters, maar we hebben wel duidelijke regels nodig vanuit Den Haag."
Verwarring alom in de provinciehuizen, terwijl premier Rutte nog zei dat de provincies "alle kaders hebben die ze nodig hebben". Tot grote verbazing van Mirjam Sterk: "Ik schrik er wel een beetje van. Ja, duidelijk is hoeveel stikstof we moeten reduceren. Maar zeggen dat wij al aan de slag kunnen, dat klopt gewoon feitelijk niet."
Terwijl het kabinet afgelopen week druk was met crisisberaad, overlegden provincies onderling al over eventuele oplossingen. De Utrechtse gedeputeerde Sterk vertelt aan Nieuwsuur dat (een deel van) de provincies na alle coalitieformaties mogelijk komt met een gezamenlijk strijdplan over stikstof. "We hebben al een aantal voorstellen ontwikkeld. Maar dat zou je verwachten van het Rijk."
Ondertussen rijst de vraag: wie regeert het land? En wordt het 2030 of toch 2035? "Vorig jaar werd al gezegd dat we 2030 moesten halen", zegt Sterk. "Als toen alle instrumenten op tafel hadden gelegen waren we nu een stuk verder geweest. De tijd wordt steeds krapper om het goed voor elkaar te krijgen."
"Het verhaal van het kabinet is behoorlijk vaag. Ook bij het ministerie van Landbouw en Natuur zijn ze verbaasd over de uitspraken van Rutte. Het heeft er alle schijn van dat hij is geschrokken van de berichten dat het CDA als winnaar uit de onderhandelingen is gekomen en dat het stikstofbeleid 'on hold' wordt gezet. Dus ging hij Ruttiaans overdrijven en zeggen: we gaan versnellen. Maar dat is eigenlijk onzin.
Op dit moment zou ik niet weten hoe de partijen eruit moeten komen, vooral CDA en D66. Een compromis is moeilijk te vinden. Er wordt altijd gezegd: Nederland zit niet te wachten op nieuwe verkiezingen. Maar het lijkt er vooral op dat de coalitiepartijen niet zitten te wachten op verkiezingen. Dinsdag in het debat zal de oppositie proberen de coalitie verder uit elkaar te spelen."
Nieuwsuur
Collectie
Stikstofcrisis
Binnenland
Politiek
Deel artikel: