21/11 in Nieuwsuur: Arrestatiebevel tegen Netanyahu • Vliegtuigen misleid door gps-sabotage • Film over uitbuiting vrouwen
2024-11-21T14:55:11+0100
https://nos.nl/nieuwsuur/artikel/2545371-21-11-in-nieuwsuur-arrestatiebevel-tegen-netanyahu-vliegtuigen-misleid-door-gps-sabotage-film-over-uitbuiting-vrouwen

Het Internationaal Strafhof (ICC) in Den Haag heeft arrestatiebevelen uitgevaardigd tegen de Israëlische premier Netanyahu en de voormalige minister van Defensie Gallant. Ook tegen Hamas-leider al-Masri, ook wel bekend als Deif, vaardigt het hof een bevel uit. Berichten over de dood van Deif zijn nog niet zeker genoeg dat de aanklagers zijn zaak al willen laten vallen.
Het ICC wil de Israëlische leiders vervolgen voor oorlogsmisdaden en misdaden tegen de menselijkheid voor hun rol in de Gaza-oorlog. De kans dat de mannen ooit worden opgepakt en voor het Strafhof verschijnen, lijkt klein. We spreken Marieke de Hoon, universitair hoofddocent internationaal strafrecht, en zetten reacties en eerdere grote ICC-zaken op een rij.
Piloten hebben in toenemende mate last van gps-spoofing boven onder meer Zuidoost-Europa en het Midden-Oosten. Daardoor ontvangen ze vanaf de grond misleidende informatie over waar hun toestel zich op dat moment bevindt. Hierdoor kan het vliegtuig uit koers raken. Vaak is er sprake van bewuste sabotage door militairen of rebellen. Het doel is om drones en militaire vliegtuigen te verstoren, maar passagiers- en vrachttoestellen kunnen ook uit koers raken. Hoe groot en gevaarlijk is dit fenomeen?
Tot 1996 waren er in het streng religieuze Ierland wasserettehuizen waar ongehuwde moeders bruut werden behandeld en waar ze moesten werken zonder betaling, om te boeten voor hun zonden. Dat verhaal is vanaf vandaag te zien in de film 'Small Things Like These'.
Nieuwsuur
Binnenland
Deel artikel: