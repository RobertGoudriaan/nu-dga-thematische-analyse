Vanavond op tv: Geweld Westelijke Jordaanoever • Rol van Poetin in Midden-Oosten • Wederopbouw Oekraïne
2023-11-04T17:50:45+0100
https://nos.nl/nieuwsuur/artikel/2496621-vanavond-op-tv-geweld-westelijke-jordaanoever-rol-van-poetin-in-midden-oosten-wederopbouw-oekraine

Op de Westelijke Jordaanoever is het geweld tegen Palestijnen fors toegenomen sinds de aanvallen van Hamas op 7 oktober. Sinds die dag werden al meer dan 150 mensen gedood, de overgrote meerderheid Palestijns. In de stad Jenin viel het Israëlische leger de afgelopen week al drie keer binnen. Verslaggever Jan Eikelboom ging erheen.
De Russische president Poetin verbindt de oorlog tussen Israël en Hamas nadrukkelijk met die in Oekraïne. Rusland zegt een bestrijder te zijn van antisemitisme, maar tegelijkertijd ontvangt hij Hamas regelmatig en is Poetin close met Iran. Oost-Europadeskundige Bob Deen licht in de studio toe waarom de Russische president iedereen te vriend wil houden.
Het was volgens Oekraïne één van de zwaarste aanvallen door Rusland van het afgelopen jaar: meer dan honderd plaatsen werden de afgelopen dagen geraakt door Russische raketten. Maar de brokstukken blijven niet liggen. Ondanks alle beschietingen, blijft Oekraïne opbouwen en worden flats en woningen ook weer hersteld. Zoals in Saltyvka, een zwaar beschadigde wijk in Charkiv.
Nieuwsuur
Binnenland
Deel artikel: