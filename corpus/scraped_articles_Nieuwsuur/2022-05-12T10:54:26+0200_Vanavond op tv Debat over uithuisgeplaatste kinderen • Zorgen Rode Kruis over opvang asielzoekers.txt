Vanavond op tv: Debat over uithuisgeplaatste kinderen • Zorgen Rode Kruis over opvang asielzoekers
2022-05-12T10:54:26+0200
https://nos.nl/nieuwsuur/artikel/2428518-vanavond-op-tv-debat-over-uithuisgeplaatste-kinderen-zorgen-rode-kruis-over-opvang-asielzoekers

Volgens cijfers van het Centraal Bureau voor de Statistiek zijn 555 kinderen die uit huis zijn geplaatst, nog niet terug bij hun ouders. Vanavond debatteert de Tweede Kamer over de problemen in de jeugdhulpverlening en waarom het zo lang duurt voordat alle dossiers zijn afgehandeld. Nieuwsuur volgt dit debat.
Gisteravond heeft het Rode Kruis tenten opgezet bij het overvolle aanmeldcentrum in Ter Apel, nadat tientallen asielzoekers buiten onder dekens voor de hekken lagen. Uiteindelijk hoefden de tenten niet gebruikt te worden, maar was het "kantje boord". De opvangorganisatie spreekt van "een indrukwekkend dieptepunt".
Te gast in de uitzending is Marieke van Schaik, directeur van het Rode Kruis.
Door een ernstig tekort aan forensisch artsen moeten slachtoffers van zedenmisdrijven of kindermishandeling soms wachten tot ze medisch onderzocht kunnen worden. Ook de lijkschouw bij een onnatuurlijk overlijden moet soms worden uitgesteld. Sporen kunnen hierdoor verdwijnen.
"Deze oorlog gaat om onze gezamenlijke toekomst." Dat zei premier Rutte vanochtend in een videotoespraak voor het Oekraïense parlement. Nieuwsuur bespreekt de speech met een lid van het Oekraïense parlement en Wouter Zweers, Europa-deskundige aan het Instituut Clingendael.
Nieuwsuur
Binnenland
Deel artikel: