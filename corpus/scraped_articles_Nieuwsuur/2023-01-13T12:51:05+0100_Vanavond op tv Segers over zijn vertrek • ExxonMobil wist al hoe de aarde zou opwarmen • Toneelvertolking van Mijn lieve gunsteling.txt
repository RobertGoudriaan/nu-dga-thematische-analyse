Vanavond op tv: Segers over zijn vertrek • ExxonMobil wist al hoe de aarde zou opwarmen • Toneelvertolking van Mijn lieve gunsteling
2023-01-13T12:51:05+0100
https://nos.nl/nieuwsuur/artikel/2459681-vanavond-op-tv-segers-over-zijn-vertrek-exxonmobil-wist-al-hoe-de-aarde-zou-opwarmen-toneelvertolking-van-mijn-lieve-gunsteling

Na tien jaar in de Tweede Kamer is het "mooi geweest" en stapt Gert-Jan Segers uit de politiek. In zijn afscheidsbrief aan zijn partij ChristenUnie schrijft hij dat het mooie jaren waren, maar ook dat het een "superzware baan is, die veel van je gezin en omgeving vraagt". Hij vindt het daarom "heilzaam" om na een aantal jaar plaats te maken voor een ander. Die ander is Mirjam Bikker, die nu nog vicefractievoorzitter is. Vanavond is Segers bij Nieuwsuur in de studio om terug te blikken op zijn politieke carrière.
Olie- en gasbedrijf ExxonMobil wist al in de jaren 70 wat het gebruik van fossiele brandstoffen zou betekenen voor de opwarming van de aarde. In het wetenschappelijke tijdschrift Science staat dat onderzoekers van het bedrijf al nauwkeurig voorspelden dat de aarde met 0,2 graden per decennium zou opwarmen. Toch zaaide de oliegigant publiek twijfel, toen wetenschappers met soortgelijke klimaatmodellen kwamen.
Het boek Mijn lieve gunsteling, van Marieke Lucas Rijneveld, is door het Internationaal Theater Amsterdam bewerkt voor het toneel. Het stuk vertelt het verhaal van een 49-jarige veearts en een 14-jarig boerenmeisje. Door wat ze hebben meegemaakt, voelen ze zich allebei een beetje buitenstaander. Ze groeien steeds meer naar elkaar toe, maar op een gegeven moment escaleert hun relatie en wordt het meisje een obsessie voor de veearts.
Nieuwsuur
Binnenland
Deel artikel: