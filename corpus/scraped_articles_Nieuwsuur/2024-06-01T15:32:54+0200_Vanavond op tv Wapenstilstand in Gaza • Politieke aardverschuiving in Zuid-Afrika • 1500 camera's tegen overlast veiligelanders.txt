Vanavond op tv: Wapenstilstand in Gaza? • Politieke aardverschuiving in Zuid-Afrika • 1500 camera's tegen overlast veiligelanders
2024-06-01T15:32:54+0200
https://nos.nl/nieuwsuur/artikel/2522763-vanavond-op-tv-wapenstilstand-in-gaza-politieke-aardverschuiving-in-zuid-afrika-1500-camera-s-tegen-overlast-veiligelanders

De Amerikaanse president bemoeit zich ermee, Israël zegt een deal te willen sluiten, en ook Hamas reageert positief: de geluiden rond het nieuwste voorstel om tot een wapenstilstand in Gaza te komen klinken hoopvol. Maar zo ver is het nog niet.
Wat is precies de inzet van de Amerikaanse president Biden bij deze onderhandelingen. Hoe gevoelig is de Israëlische premier Netanyahu voor zijn bemoeienis? En wie krijgt bij een wapenstilstand de macht in handen in Gaza? We vragen het Midden-Oosten-correspondent Nasrah Habiballah.
Het ANC bestuurt Zuid-Afrika sinds 1994, toen Nelson Mandela aan de macht kwam, met een absolute meerderheid. Maar bij de nieuwste verkiezingen haalt de partij ongeveer 40 procent van de stemmen. Voor het eerst in dertig jaar moet het ANC dus een coalitie vormen met een andere partij om te kunnen blijven regeren.
Wat betekent dat voor de toekomst van het land? We vragen het Afrika-correspondent Elles van Gelder.
Het Drentse dorp Nieuw-Weerdinge wil vergaande maatregelen nemen tegen overlast van asielzoekers. Inwoners willen 1500 beveiligingscamera's plaatsen; één voor iedere woning. Nieuw-Weerdinge ligt naast Ter Apel en wordt geteisterd door zogenoemde veiligelanders.
Alle eerdere pogingen om een einde te maken aan de overlast zijn mislukt. Bovendien hebben de Drenten weinig vertrouwen dat het nieuwe kabinet de problemen zal oplossen.
Nieuwsuur
Binnenland
Buitenland
Deel artikel: