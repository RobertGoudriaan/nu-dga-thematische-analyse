Vanavond op tv: Lilian Marijnissen stapt op • Wel of geen migranten naar Rwanda? • Voldoende voedsel in een opwarmende wereld
2023-12-09T15:34:54+0100
https://nos.nl/nieuwsuur/artikel/2500952-vanavond-op-tv-lilian-marijnissen-stapt-op-wel-of-geen-migranten-naar-rwanda-voldoende-voedsel-in-een-opwarmende-wereld

Lilian Marijnissen stopt als fractievoorzitter van de SP en verlaat de Tweede Kamer. De laatste verkiezingen hebben volgens Marijnissen "niet het resultaat gehad waar wij op gehoopt hadden. Op basis hiervan merk ik dat er in de partij behoefte is aan een nieuw gezicht". De SP verloor bij de verkiezingen van 22 november vier zetels en heeft er nu vijf in de Tweede Kamer. We praten met Arjan Noorlander in Den Haag.
Hommeles in de Britse Conservatieve Partij van premier Rishi Sunak over de nieuwe Rwanda-deal, die regelt dat het Verenigd Koninkrijk illegale bootmigranten kan deporteren. Het Britse Hooggerechtshof zette een streep door een eerdere versie van de deal, omdat die in strijd zou zijn met het Europese mensenrechtenverdrag. Vijf rechters oordeelden dat Rwanda geen veilig land is. Een vernieuwe deal met Rwanda gaat een deel van de Tories niet ver genoeg en een ander deel veel te ver. De minister van Migratie stapte al op. Aankomende week stemt het Lagerhuis over de deal. We praten erover met voormalig correspondent Tim de Wit.
De VN-klimaattop in Dubai bevindt zich in de laatste, beslissende fase. Dinsdag moet er een slottekst liggen waar alle landen zich in kunnen vinden. Voor het zover is, staat morgen in het teken van onze voedselvoorziening: voor het eerst is op een klimaatconferentie zelfs een hele dag gewijd aan voedsel. En dat is nodig, want klimaatverandering vormt een serieuze bedreiging voor de wereldwijde voedselzekerheid.
Nieuwsuur
Binnenland
Deel artikel: