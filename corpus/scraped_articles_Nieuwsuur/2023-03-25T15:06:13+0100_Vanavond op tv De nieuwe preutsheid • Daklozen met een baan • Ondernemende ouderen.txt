Vanavond op tv: De nieuwe preutsheid • Daklozen met een baan • Ondernemende ouderen
2023-03-25T15:06:13+0100
https://nos.nl/nieuwsuur/artikel/2468841-vanavond-op-tv-de-nieuwe-preutsheid-daklozen-met-een-baan-ondernemende-ouderen

Deze week ontstond discussie over de 'Week van de Lentekriebels', een voorlichtingscampagne op scholen over liefde en seksualiteit. Critici zeggen dat de voorlichting seks aanmoedigt. Het leidde zelfs tot Kamervragen. Tegelijkertijd stapte een Amerikaanse schooldirecteur op omdat leerlingen het standbeeld 'David' van kunstenaar Michelangelo te zien kregen. Het naaktbeeld is pornografie, vinden ouders. We onderzoeken de link tussen deze ophef-gevallen.
In tijden van grote woningnood en hoge inflatie wordt een nieuw soort daklozen zichtbaar: mensen met een baan, maar zonder huis. Ze hebben geen eigen dak boven hun hoofd, maar slapen bij vrienden op de bank of in hun auto. Gemeentes trekken aan de bel. In de studio is Anke Jansen. Zij is van Housing First, een organisatie die naar Fins model pleit voor het opheffen van dakloosheid.
Steeds meer mensen besluiten na hun pensioengerechtigde leeftijd door te werken. Sommige ouderen starten zelfs een bedrijf. We portretteren vier ondernemers. De een werkt nog met veel plezier, voor de ander is het bittere noodzaak.
Nieuwsuur
Binnenland
Deel artikel: