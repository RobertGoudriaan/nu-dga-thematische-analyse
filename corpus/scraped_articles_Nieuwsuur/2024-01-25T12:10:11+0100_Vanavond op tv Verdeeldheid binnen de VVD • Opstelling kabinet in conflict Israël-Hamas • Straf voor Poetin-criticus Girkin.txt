Vanavond op tv: Verdeeldheid binnen de VVD • Opstelling kabinet in conflict Israël-Hamas • Straf voor Poetin-criticus Girkin
2024-01-25T12:10:11+0100
https://nos.nl/nieuwsuur/artikel/2506202-vanavond-op-tv-verdeeldheid-binnen-de-vvd-opstelling-kabinet-in-conflict-israel-hamas-straf-voor-poetin-criticus-girkin

Aankomend weekend vindt het VVD-congres plaats in Noordwijkerhout. Er is binnen de partij onrust ontstaan nadat de Eerste Kamer vóór de spreidingswet stemde. Partijleider Dilan Yeşilgöz had zich juist tegen de wet verzet. Ook aan de formatietafel heeft de gang van zaken tot problemen geleid: PVV-leider Geert Wilders noemde het een groot probleem dat de spreidingswet is aangenomen. We blikken vanavond met verschillende VVD'ers vooruit naar het partijcongres. Wat vinden zij van de koers van hun partijleider?
Anonieme ambtenaren van het ministerie van Buitenlandse Zaken hebben kritiek op de rol van het ministerie van Algemene Zaken van premier Mark Rutte in de Gaza-oorlog en ook vandaag demonstreerden er weer ambtenaren in Den Haag. De demissionaire ministers van Buitenlandse Zaken Hanke Bruins Slot en Kajsa Ollongren van Defensie zijn in Israël waar ze pleiten voor humanitaire hulpverlening aan Gaza en voor een gevechtspauze. We spreken minister Hanke Bruins Slot vanavond.
Een Russische rechtbank heeft nationalist en Poetin-criticus Igor Girkin tot vier jaar cel veroordeeld voor het aanzetten tot extremisme. De Rus werd in Nederland bij verstek tot levenslang veroordeeld voor zijn betrokkenheid bij het neerhalen van vlucht MH17. Girkin had kritiek geuit op president Vladimir Poetin over het verloop van de oorlog in Oekraïne. Vanuit zijn cel heeft Girkin aangegen dat hij mee wil doen aan de Russische presidentsverkiezingen in maart 2024. We spreken met correspondent Geert Groot Koerkamp.
Nieuwsuur
Binnenland
Deel artikel: