3/12 in Nieuwsuur: Staatsgreep Zuid-Korea? • NAVO-top in Brussel • Geen vogelhuisjesplicht
2024-12-03T14:52:40+0100
https://nos.nl/nieuwsuur/artikel/2546911-3-12-in-nieuwsuur-staatsgreep-zuid-korea-navo-top-in-brussel-geen-vogelhuisjesplicht

De Zuid-Koreaanse president Yoon Suk-yeol kondigde in een televisietoespraak de staat van beleg af en trok dat daarna weer in. Het Zuid-Koreaanse parlement nam eerder vandaag een resolutie aan om de door Yoon uitgeroepen noodtoestand terug te draaien. De president moest daar volgens de wet gehoor aan geven. Wat is er aan de hand?Te gast is Korea-kenner hoogleraar Remco Breuker.
Welke nieuwe stappen kan de NAVO zetten in de oorlog in Oekraïne? Vandaag en morgen vergaderen de ministers van Buitenlandse Zaken van NAVO-landen in Brussel. Het is de laatste NAVO-top voor Donald Trump president van de Verenigde Staten is.
Trump heeft eerder gezegd dat hij de oorlog tussen Rusland en Oekraïne "binnen een dag" kan beëindigen en dat hij de steun aan Oekraïne drastisch wil terugdringen. Een mogelijk staakt-het-vuren dwingt de NAVO-landen na te denken over welke veiligheidsgaranties ze Oekraïne kunnen geven. Ingewijden bevestigen dat ook het sturen van militairen om toe te zien op zo'n bestand daarbij op tafel ligt. We bespreken het laatste nieuws met correspondent Kysia Hekster. In de studio geeft Anna van Zoest, directeur van de Atlantische Commissie duiding.
De woningbouw voor huismussen, vleermuizen en gierzwaluwen stokt. Er lag een voorstel om bouwers en projectontwikkelaars bij nieuwbouwprojecten of grote renovaties te verplichten om een onderkomen te maken voor beschermde dieren. Maar woonminister Mona Keijzer vindt zo'n verplichting niet nodig, ook al worden die dieren steeds zeldzamer. Keijzer heeft het over overbodige regels, vinden bouwbedrijven dat zelf ook?
Nieuwsuur
Binnenland
Deel artikel: