Uitstootvrije luchtvaart in 2050 is race tegen de klok
2023-01-12T06:00:02+0100
https://nos.nl/nieuwsuur/artikel/2459532-uitstootvrije-luchtvaart-in-2050-is-race-tegen-de-klok

Vliegen wordt duurder, want de belasting gaat omhoog en vliegtuigmaatschappijen gaan meer betalen voor hun CO2-uitstoot op Europese vluchten. En dus is er werk aan de winkel voor luchtvaartbedrijven, die in 2050 emissievrij willen zijn. Een flinke opgave volgens deskundigen.
"De maatschappij zal uitstoot op termijn niet meer accepteren", zegt Jan Willem Heinen van Maeve Aerospace, een bedrijf dat werkt aan volledig elektrische vliegtuigen.
Toestellen zonder uitstoot. Dat kan, maar er is nog wel een lange weg te gaan, denkt Paul Peeters, lector duurzaam toerisme en vervoer van de Breda University of Applied Sciences. "Op korte termijn is het gebruiken van andere brandstoffen, zoals biobrandstof een oplossing. Dat is een eerste stap. Maar dan hebben we het over procentjes."
Het bijmengen van biobrandstof gebeurt steeds meer, maar dat gaat niet snel genoeg om de uitstoot op korte termijn te verlagen. "Als je dat wil doen moet je ongeveer de helft van de lange vluchten schrappen", zegt Peeters.
Aan oplossingen voor de lange termijn wordt ondertussen volop gewerkt. Zo is het bedrijf van Heinen bezig een elektrisch passagiersvliegtuig te ontwikkelen waarmee 44 personen vervoerd kunnen worden over een afstand van 400 kilometer. Voor 2030 moet dit vliegtuig in gebruik zijn.
Het lijkt een druppel op een gloeiende plaat, omdat het voorlopig alleen gaat om korte vluchten en kleine toestellen, maar Heinen is het daar niet mee eens. Hij denkt dat de batterijtechnologie zal zorgen voor steeds meer mogelijkheden. "Je begint met korte afstanden, maar het wordt steeds verder. Misschien tot wel duizenden kilometers."
Roelof Vos, luchtvaartdeskundige van de TU Delft, denkt dat elektrische vliegtuigen voor de regionale markt een oplossing kunnen zijn, maar voor grotere afstanden kijkt hij naar waterstof of zogeheten syntetische kerosine. Bij deze kerosine maak je brandstof met behulp van CO2 uit lucht of water.
Peeters gelooft dat waterstof een optie is, maar denkt niet dat de volledige vloot hier voor 2050 op vliegt. "Het kan, maar we moeten het wel willen en het zal pas ver in deze eeuw worden dat dit lukt." .
Overigens zijn ook waterstof en syntetische kerosine prijzig, dus energiezuinigheid blijft een thema in de toekomst, denkt Vos. Zelf werkt hij op de TU Delft aan een toestel dat de vorm van een V heeft en vliegt op waterstof.
Dit model is nog niet klimaatneutraal, maar wel 20 procent energiezuiniger dan de huidige modellen. Vos hoopt dat dit vliegtuig voor 2050 daadwerkelijk in gebruik kan worden genomen.
Eerder kan bijna niet, is zijn stellige overtuiging. "Alles in de luchtvaart duurt best wel lang. Veiligheid is extreem belangrijk en de ontwikkelingstijd is zo'n tien jaar."
Lector duurzaam toerisme en vervoer Peeters ziet steeds meer ontwikkelingen. "De interesse in e-fuels (zoals syntetische kerosine, red.) en biobrandstof neemt toe", daarnaast wordt er ook steeds meer gekeken naar het gewicht dat meegaat op vluchten en hoe vol de toestellen zitten.
Volgens luchtvaartdeskundige Vos helpt het duurder worden van vliegtickets bij het versnellen van het duurzamer maken van de luchtvaart. "Airlines willen niet dat prijzen hoger worden. Dus zullen ze vragen om vliegtuigen die minder energie verbruiken en minder uitstoten."
Nieuwsuur
Economie
Deel artikel: