Vanavond op tv: In Libië een tekort aan alles• Spouwmuurisolatie te duur • Wel of niet de zon dimmen? • Iraanse protesten, een jaar later
2023-09-14T13:58:16+0200
https://nos.nl/nieuwsuur/artikel/2490444-vanavond-op-tv-in-libie-een-tekort-aan-alles-spouwmuurisolatie-te-duur-wel-of-niet-de-zon-dimmen-iraanse-protesten-een-jaar-later

De Vereniging Eigen Huis stopt per direct met hulp bij spouwmuurisolatie. Door een uitspraak van de Raad van State is een duur ecologisch onderzoek nodig om te zien of er geen vleermuizen of andere dieren in de spouwmuur zitten. Eigenaren die dat onderzoek niet laten uitvoeren, lopen het risico op een boete.
Maar zo'n natuurinspectie kost al gauw rond de 5000 euro, wat het isoleren van een gemiddelde woning vier keer duurder maakt. Ook leidt het tot maandenlange vertraging. Isolatiebedrijven vrezen voor de gevolgen.
In Libië zoeken hulpverleners nog altijd naar mensen tussen het puin. Alleen al in de stad Derna kwamen ruim 5000 mensen om bij de overstromingen die gepaard gingen met storm Daniel. Gevreesd wordt dat het dodental nog verder zal oplopen. Door de ingewikkelde politieke situatie is het moeilijk om betrouwbare informatie te krijgen over de situatie in het land. Via journalisten ter plaatse spreken we een aantal slachtoffers.
Zonnestraalbeheer, het dimmen van de zon door de mens, kan al. Maar de vraag is of we het moeten willen. In een rapport dat vandaag verscheen, komt een internationale commissie van oud-politici met een waarschuwing: er moeten eerst meer onderzoek én regels komen om te voorkomen dat een land of bedrijf op eigen houtje een grootschalig experiment uitvoert met deze omstreden vorm van klimaatmanipulatie.
De Iraanse Mahsa Amini overleed vorig jaar nadat de moraalpolitie haar met veel geweld oppakte, omdat haar hoofddoek niet goed zat. Er volgden maandenlange massale protesten die door het regime gewelddadig de kop werden ingedrukt. Meer dan 500 demonstranten kwamen om het leven en zo'n 20.000 mensen belandden in de gevangenis.
Rojina en Esmaeil waren de aanjagers van de protesten in het Koerdische gebieden in Iran. Ze vluchtten naar Irak. Nieuwsuur zocht ze op om terug te blikken op het afgelopen jaar.
Nieuwsuur
Binnenland
Deel artikel: