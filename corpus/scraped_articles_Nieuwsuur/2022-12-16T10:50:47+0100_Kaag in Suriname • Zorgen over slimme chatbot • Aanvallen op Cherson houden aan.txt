Kaag in Suriname • Zorgen over slimme chatbot • Aanvallen op Cherson houden aan
2022-12-16T10:50:47+0100
https://nos.nl/nieuwsuur/artikel/2456599-kaag-in-suriname-zorgen-over-slimme-chatbot-aanvallen-op-cherson-houden-aan

Vicepremier Sigrid Kaag is in Suriname, waar ze praat over het voornemen van de Nederlandse staat om excuses aan te bieden voor het slavernijverleden. Vooral de geplande datum - 19 december - voor het "betekenisvolle moment", zoals premier Mark Rutte het eerder noemde, is bij sommigen slecht gevallen. De dag begint met een ontmoeting met president Chan Santokhi.
Het programma ChatGPT kan op basis van kunstmatige intelligentie ingewikkelde betogen en complete werkstukken schrijven. De slimme chatbot met AI-technologie zorgt voor enthousiaste reacties. Maar er zijn ook zorgen. Wat zijn de voor- en nadelen van de revolutionaire AI-tool? Te gast is Jelle Zuidema, universitair hoofddocent natuurlijke taalverwerking aan de Universiteit van Amsterdam.
Cherson, de stad in het zuiden die onlangs weer in Oekraïense handen kwam, ligt nog dagelijks onder vuur van de Russen. De stad zit zonder elektriciteit en het centrum werd gisteren zwaar getroffen. Ook de warmtevoorziening heeft ernstige schade opgelopen.
Sommige dorpen rond Cherson zijn inmiddels compleet verwoest. Burgerslachtoffers liggen er soms al enkele maanden begraven. Het Oekraïense Openbaar Ministerie doet onderzoek naar mogelijke oorlogsmisdaden. Verslaggever Rudy Bouma doet verslag vanuit de zwaar getroffen stad.
Nieuwsuur
Binnenland
Deel artikel: