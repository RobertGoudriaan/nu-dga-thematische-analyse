Vanavond op tv: Duitse zorgen over Russische spionage • Schrijnende migratieverhalen uit Texas • Opvang derdelanders stopt
2024-03-03T14:41:31+0100
https://nos.nl/nieuwsuur/artikel/2511266-vanavond-op-tv-duitse-zorgen-over-russische-spionage-schrijnende-migratieverhalen-uit-texas-opvang-derdelanders-stopt

De Duitse krijgsmacht en de regering van bondskanselier Scholz zijn in verlegenheid gebracht doordat Rusland een vermoedelijk afgeluisterd gesprek van de luchtmachtleiding heeft gepubliceerd. In dat gesprek overlegt de hoogste baas van de luchtmacht met officieren over de eventuele inzet van Duitse Taurus-kruisraketten in Oekraïne.
Waarom brengen de Russen deze gevoelige informatie naar buiten? Hoe konden ze dit gesprek afluisteren? En wat zouden de Duitse Taurus-kruisraketten in Oekraïne kunnen betekenen? Die vragen stellen we aan oud-commandant Landstrijdkrachten Mart de Kruif en de Duitse journalist en inlichtingenspecialist Florian Flade.
Het Witte Huis en Texas steggelen al een tijd over de beveiliging van de Amerikaans-Mexicaanse grens. Langs de grensrivier staat een stuk prikkeldraad van 46 kilometer lang. Desondanks wagen veel migranten de gevaarlijke overstap.
Onze correspondent Marieke de Vries maakte een reportage met inwoners, in een tijd dat Trump langskwam om campagne te voeren.
De tijdelijke bescherming van derdelanders eindigt morgen. Derdelanders zijn mensen die in Oekraïne een tijdelijke verblijfsvergunning hadden en naar Nederland zijn gevlucht voor de oorlog. Wat is hun lot na morgen? We spreken erover met onder meer Eric van der Burg, staatssecretaris van Asiel en Migratie.
Nieuwsuur
Binnenland
Buitenland
Deel artikel: