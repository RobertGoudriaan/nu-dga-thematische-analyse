Vanavond op tv: Ministers zoeken gaat stroef • Hoorzittingen nieuwe ministers • Spanningen Israël-Hezbollah • Natte boerenakkers
2024-06-07T12:11:47+0200
https://nos.nl/nieuwsuur/artikel/2523510-vanavond-op-tv-ministers-zoeken-gaat-stroef-hoorzittingen-nieuwe-ministers-spanningen-israel-hezbollah-natte-boerenakkers

De verdeling van de ministersposten voor het nieuwe kabinet verloopt stroef. Al een paar dagen is in Den Haag te horen dat de verdeling van de ministersposten bijna rond is en dat het kabinet over een week of twee op het bordes zou moeten staan. Maar die deadline lijkt formateur Richard van Zwol niet te gaan halen. Politiek verslaggever Arjan Noorlander vertelt waarom het zo langzaam gaat.
Voor het eerst moeten de bewindslieden die in het nieuwe kabinet komen in een hoorzitting in de Tweede Kamer vragen beantwoorden over hun geschiktheid en motivatie. In sommige andere landen gebeurt dit al. Hoe gaan deze hoorzittingen eruitzien en wat is het nut hiervan? We bespreken het met hoogleraar staats- en bestuursrecht Wim Voermans en met Eva Kuit, mediatrainer van topambtenaren en bewindspersonen. Ook spreken we met de initiatiefnemer van het plan, D66-Kamerlid Joost Sneller.
De beschietingen tussen Hezbollah en het Israëlische leger worden alsmaar heftiger. Er worden grotere aanvallen uitgevoerd, met zwaardere wapens. Hoe groot is de kans dat Israël niet alleen in Gaza, maar ook in het noorden een front opent? Nora Stel, universitair docent conflictstudies aan de Radboud Universiteit en gespecialiseerd in Libanon, vertelt wat Hezbollah wil. En we schakelen met correspondent in Israël Nasrah Habiballah.
En een verslaggever van The New York Times mocht delen van de militaire gevangenis Sde Teiman zien. Wat is dit voor gevangenis? We bespreken het met een woordvoerder van VN-hulporganisatie UNRWA.
Vanwege het natte voorjaar kunnen veel akkerbouwers hun land niet inzaaien. Boeren krijgen steeds vaker te maken met extreem weer: van lange periodes van droogte tot juist hele natte periodes. Wat kunnen zij doen om hiermee om te gaan?
Nieuwsuur
Binnenland
Deel artikel: