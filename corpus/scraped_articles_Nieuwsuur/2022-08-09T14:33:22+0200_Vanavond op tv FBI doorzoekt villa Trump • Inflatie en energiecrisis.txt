Vanavond op tv: FBI doorzoekt villa Trump • Inflatie en energiecrisis
2022-08-09T14:33:22+0200
https://nos.nl/nieuwsuur/artikel/2439911-vanavond-op-tv-fbi-doorzoekt-villa-trump-inflatie-en-energiecrisis

De FBI heeft een huiszoeking gedaan in de villa van Donald Trump in Florida. Amerikaanse media melden dat de inval te maken heeft met vertrouwelijke regeringsdocumenten die Trump heeft meegenomen bij zijn vertrek uit het Witte Huis. Trump stond er tijdens zijn presidentschap om bekend dat hij officiële documenten verscheurde die eigenlijk naar het overheidsarchief moesten. Amerikaanse media speculeren of er daarnaast ook een verband is met het onderzoek door het Congres naar de rol die Trump speelde in de bestorming van het Capitool nadat hij de verkiezingen had verloren van Joe Biden. Te gast is Amerikanist Koen Petersen.
De inflatie stijgt door de hogere energieprijzen en huurprijzen inmiddels naar recordhoogte: voor het eerst sinds september 1975 is de inflatie hoger dan 10 procent. Voor ongeveer een kwart van de Nederlanders is het lastig om de eindjes aan elkaar te knopen. Wat is de oplossing? Te gast is FNV-voorzitter Tuur Elzinga.
Ze hoorden bij ons dagelijks leven, maar opeens waren ze weg: de acceptgiro, de floppydisc en de handgeschreven brief. Wacht de gewone trapfiets ook dat lot? Nederland kocht vorig jaar voor het eerst meer e-bikes dan niet-elektrische fietsen.
Vanavond het eerste deel van onze zomerserie 'Op de drempel van verdwijnen': de onstuitbare opmars van de elektrische fiets.
Nieuwsuur
Binnenland
Deel artikel: