Te weinig geld voor schoolspullen? Ouders vragen vaker om financiÃ«le hulp
2022-09-02T07:00:01+0200
https://nos.nl/nieuwsuur/artikel/2442952-te-weinig-geld-voor-schoolspullen-ouders-vragen-vaker-om-financiele-hulp

Het kabinet komt volgend jaar met miljardenmaatregelen om de koopkracht van Nederlanders te repareren. Te laat, is de kritiek. Want veel huishoudens dreigen nu al in de problemen te raken.
Dat merken ze bij organisaties die ouders helpen bij het bekostigen van schoolspullen. Zij krijgen de afgelopen tijd fors meer aanvragen binnen. Nu de scholen weer beginnen, is hun hulp extra hard nodig.
Bij stichting Leergeld, bijvoorbeeld, kunnen ouders een aanvraag doen voor geld voor een computer, vervoer naar school, maar ook sportlessen. In het eerste halfjaar kreeg Leergeld meer dan 200 duizend hulpaanvragen, zegt bestuurder Gaby van den Biggelaar. "Dat is een kwart meer dan in de eerste helft van pre-coronajaar 2019. We verwachten eind dit jaar bijna 150.000 kinderen te hebben geholpen."
De familie Nasibdar lukt het niet om alle schoolbenodigdheden voor dochter Mia aan te schaffen. Daar ondervindt ze veel hinder van:
De hulporganisaties krijgen geld via donaties, subsidies en loterijen. Bij het Jeugdeducatiefonds zijn het basisscholen die aanvragen kunnen indienen. Die scholen geven het geld vervolgens zelf uit aan spullen en activiteiten.
"De aanvragen stromen binnen", zegt directeur Hans Spekman. "Het gaat om een bed voor die, een bril voor die, een laptop voor een ander kind of een museumbezoek voor een klas. Vorig jaar hadden we een overschrijding van ons budget van een half miljoen euro."
Basisschool Pieter Bas in Capelle aan den IJssel regelde via het fonds de afgelopen jaren "fietsen, brillen, laptops, culturele uitstapjes en nog veel meer", zegt directeur Marja Kaufmann. "Het is al jaren een probleem en ik verwacht dat het alleen maar groter wordt."
"Steeds meer mensen hebben moeite hun gasrekening te betalen, laat staan dat je even makkelijk een laptop koopt", zegt leraar Jetta Hulshof. Zij houdt op haar school, De Peperklip in Schiedam, contact met de verschillende fondsen. "Ik vraag laptops aan, fietsen, geld voor schoolreisjes."
Het zijn ook steeds vaker werkende ouders met een middeninkomen die extra hulp nodig hebben, zegt Spekman. "Inflatie giert in huishoudens rond. Een ouder zag dat z'n kindje een bril nodig had, maar de verzekering dekte de extra bril niet meer. Het gaat niet om luxe schoolspullen, maar om kinderen een menswaardig bestaan te geven."
En armoede in Nederland benadeelt kinderen niet alleen op school, benadrukt Spekman. SEO Economisch Onderzoek onderzocht recent de gevolgen van kansenongelijkheid: 1 op de 20 kinderen heeft geen eigen bed, 1 op de 5 geen eigen fiets en 1 op de 4 kinderen in groep 5 ontbijt niet genoeg.
Ook bij dit soort zaken schiet het Jeugdeducatiefonds regelmatig te hulp. "We doen wat we kunnen", zegt Spekman. "Maar elk jaar een overschrijding, dat lukt ons niet. Het kabinet moet meer doen voor deze kinderen. Elk kind moet dezelfde kansen krijgen."
Nieuwsuur
Binnenland
Deel artikel: