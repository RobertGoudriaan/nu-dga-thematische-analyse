Vanavond op tv: Slag op de Zwarte Zee? • Meer armoede in Nederland
2023-08-17T11:15:06+0200
https://nos.nl/nieuwsuur/artikel/2486914-vanavond-op-tv-slag-op-de-zwarte-zee-meer-armoede-in-nederland

In het Russische en Oekraïense deel van de Zwarte Zee woedt een strijd om de belangrijke zeeroute. De graandeal zorgde tijdelijk voor een soort wapenstilstand op de Zwarte Zee, maar die deal is van de baan. Het gebied is riskant: er liggen drie NAVO-landen aan de zee. In artikel 5 van het NAVO-handvest staat dat een aanval op één NAVO-lid een aanval op alle leden betekent. We volgen het containerschip de Joseph Schulte, dat vertrokken is uit Odesa en op weg is naar Istanbul. Oekraïne lijkt erop in te zetten dat Rusland geen handelsschip zal aanvallen, onder meer vanwege de internationale gevolgen die dat kan hebben. Maar zal het schip zijn route veilig kunnen afmaken? Te gast is Oost-Europadeskundige Bob Deen.
Zonder nieuw beleid van het demissionaire kabinet neemt het aantal Nederlanders in armoede volgend jaar toe. Het gaat dan om één op de zeventien mensen, meldt het Centraal Planbureau (CPB). De overheid probeerde het afgelopen jaar met een wirwar aan maatregelen de hoge energiekosten en inflatie te compenseren voor mensen met een laag inkomen. Het is de vraag wat een demissionair kabinet nog kan doen. Daarbij is ook niet duidelijk hoeveel geld er beschikbaar is. We zijn te gast bij een bijeenkomst van de stichting Warm Rotterdam. Een netwerk van ervaringsdeskundigen die weten wat armoede is. In de studio is CPB-directeur Pieter Hasekamp te gast.
Nieuwsuur
Binnenland
Deel artikel: