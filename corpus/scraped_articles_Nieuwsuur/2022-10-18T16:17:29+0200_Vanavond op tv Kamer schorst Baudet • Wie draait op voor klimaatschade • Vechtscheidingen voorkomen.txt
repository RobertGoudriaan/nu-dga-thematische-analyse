Vanavond op tv: Kamer schorst Baudet • Wie draait op voor klimaatschade? • Vechtscheidingen voorkomen
2022-10-18T16:17:29+0200
https://nos.nl/nieuwsuur/artikel/2448894-vanavond-op-tv-kamer-schorst-baudet-wie-draait-op-voor-klimaatschade-vechtscheidingen-voorkomen

Een meerderheid van de Tweede Kamer heeft ingestemd met een schorsing van zeven dagen van FvD-leider Baudet. FvD-Kamerleden Van Meijeren en Jansen krijgen een berisping. De meeste Kamerleden vinden dat zij de gedragscode hebben overtreden door bij herhaling te weigeren een nevenfunctie te registreren in het register van de Tweede Kamer.
Het is voor het eerst dat de Kamer tot zo'n besluit komt. De PVV- en FvD-fracties verlieten vooraf de zaal omdat ze uit principe niet mee wilden stemmen. Politiek duider Arjan Noorlander praat ons bij.
Volgende maand is in Egypte de jaarlijkse VN-klimaattop. Heet hangijzer is de vraag of rijke landen arme landen moeten betalen voor schade veroorzaakt door klimaatrampen. Dat debat speelt ook in Pakistan, waar miljoenen mensen kampen met de nasleep van de zwaarste overstromingen ooit. Verslaggever Marijn Duintjer Tebbens was in de hard geraakte Swatvallei, en schuift aan in de studio.
De jeugdbescherming staat onder druk, en er dreigen gevaarlijke situaties te ontstaan. Elke jeugdbeschermer heeft twee keer zoveel gezinnen onder zich als verantwoord is. Een van de oorzaken van de hoge werkdruk is het toenemend aantal complexe scheidingen. De beschermers kunnen in die gevallen vaak geen oplossing bieden. Zijn er oplossingen denkbaar?
Nieuwsuur
Binnenland
Deel artikel: