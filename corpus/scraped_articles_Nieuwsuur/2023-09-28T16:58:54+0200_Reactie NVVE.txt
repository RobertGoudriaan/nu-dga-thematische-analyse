Reactie NVVE
2023-09-28T16:58:54+0200
https://nos.nl/nieuwsuur/artikel/2492177-reactie-nvve

"De Nederlandse Vereniging voor een Vrijwillig Levenseinde (NVVE) vindt het belangrijk dat huisartsen tijdig de wensen en grenzen rond het levenseinde met hun patiënten bespreken en daarbij alle keuzemogelijkheden schetsen om regie te voeren op een waardig levenseinde. Bewust stoppen met eten en drinken hoort daar bij, maar ook het stoppen/niet starten van levensverlengende behandelingen, palliatieve sedatie en euthanasie.
Bewust stoppen met eten en drinken kan een waardige manier zijn om het levenseinde te bespoedigen. Voorwaarde is wel veel doorzettingsvermogen en goede begeleiding van een arts, (thuis)zorg en/of naasten. Als mensen weten wat hen te wachten staat en bewust kiezen voor stoppen met eten en drinken, is dat natuurlijk prima. Dan behoren artsen, hospices en verpleeghuizen deze keuze te respecteren en hen tot het einde professioneel te begeleiden.
Als het een noodgedwongen keuze is, omdat de huisarts niet bereid is euthanasie te verlenen of de wachttijd bij het Expertisecentrum Euthanasie te lang is, ligt dat anders. Een arts met principiële bezwaren tegen euthanasie mag een patiënt niet 'afschepen' met Bewust Stoppen met Eten en Drinken, maar moet doorverwijzen naar een collega. Het komt nog te vaak voor dat iemand die wel aan de eisen voldoet en euthanasie vraagt, toch geen euthanasie krijgt. Denk aan mensen met een stapeling van ouderdomsklachten, dementie en psychische aandoeningen."
Nieuwsuur
Binnenland
Deel artikel: