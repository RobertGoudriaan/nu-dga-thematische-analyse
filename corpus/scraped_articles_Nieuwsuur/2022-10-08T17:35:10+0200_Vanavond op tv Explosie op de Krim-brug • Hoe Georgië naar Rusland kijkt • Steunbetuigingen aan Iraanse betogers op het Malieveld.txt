Vanavond op tv: Explosie op de Krim-brug • Hoe Georgië naar Rusland kijkt • Steunbetuigingen aan Iraanse betogers op het Malieveld
2022-10-08T17:35:10+0200
https://nos.nl/nieuwsuur/artikel/2447574-vanavond-op-tv-explosie-op-de-krim-brug-hoe-georgie-naar-rusland-kijkt-steunbetuigingen-aan-iraanse-betogers-op-het-malieveld

Vanochtend vroeg vond er een hevige explosie plaats op de Krim-brug, die het vasteland van Rusland met de in 2014 geannexeerde Krim verbindt. De oorzaak van de ontploffing is nog niet duidelijk, maar dat het gevolgen zal hebben voor het verloop van de oorlog tussen Rusland en Oekraïne is zo goed als zeker. De brug heeft voor Rusland zowel een hoge symbolische als strategische waarde. We praten erover in de studio met oud-commandant Mart de Kruif.
In de serie "De Nieuwe Muur" reist Europacorrespondent Saskia Dekkers door een snel veranderend Europa. Dit keer is ze in Georgië. In 2008 trokken Russische tanks dat land binnen, waarbij honderden inwoners om het leven kwamen. Nog steeds houden de Russen een vijfde van het Georgische grondgebied bezet.
Hoe kijken Georgiërs naar de Russische agressie tegen Oekraïne? En zijn ze bang dat hun land weer binnengevallen zal worden?
Zo'n duizend mensen hebben vandaag op het Malieveld hun steun betuigd aan de betogers in Iran. Daar protesteren mensen al wekenlang tegen het strenge regime, naar aanleiding van de dood van de 22-jarige Mahsa Amini. Zij stierf nadat ze hardhandig door de politie was aangehouden omdat ze haar hoofddoek te los zou hebben gedragen.
Nieuwsuur
Binnenland
Deel artikel: