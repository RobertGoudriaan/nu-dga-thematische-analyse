Geen zorgen over slagkracht NAVO, ondanks leveringen aan Oekraïne
2023-02-18T21:13:36+0100
https://nos.nl/nieuwsuur/artikel/2464388-geen-zorgen-over-slagkracht-navo-ondanks-leveringen-aan-oekraine

Meer dan 90 procent van de Russische landmacht is ingezet in of rondom Oekraïne. "De kans dat Vladimir Poetin ook nog actie zal ondernemen tegen de NAVO, is zo klein dat het daarmee verantwoord is om onze munitie en een deel van de wapensystemen weg te geven, zodat Oekraïne het gevecht tegen de Russen kan winnen." Dat zegt NAVO-admiraal Rob Bauer in Nieuwsuur.
De NAVO maakt zich wel zorgen over de strategische doelen van Poetin. "Rusland móet verliezen, want de ambities van de Russen gaan veel verder dan alleen Oekraïne", zegt Bauer. "De Russen hebben duidelijk gemaakt dat ze eigenlijk terug willen naar de grenzen van 1997. En daarmee zullen de Russen niet stoppen als ze Oekraïne zouden hebben ingenomen."
In München is vandaag voor de 59ste keer vrijwel de gehele wereld samen om te praten over veiligheid. Van de VS tot China, maar ook organisaties als de NAVO schuiven aan, bij wat bekend is komen te staan als het 'Davos voor Defensie'. Rusland en Iran zijn de grote afwezigen. Zij zijn niet uitgenodigd.
Admiraal Bauer, vandaag ook in München, is in zijn functie de belangrijkste adviseur van Jens Stoltenberg, de secretaris-generaal van de NAVO. Hij is voorzitter van het Militair Comité van de NAVO, dat zich ook bezighoudt met de verdediging van NAVO-landen. Kan de NAVO de veiligheid van alle lidstaten nog garanderen, nu veel wapens naar Oekraïne gaan? "Poetin zit niet te wachten op een conflict met de NAVO, maar op het moment dat Rusland zou besluiten om de alliantie aan te vallen, dan zijn we als NAVO klaar om ons te verdedigen", zegt Bauer.
We zien geen handelingen van de Russen als het gaat om hun nucleaire wapens.
Kunnen gevechtsvliegtuigen als de F-16's in Oekraïne mogelijk een verschil maken, denkt Bauer? "Ik weet dat ze erom vragen, maar het allerbelangrijkste wat Oekraïne nu moet krijgen, is luchtverdediging. En vervolgens zijn we bezig om te zorgen dat Oekraïne in de komende maanden een tegenoffensief kan beginnen. Daarvoor krijgen ze tanks, pantservoertuigen en artillerie."
Landen twijfelen over het sturen van gevechtsvliegtuigen uit angst voor verdere escalatie van het conflict met mogelijk een nucleair antwoord van Poetin. "We zien geen handelingen van de Russen als het gaat om hun nucleaire wapens", zegt Bauer. "Vooralsnog is alles op dat gebied vooral retoriek geweest. We moeten de Russen niet onderschatten, maar het feit dat ze erover spreken, wil niet zeggen dat ze het ook gaan doen."
Mochten landen al bereid zijn om gevechtsvliegtuigen te leveren, dan zijn er volgens Bauer maanden nodig om piloten op te leiden. "Die tijd is er gewoon niet."
De reactie van het Westen op de invasie van Oekraïne kon vanaf het begin rekenen op militaire steun van de NAVO-landen. De EU-landen leverden tot nu toe voor 12 miljard euro aan militair materieel, de VS voor 30 miljard euro. Het is niet het militaire bondgenootschap dat betrokken is bij de oorlog, het zijn de landen die de wapens leveren.
De munitievoorraad van het Oekraïense leger begint snel leeg te raken. NAVO-chef Stoltenberg zei eerder deze week dat de hoeveelheid munitie die Oekraïne verbruikt op het slagveld "vele malen hoger is" dan de huidige productiecapaciteit.
De Europese Commissie overweegt om deals te sluiten met de defensie-industrie om de productie van die munitie te versnellen. "Vergelijkbaar met wat we hebben gedaan met betrekking tot coronavaccins", zei commissievoorzitter Ursula von Der Leyen vandaag in München.
Bauer benadrukt dat de landen die Oekraïne steunen dat zullen blijven doen. Niet alleen op het gebied van wapens, maar ook met training en technische ondersteuning. "Zodat niet alleen het gevecht kan beginnen, maar dat ze het ook kunnen volhouden."
Nieuwsuur
Buitenland
Deel artikel: