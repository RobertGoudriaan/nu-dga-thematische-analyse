Nederlandse VN-baas in Congo: 'Bevolking lijdt verschrikkelijk'
2025-01-31T21:55:48+0100
https://nos.nl/nieuwsuur/artikel/2554020-nederlandse-vn-baas-in-congo-bevolking-lijdt-verschrikkelijk

In de Democratische Republiek Congo is sprake van een vreselijke humanitaire situatie. Dat zegt Vivian van de Perre, die in het oosten van Congo een VN-vredesmissie leidt. Terwijl rebellengroep M23 steeds verder oprukt, gesteund door Rwandese troepen op Congolees grondgebied, ontbreekt het in de stad Goma aan bijna alles. "Het is echt chaos."
De gevechten in Goma waren de laatste dagen zo heftig, dat Van de Perre in haar eigen kantoor gekleed in een kogelwerend vest en met een blauwe veiligheidshelm van de VN op haar hoofd met Nieuwsuur praat. "Het is hier heel gevaarlijk, ook voor ons."
Afgelopen weekend nam M23 Goma in, een stad met 2 miljoen inwoners tegen de grens met Rwanda. De afgelopen dagen werden daar felle gevechten gevoerd. "Er liggen nog zo'n duizend doden in de straten. Er is geen water of elektriciteit, er zijn geen medische voorzieningen, geen internet, geen wifi."
Rebellengroep M23 ontstond in 2012 na muiterij van soldaten, de meesten van hen Tutsi's, van het Congolese regeringsleger. Buurland Rwanda wordt geleid door Tutsi. Volgens de Verenigde Naties wordt de militie gesteund door Rwanda, waarvan de regering grotendeels uit Tutsi's bestaat. Het land zelf ontkent dit.
Na een decennium van relatieve rust begon M23 in 2022 aan een nieuwe opmars. Ze vechten tegen het Congolese leger om de macht in het land en om grondstoffen zoals goud, koper en kobalt.
Ook was er een grote gevangenisuitbraak waarbij duizenden gevangenen zijn ontsnapt. In de gevangenis zaten ook een paar honderd vrouwen. "Zij zijn allemaal verkracht. Daarna hebben ze de vrouwenvleugel in brand gestoken en zijn die vrouwen daar allemaal omgekomen."
Veel vluchtelingen melden zich bij bases van de VN, zegt Van de Perre. "Het is echt heel erg druk hier. Mensen slapen overal tussen de gebouwen. We hebben niet genoeg water en eten, geen medische voorzieningen, niet genoeg toiletten. We zijn heel erg bezorgd, want veel van deze mensen kunnen niet naar buiten."
Het grootste probleem op dit moment in Goma is voedsel, zegt Manenji Mangundu van hulporganisatie Oxfam vanuit hoofdstad Kinshasa. Verschillende teams zijn er vandaag in geslaagd naar kampen te gaan waar vluchtelingen worden opgevangen, vertelt hij aan Nieuwsuur. Daar hebben ze gewerkt aan de watervoorziening. En in de tussentijd worden ziekenhuizen volgens hem overspoeld met gewonden.
Volgens Oxfam zijn er al ruim 6,4 miljoen ontheemden. "Meer dan in Gaza", zegt Mangundu. "Dat aantal zal groeien en in de tussentijd gaan de gevechten door. Vooral de vrouwen en kinderen hebben hulp nodig."
Intussen trekt M23 verder Congo in, richting het zuiden. De VN-blauwhelmen zien ook Rwandese troepen, zegt Vivian van de Perre van de VN. "In het deskundigenrapport van de VN-veiligheidsraad wordt gesproken van drie- tot vierduizend troepen, maar ik denk dat het er nu wel meer zijn. Onze patrouilles die naar buiten gaan zien dat ook."
Veel van het oorlogsmaterieel waarmee het rebellenleger van M23 vecht, is volgens Van der Perre geleverd door Rwanda. "Het gaat om zwaar materieel en heel geavanceerde militaire uitrustingen, waarmee ze veel geavanceerder zijn dan het leger van Congo. Daardoor winnen ze ook redelijk makkelijk bij een directe confrontatie."
De Verenigde Naties pleiten intussen voor onderhandelingen om het conflict aan te pakken. "We kunnen als VN natuurlijk niet tolereren dat een andere staat een lidstaat binnenvalt. Maar er is geen militaire oplossing voor dit conflict, we moeten echt terug naar de onderhandelingstafel."
Ook Judith Verweijen, universitair docent International Development Studies aan de Universiteit Utrecht, vreest dat het conflict verder escaleert. "Eigenlijk heerst al bijna dertig jaar onafgebroken oorlog in Oost-Congo. Door de gevechten met M23 dreigt er ook een regionale oorlog."
Druk uitoefenen op beide regeringen is volgens Verweijen een mogelijke oplossing. "Maar met name op Rwanda, want dat heeft wel zijn troepen over de grens gestuurd en moet worden opgeroepen die troepen terug te trekken." Een taak die volgens haar zeker voor de EU en voor het Westen is.
Het Verenigd Koninkrijk heeft al aangekondigd hulp aan Rwanda op te schorten als de troepen niet onmiddellijk worden teruggetrokken. Ook voormalig kolonisator BelgiÃ« liet van zich horen: zij vragen de EU om sancties tegen Rwanda te overwegen.
Congo heeft intussen grote behoefte aan humanitaire hulp en voorraden zoals voedsel, water en brandstof. Alle magazijnen van de VN, van andere humanitaire diensten en van ngo's zijn geplunderd, net als ziekenhuizen. Hulpgoederen naar het gebied krijgen is lastig. Van de Perre: "We hebben hier niks meer. Het vliegveld is dicht, daar is heel zwaar gevochten en het zal lange tijd duren voordat dat weer operationeel is."
Nieuwsuur
Buitenland
Deel artikel: