Vanavond op tv: Verkiezingsnederlaag zet Europese leiders onder druk • Agressie verschillende sectoren neemt toe • Israël verdeeld over bevrijdingsactie
2024-06-10T13:57:08+0200
https://nos.nl/nieuwsuur/artikel/2523912-vanavond-op-tv-verkiezingsnederlaag-zet-europese-leiders-onder-druk-agressie-verschillende-sectoren-neemt-toe-israel-verdeeld-over-bevrijdingsactie

In een reactie op zijn nederlaag bij de Europese verkiezingen heeft de Franse president Macron het nationale parlement ontbonden en parlementsverkiezingen uitgeroepen. Wat zijn de gevolgen van deze beslissing? Arnauld Leclerc, politicoloog bij de universiteit van Nantes, geeft uitleg.
Ook de partij van de Duitse bondskanselier Olaf Scholz heeft veel zetels verloren. De Beierse conservatieve partij CSU heeft opgeroepen tot nieuwe verkiezingen. Europa-correspondent Saskia Dekkers en de Belgische politicoloog Hendrik Vos schuiven aan in de studio.
Agressie tegen politieagenten, ambulancemedewerkers of ov-personeel is al jaren een bekend probleem. Maar ook in andere sectoren neemt geweld tegen medewerkers toe, bijvoorbeeld bij waterschappen of mensen in de bouw. Het valt Hans Boutellier, hoogleraar polarisatie en veerkracht aan de Vrije Universiteit, op dat het al lang niet meer gaat om alleen hulpverleners of zorgpersoneel. Hij legt uit wat daar precies de oorzaak van is.
De bevrijding van vier gijzelaars leidde zaterdag tot euforie in Israël, maar al snel was er ook kritiek te horen. Familieleden van gijzelaars demonstreerden zaterdagavond, net als iedere week, in Tel Aviv. Zij eisen dat Israël de gijzelaars veilig thuis brengt door een akkoord te sluiten met Hamas. Terwijl internationaal kritiek klinkt op de hoge aantallen burgerdoden in de Gazastrook, vrezen veel Israëliërs dat de huidige aanpak niet zal leiden tot de terugkeer van de resterende gijzelaars.
Nieuwsuur
Binnenland
Deel artikel: