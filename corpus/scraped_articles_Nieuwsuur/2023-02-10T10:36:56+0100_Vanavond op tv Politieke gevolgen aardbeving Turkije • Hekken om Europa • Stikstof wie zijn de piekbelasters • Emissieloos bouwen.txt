Vanavond op tv: Politieke gevolgen aardbeving Turkije • Hekken om Europa? • Stikstof: wie zijn de piekbelasters? • Emissieloos bouwen
2023-02-10T10:36:56+0100
https://nos.nl/nieuwsuur/artikel/2463211-vanavond-op-tv-politieke-gevolgen-aardbeving-turkije-hekken-om-europa-stikstof-wie-zijn-de-piekbelasters-emissieloos-bouwen

De zoektocht naar overlevenden van de aardbevingen in Turkije en Syrië gaat door, maar er worden nog maar weinig mensen levend gevonden. Het dodental van de aardbevingen is gestegen tot ruim 22.000. Ook de noodhulp komt maar moeilijk op gang. De kritiek op de Turkse president Recep Tayyip Erdogan wordt sterker, terwijl zijn aanpak veel invloed zal hebben op de presidentsverkiezingen in juni. Erdogan heeft vandaag toegegeven dat de hulp van de Turkse autoriteiten te lang op zich liet wachten. Vanavond een reportage uit het rampgebied van onze verslaggever Siebe Sietsma.
Sinds 2015 was het aantal asielaanvragen in de Europese Unie niet zó hoog. En al meer dan tien jaar komen staatshoofden en regeringsleiders nauwelijks tot een oplossing. Eén van de ideeën is het beter beschermen van de buitengrenzen van de Europese Unie. Landen nemen steeds vaker hun toevlucht tot het neerzetten van hekken. Ook vandaag wordt erover gesproken op de Europese top over migratie. Te gast is Monica Sie, van Instituut Clingendael.
Het lukt het kabinet maar niet om te bepalen welke bedrijven teveel stikstof uitstoten. Stikstofminister Christianne van der Wal kan pas in april duidelijkheid geven over welke bedrijven dat zijn en wat het kabinet daar voor regeling voor heeft, zo schrijft zij vandaag aan de Tweede Kamer. Het was al bekend dat de agrarische sector 41 procent minder stikstof moet uitstoten in 2030. Ook de industrie en de verkeerssector moeten minder stikstof gaan uitstoten. Vanavond het laatste nieuws uit Den Haag.
De bouwsector moet schoner werken. Dat betekent minder dieselapparaten en meer elektrische apparaten op de bouwplaats, die in 20230 emissievrij moet zijn. Althans dat is de ambitie. Elektrisch aangedreven bouwmachines stoten minder stikstof en CO2 uit. Maar hoe haalbaar zijn die ambities?
Nieuwsuur
Binnenland
Deel artikel: