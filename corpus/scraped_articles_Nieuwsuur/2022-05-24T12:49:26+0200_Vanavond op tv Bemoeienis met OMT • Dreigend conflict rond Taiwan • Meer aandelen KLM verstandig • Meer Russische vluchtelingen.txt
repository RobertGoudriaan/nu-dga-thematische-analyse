Vanavond op tv: Bemoeienis met OMT • Dreigend conflict rond Taiwan • Meer aandelen KLM: verstandig? • Meer Russische vluchtelingen
2022-05-24T12:49:26+0200
https://nos.nl/nieuwsuur/artikel/2430037-vanavond-op-tv-bemoeienis-met-omt-dreigend-conflict-rond-taiwan-meer-aandelen-klm-verstandig-meer-russische-vluchtelingen

Nieuwsuur onthulde in februari dat het ministerie van Volksgezondheid tekstuele wijzigingen liet doorvoeren in conceptadviezen van het OMT. Een van de aanpassingen ging om een zin die het uit voorzorg dragen van mondmaskers voor personeel in de ouderenzorg ontraadt, terwijl uit opgevraagde stukken bleek dat deze zin oorspronkelijk niet zo expliciet in het OMT-advies stond.
Later bleek dat er nog meer aanpassingen zijn gedaan.
De Tweede Kamer debatteert vandaag over de bemoeienis van het ministerie met OMT-adviezen. We volgen het debat. Politiek duider Arjan Noorlander praat ons bij.
Lees hier de verhalen in ons dossier.
Vandaag komt de Quad bijeen in Tokio, waar president Biden, de Japanse premier Kishida en premier Modi van India bij aanwezig zijn. De landen willen tegenwicht bieden aan de Chinese dominantie in de regio.
De Amerikaanse president Biden zei gisteren dat de VS bereid is Taiwan militair te verdedigen als China het eiland aanvalt. Tijdens zijn bezoek in Japan antwoordde de Amerikaanse president Biden ronduit "ja" toen hem werd gevraagd of hij in zo'n geval het Amerikaanse leger zou inzetten.
Met correspondent Sjoerd den Daas staan we stil bij het dreigende conflict.
Het kabinet wil op korte termijn een flink pakket aandelen Air France-KLM bijkopen. Dit om verwatering van het belang te voorkomen en de zeggenschap op peil te houden. Vandaag maakte Air-France-KLM bekend 1928 miljoen nieuwe aandelen uit te gaan geven tegen een koers van 1,17 euro, een fikse korting op de huidige koers van 4,34 euro.
Is dat bijkopen van aandelen verstandig? Had minister Kaag (Financiën) een andere keuze? We praten erover met econoom Mathijs Bouman.
Naast Oekraïners vluchten ook steeds meer Russen naar Nederland. Sinds het uitbreken van de oorlog vroegen ruim 200 Russen asiel aan in Nederland. Dat is al bijna net zoveel als vorig jaar in totaal. Voor de Oekraïense vluchteling is inmiddels veel geregeld, zij mogen bijvoorbeeld gelijk aan het werk in Nederland. Maar voor de Russische vluchtelingen ligt dit anders.
Nieuwsuur
Binnenland
Buitenland
Deel artikel: