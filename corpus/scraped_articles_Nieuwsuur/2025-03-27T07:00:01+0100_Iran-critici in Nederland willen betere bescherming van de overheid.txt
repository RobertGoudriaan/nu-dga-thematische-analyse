Iran-critici in Nederland willen betere bescherming van de overheid
2025-03-27T07:00:01+0100
https://nos.nl/nieuwsuur/artikel/2561243-iran-critici-in-nederland-willen-betere-bescherming-van-de-overheid

De Tweede Kamer debatteert vandaag over buitenlandse inmenging en beïnvloeding, specifiek over naar Nederland gevluchte mensen die worden achtervolgd door hun land van herkomst. Voor Iraniërs is de dreiging het grootst, zeggen de inlichtingendiensten.
Het regime in Teheran zou politieke tegenstanders overal ter wereld intimideren en soms zelfs vermoorden. Afgelopen week nog werden twee mannen in New York veroordeeld voor een verijdelde huurmoord op een Iraans-Amerikaanse journalist. De daders behoorden tot een Russische criminele organisatie en kregen volgens Amerikaanse justitie een moordopdracht uit Iran.
Ook in het Verenigd Koninkrijk zijn grote zorgen. Volgens Ken McCallum, hoofd van de Britse veiligheidsdienst MI5, is in zijn land sprake van een "ongekende toename van moordaanslagen". Sinds begin 2022 zou de politie daar minstens twintig aanslagen op Iran-critici hebben verijdeld.
Het scheelde maar tien seconden, anders was ik dood geweest.
Nederlandse veiligheidsdiensten willen geen cijfers geven over de omvang van het probleem. Wel richtte de Nederlandse politie begin dit jaar een speciaal team op dat zich bezighoudt met zogenoemde 'statelijke inmenging'. Maar dat is volgens sommige Iraniërs niet genoeg. Zij zijn bang, zeker sinds de verijdelde liquidatiepoging op de Iraanse activist Siamak Tadayon Tahmasbi in Haarlem vorige zomer.
Activist Masoud Hamidifar kwam als politiek vluchteling naar Nederland. Hij is kritisch op de islam en het Iraanse regime. Vrijwel wekelijks krijgt hij bedreigingen via sociale media en hij vindt dat de politie daar meer aan moet doen:
De politie laat Nieuwsuur weten dat het gaat om complexe problematiek, omdat niet altijd duidelijk is of een dreiging concreet is.
De dreiging vanuit Teheran is niet nieuw. In 2015 en 2017 werden Iraanse tegenstanders van het regime vermoord, in Almere en Den Haag. Beide mannen behoorden tot verzetsbewegingen die, soms met terreur, strijden tegen het regime in Teheran. Voor één van de moorden werden bekenden in het Nederlandse criminele circuit veroordeeld. Volgens de AIVD kregen zij hoogstwaarschijnlijk opdracht vanuit Iran.
"Het sluit aan bij een modus operandi die we in de georganiseerde misdaad wel meer zien", zegt hoogleraar en terrorismedeskundige Edwin Bakker (Universiteit Leiden). "Je huurt gewoon mensen op afstand in om iets te doen, via allerlei platforms, waardoor het niet zo zichtbaar is dat jij erachter zit."
Die strategie lijkt te werken: ondanks meerdere liquidaties wereldwijd die in lijn zijn met deze werkwijze is de connectie met Iran nog nooit strafrechtelijk aangetoond.
Bij de liquidatiepoging vorig jaar in Haarlem kroop doelwit Tahmasbi door het oog van de naald. De avcivist en publicist stond bij zijn huis opeens oog in oog met twee gemaskerde mannen. Hij drukte op een noodknop die hij eerder had gekregen van de politie.
"Het scheelde maar tien seconden, anders was ik dood geweest", vertelt de Iran-criticus aan Nieuwsuur. Tahmasbi spreekt vanaf een geheime locatie, want sinds de verijdelde aanslag zit hij in een safehouse.
De twee verdachten werden op heterdaad gepakt. Een van hen werd gezocht in Spanje, omdat hij ook daar zou hebben geprobeerd iemand te doden die kritisch is op Iran: oud-politicus Alejo Vidal-Quadras. Ook deze liquidatiepoging mislukte.
Ook de verdachte die zowel in Spanje als in Haarlem zou hebben toegeslagen, is een bekende uit het criminele milieu. De slachtoffers denken zeker te weten dat hij en zijn medeverdachten opdracht kregen uit Iran. Justitie in Spanje hoopt dat dit jaar strafrechtelijk te kunnen bewijzen.
Het Nederlandse OM gaat dat niet proberen, omdat daar niet genoeg aanknopingspunten voor zijn. Bakker: "Ik denk dat ze al genoeg zicht op de zaak hebben om er redelijk zeker van te zijn dat dat niet duidelijk wordt."
Tahmasbi is daar teleurgesteld over, vertelt hij vanuit zijn safehouse. "Ik hoop dat ze het onderzoek alsnog uitbreiden. Het is betekenisloos om iemand op te pakken die net een poging tot moord heeft gedaan, en niet te vragen waarom diegene dood moest."
De Iraanse ambassade in Den Haag laat in een reactie weten dat de beschuldigingen "niet worden ondersteund door bewijs". Ook zouden ze "politiek gemotiveerd" zijn, "als onderdeel van een voortdurende lastercampagne om Irans aanzien op het internationale toneel te ondermijnen".
In 2022 kondigde het toenmalige kabinet op verzoek van de Tweede Kamer een meldpunt aan waar alle dreigingen aan het adres van dissidenten worden verzameld. Maar anno 2025 is dat meldpunt er nog niet. Het huidige kabinet hoopt voor het einde van dit jaar een pilot met zo'n meldpunt te starten. Die pilot is vandaag onderwerp van discussie in het commissiedebat van de Tweede Kamer.
NPO Kennis maakte eerder dit verhaal over de gespannen relatie tussen Iran en het Westen:
Nieuwsuur
Binnenland
Buitenland
Deel artikel: