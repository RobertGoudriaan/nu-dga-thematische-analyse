Vanavond op tv: Nieuwe omgangsvormen Kamer? • Onderzoek naar Arib • Truss verdedigt zich
2022-09-29T15:28:20+0200
https://nos.nl/nieuwsuur/artikel/2446456-vanavond-op-tv-nieuwe-omgangsvormen-kamer-onderzoek-naar-arib-truss-verdedigt-zich

De laatste tijd is de discussie over wat er wel en niet gezegd mag worden in de Tweede Kamer weer opgelaaid. Vooral nadat het voltallige kabinet tijdens de Algemene Politieke Beschouwingen wegliep na een insinuatie van FvD-leider Thierry Baudet. Hij suggereerde dat Sigrid Kaag zou zijn opgeleid aan een spionnencollege.
Vandaag debatteert de Kamer over een voorstel om de debatregels aan te passen, ingediend door D66 en ChristenUnie. Politiek duider Arjan Noorlander volgt het debat en praat ons bij.
Het presidium van de Kamer, het dagelijks bestuur met daarin de voorzitter en ondervoorzitters, gaat onderzoek doen naar mogelijk grensoverschrijdend gedrag door oud-Kamervoorzitter Khadija Arib. Arib, nu PvdA-Kamerlid, spreekt ze van een "politieke dolksteek".
Liz Truss, nog geen maand de Britse premier, is al bijna een week onzichtbaar. Dat terwijl de belastingplannen van haar regering het land in een financiële crisis hebben gestort. Vandaag ontkent Truss dat haar plannen alleen de rijken ten goede komen. We spreken Matthew Goodwin, hoogleraar politicologie en internationale betrekkingen aan de Universiteit van Kent, over de onrust in zijn land.
Twee krachtige explosies bij de gasleidingen Nord Stream 1 en 2 zorgen voor onrust in Europa. Als er nog meer pijpleidingen beschadigd raken, dreigt de energievoorziening in gevaar te komen. Wat is de oplossing? We bespreken de opties met Jilles van den Beukel, oud-Shell en -NAM, nu energie-expert.
Nieuwsuur
Binnenland
Deel artikel: