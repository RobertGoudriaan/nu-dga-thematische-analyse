Vanavond op tv: Een dag na de raketinslag in Polen • Onderzoek naar Arib •
2022-11-16T12:11:46+0100
https://nos.nl/nieuwsuur/artikel/2452636-vanavond-op-tv-een-dag-na-de-raketinslag-in-polen-onderzoek-naar-arib

De raket die gistermiddag insloeg in het Poolse dorp Przewodów, op de grens met Oekraïne, is waarschijnlijk afkomstig van Oekraïne. Een eerste onderzoek wees er al op dat de raket door Oekraïne was ingezet om een inkomende Russische raket uit de lucht te schieten. Nu is de vraag: wat gaat de NAVO doen?
In Nieuwsuur bespreken we de gevolgen van de raketinslag met onder andere minister van Buitenlandse Zaken, Wopke Hoekstra en met oud-NAVO-baas Jaap de Hoop Scheffer.
Het onderzoek naar oud-Kamervoorzitter Khadija Arib gaat door. Ook Kamervoorzitter Vera Bergkamp mag aanblijven. Dat besloot de Tweede Kamer gisteren. Vandaag wordt het onderzoek uitgebreid besproken in de Commissie voor de Werkwijze. Mogelijk wordt er nog wat aan de opzet geschaafd.
We bespreken het laatste nieuws met politiek duider Arjan Noorlander.
Naar schatting kampen tienduizenden mensen in Nederland met long covid. Meer onderzoek naar de oorzaak van hun klachten is dringend nodig, zeggen deskundigen in Nieuwsuur. Een groot deel van de patiënten is nu niet in staat om normaal te kunnen functioneren.
Voor de grote windmolenambities op zee in Nederland en Europa zijn zogenaamde neodymium-magneten cruciaal. Die magneten maken windturbines efficiënter en onderhoudsvriendelijker, maar ze komen bijna allemaal uit China. Voor die afhankelijkheid is nog te weinig aandacht in het huidige beleid, zeggen deskundigen en de branchevereniging van de windsector.
Nieuwsuur
Binnenland
Deel artikel: