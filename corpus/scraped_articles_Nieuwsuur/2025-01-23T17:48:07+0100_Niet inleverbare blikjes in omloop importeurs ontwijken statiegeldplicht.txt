Niet inleverbare blikjes in omloop: importeurs ontwijken statiegeldplicht
2025-01-23T17:48:07+0100
https://nos.nl/nieuwsuur/artikel/2552968-niet-inleverbare-blikjes-in-omloop-importeurs-ontwijken-statiegeldplicht

Yoeri Vugts
redacteur Nieuwsuur
Yoeri Vugts
redacteur Nieuwsuur
Nederlandse importeurs van frisdranken en water omzeilen nog steeds de statiegeldplicht op flesjes en blikjes. De afgelopen drie jaar heeft de Inspectie Leefomgeving en Transport (ILT) overtredingen geconstateerd bij zestig importeurs.
Uit een steekproef van Nieuwsuur blijken nog steeds plastic en metalen drankverpakkingen verkocht te worden. De producten komen illegaal op de markt, maar de inspectie kan ze bij de verkooppunten niet uit de handel nemen.
Wij balen ervan dat iemand voor een statiegeldmachine staat en niks kan inleveren.
De oorzaak: volgens de wet is niet de verkoper, maar de importeur verantwoordelijk voor het naleven van de statiegeldplicht. "De verkooppunten weten het als er geen statiegeld op zit, maar ze houden zich van de domme", zegt Maarten van Heuven van de Fair Resource Foundation. Die organisatie vindt dat de wet moet worden aangepast zodat ook verkopers kunnen worden bestraft.
Ook Verpact, de organisatie die verantwoordelijk is voor de inzameling van statiegeld, vindt dat verkopers hun verantwoordelijkheid moeten nemen. "Wij balen ervan dat iemand voor een statiegeldmachine staat en het gewoon niet kan inleveren", zegt directeur Hester Klein Lankhorst.
Op plastic flesjes geldt sinds 2021 een statiegeldplicht, in 2023 zijn daaraan ook metalen blikjes toegevoegd. De inspectie vermoedt dat 1 á 2 procent van de drankverpakkingen niet voldoet aan de plicht en daardoor niet ingeleverd kunnen worden. Het gaat dan om tientallen miljoenen drankverpakkingen.
Voor drankhandelaars is de statiegeldplicht een potentieel verdienmodel. Ze importeren goedkope blikjes fris uit het buitenland om ze vervolgens in Nederland zonder statiegeld voor een hogere prijs op de markt te brengen. Die prijs ligt hier vaak lager dan de flesjes mét statiegeld.
Volgens de wet moeten importeurs de verpakkingen die ze importeren voorzien van Nederlandse etikettering mét een statiegeldlogo. Ook moeten ze de verpakkingen aanmelden bij Statiegeld Nederland, zodat ze geregistreerd kunnen worden voor inname bij een inleverpunt.
De Chinese online supermarkt Ochama is een van de Nederlandse verkopers van flesjes en blikjes zonder statiegeld. De Coca-Cola-blikjes die het bedrijf hier verkoopt, hebben niet de verplichte Nederlandse etikettering. Een statiegeldlogo ontbreekt en ze worden geleverd met Deense en Duitse opdruk. Ochama verkoopt ook, onder meer, flesjes Evian zonder statiegeld.
Ook avondwinkels, internationale supermarkten en webwinkels verkopen nog altijd drankverpakkingen zonder statiegeld. Zo wordt de Zweedse sportdrank Nocco hier zonder statiegeld verkocht door de webshops van het Duitse bedrijf Vitafy. Dat bedrijf reageert niet op vragen van Nieuwsuur. Producent Nocco zegt dat de blikjes niet in de Nederlandse handel terecht hadden mogen komen. De drankjes zouden niet direct bij de producent zijn ingekocht en daarom staat ook Nocco machteloos.
Coca-Cola laat Nieuwsuur weten zelf niets van doen te hebben met deze werkwijze. "De blikjes Coca-Cola waar je naar verwijst zijn in dit geval geen lokaal geproduceerde producten afkomstig uit onze fabriek in Dongen. Naar alle waarschijnlijkheid zijn dit producten die door deze verkoper geïmporteerd worden uit het buitenland."
Danone, het moederbedrijf van Evian, stelt dat het de praktijken niet kan voorkomen. "Danone voldoet aan de verplichtingen rond statiegeld op de producten die wij in Nederland op de markt brengen. We hebben echter geen enkele invloed op import van buiten de EU en parallelhandel."
Ochama stelt in een reactie: "Wij nemen dit zeer serieus en hebben inmiddels stappen genomen om ervoor te zorgen dat de producten die in Nederland worden verkocht, voldoen aan de statiegeldregelgeving." Toch bleek dat ook na deze reactie de verkoop van andere statiegeldplichtige producten door bleef gaan, zonder dat statiegeld werd geheven. Inmiddels zegt het bedrijf dat alle producten nu wel voldoen.
Binnen de Europese Economische Ruimte (EER) geldt vrij verkeer van goederen. Blikjes fris die door een bedrijf ergens in een land binnen die EER op de markt worden gebracht, mogen door iedereen vrij worden doorverkocht binnen de EER. Producenten als Coco-cola kunnen zich niet verzetten tegen deze zogenoemde parallelimport.
"Dat kan alleen als de toestand van de waar verslechtert. Maar dat is bij cola bijvoorbeeld niet het geval: de cola uit Denemarken is nog hetzelfde als deze in Nederland wordt verkocht", zegt universitair docent intellectueel eigendomsrecht Gertjan van den Hout van de Rijksuniversiteit Groningen.
Importeurs die de wet overtreden begaan een milieudelict, dat ook via het strafrecht kan worden afgehandeld. De ILT heeft bij twaalf importeurs een zogenoemde last onder dwangsom opgelegd, wat betekent dat zij de overtreding moeten stoppen als zij geen boete willen krijgen. Drie zijn daarna toch doorgegaan met de illegale handel en moesten dus zo'n dwangsom betalen.
Nieuwsuur
Binnenland
Deel artikel: