Vanavond op tv: Jaap de Hoop Scheffer te gast • De val van Sam Bankman-Fried • Hoe ontsnapt een mug aan een mep?
2024-02-21T10:33:33+0100
https://nos.nl/nieuwsuur/artikel/2509785-vanavond-op-tv-jaap-de-hoop-scheffer-te-gast-de-val-van-sam-bankman-fried-hoe-ontsnapt-een-mug-aan-een-mep

Honderden Oekraïense militairen zijn mogelijk gevangengenomen door de Russen of verdwenen tijdens de terugtrekking uit de stad Avdiivka. Dat meldt The New York Times na gesprekken met hoge westerse functionarissen en Oekraïense militairen die anoniem willen blijven. Volgens hen was de terugtrekking uit de Oost-Oekraïense stad slecht gepland en begon die te laat.
De Oekraïense minister van Buitenlandse Zaken Dmytro Koeleba waarschuwt voor nieuwe plannen van Rusland. Volgens hem zou de stad niet zijn gevallen als het land meer steun had gekregen van het Westen. "De reden dat Oekraïense militairen omkomen, is dat er nog te veel gepraat wordt." Hij lijkt ook te doelen op het uitblijven van een nieuw steunpakket van de VS. Ondertussen oefent de NAVO hoe het moet reageren als een lidstaat door Rusland wordt aangevallen. We praten vanavond over alle ontwikkelingen met voormalig secretaris-generaal van de NAVO Jaap de Hoop Scheffer.
Vrijwel niemand werd zo snel miljardair als hij. Maar er is ook (bijna) niemand die zo snel zo veel geld verloor als crypto-ondernemer Sam Bankman-Fried. Door het faillissement van zijn cryptobeurs FTX raakten ook veel Nederlanders hun geld kwijt. Bestsellerauteur Michael Lewis volgde Bankman-Fried twee jaar lang, tot en met de val van zijn bedrijf FTX. Hoe kon het zo misgaan?
De Wageningen Universiteit heeft onderzoek gedaan naar muggen: want waarom lukt het een mug te ontsnappen aan een mep met je hand? De mug vliegt bijna altijd op tijd weg. De onderzoekers analyseerden ontsnappingspogingen met behulp van 'Artificial Intelligence (AI) en dat leverde nieuwe inzichten op. Belangrijke kennis voor de ontwikkeling van goeie muggenvallen die bijvoorbeeld de verspreiding van ziektes als malaria voorkomen.
Nieuwsuur
Binnenland
Deel artikel: