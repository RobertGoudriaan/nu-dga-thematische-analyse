Vanavond op tv: Hugo Camps overleden • Kritiek op integriteitsonderzoeken • De vrouwenstem in Brazilië? • De spagaat van Turkije
2022-10-29T15:45:24+0200
https://nos.nl/nieuwsuur/artikel/2450217-vanavond-op-tv-hugo-camps-overleden-kritiek-op-integriteitsonderzoeken-de-vrouwenstem-in-brazilie-de-spagaat-van-turkije

Hugo Camps (79) is overleden. De Belgische columnist, journalist en schrijver was ook in Nederland een bekende verschijning. Hij trad op in radio- en televisieprogramma's en schreef 26 jaar sportcolumns voor NRC. Hij stierf in zijn woonplaats Knokke.
In 2020 spraken we de schrijver - in coronatijd - over de dood.
Gisteren maakte de PvdA excuses voor een onderzoek naar oud-Kamerlid Gijs van Dijk. Het partijbestuur erkent dat er onzorgvuldig is omgegaan met meldingen over grensoverschrijdend gedrag. Volgens hoogleraar bestuurskunde Michiel de Vries zijn veel integriteitsonderzoeken onbetrouwbaar. En strafrechtadvocaat Geert-Jan Knoops vindt dat een integriteitsonderzoek niet mag beginnen met alleen anonieme verklaringen. De voorzitter van de Landelijke Vereniging van Vertrouwenspersonen, Inge te Brake, pleit voor duidelijke kwaliteitseisen.
Brazilianen maken zich op voor wat nu al de spannendste en belangrijkste verkiezingen in de recente geschiedenis van het land worden genoemd. Morgen komt de felle verkiezingsstrijd, waarbij begin deze maand al in de eerste ronde werd gestemd, tot een climax. Lukt het de uiterst rechtse president en oud-legerkapitein Jair Bolsonaro (67) herkozen te worden? Of gaat de sociaaldemocratische oud-president Luiz Inacio 'Lula' da Silva (77) het land opnieuw leiden? Vanavond: hoe belangrijk is de vrouwenstem in deze verkiezingen?
Turkije manifesteert zich in de oorlog tussen Rusland en Oekraïne als bemiddelaar. President Recep Tayyip Erdogan is de enige buitenlandse leider die met zowel Volodymyr Zelensky als Vladimir Poetin spreekt. Mede dankzij hem kwam er een graandeal en werden gevangenen uitgewisseld. Maar waar staat Turkije eigenlijk en hoe verhoudt het land zich tot de EU? We spraken erover met de Turkse onderminister voor Buitenlandse- en EU-Zaken Faruk Kaymakcı. Hij was de afgelopen dagen op bezoek in Nederland.
Nieuwsuur
Binnenland
Deel artikel: