Palestijnse minister: Israël voert een 'onmenselijke wraakoorlog' tegen Gaza
2023-10-26T17:17:29+0200
https://nos.nl/nieuwsuur/artikel/2495475-palestijnse-minister-israel-voert-een-onmenselijke-wraakoorlog-tegen-gaza

De oorlog tussen Israël en Hamas duurt nu bijna drie weken en de situatie voor de Palestijnen verslechtert met de dag. "Deze keer is de oorlog die Israël voert anders. Deze keer is het een wraakoorlog", zegt de Palestijnse minister van Buitenlandse zaken Riyad al-Maliki in een interview met Nieuwsuur.
Al-Maliki is het gezicht van de Palestijnse Autoriteit in het buitenland. Hij roept op tot een staakt-het-vuren en wil dat de internationale gemeenschap Israël laat stoppen. "Als de internationale gemeenschap wil voorkomen dat er ook een nieuw front ontstaat op de Westelijke Jordaanoever, dan moeten landen - en vooral de Verenigde Staten - druk uitoefenen op Israël."
De minister beschuldigt Israël ervan de bloedige aanval van Hamas op 7 oktober te gebruiken als "excuus". "Om te doen wat ze in de afgelopen zes oorlogen niet konden doen: alles massaal vernietigen."
In een korte toespraak aan zijn bevolking zei de Israëlische premier Benjamin Netanyahu gisteravond dat het aangekondigde grondoffensief in Gaza niet lang meer op zich zal laten wachten. Vannacht voerde het Israëlische leger al acties op de grond uit in Gaza. Volgens het leger de grootste inval in deze oorlog tot nu toe. Met tanks en militairen zouden "talloze terreurcellen" zijn uitgeschakeld.
Israël wil de totale vernietiging van Hamas en daarmee de terroristen straffen die op 7 oktober ruim 1400 Israëliërs vermoordden. "Iedere plek waar Hamas zit, zal worden vernietigd", zei Netanyahu op 9 oktober.
In twintig dagen oorlog heeft Israël vijf of zes militaire leiders van Hamas gedood, zegt minister al-Maliki. "Is dat het waard? Dat je daarvoor heel Gaza vernietigt? 7000 onschuldige burgers moet doden? De helft daarvan zijn kinderen en vrouwen. Je lost het doden van onschuldige burgers niet op door het doden van onschuldige burgers toe te staan. Dit is onmenselijk gedrag."
Overigens is het aantal van 7000 het dodental in de Gazastrook volgens Hamas. De cijfers zijn niet onafhankelijk te controleren. Israël zegt dat Hamas het dodental opzettelijk overdrijft.
Minister al-Maliki waarschuwt: het doden van mensen en infrastructuur in Gaza betekent niet dat je Hamas vernietigt, zegt hij. "Hamas is ook een ideologie. Je kunt een idee niet doden. En daarom is het heel gevaarlijk hoe de zaken zich nu ontwikkelen. Gezond verstand is uiterst belangrijk."
De Palestijnse Autoriteit, geleid door de Fatah-beweging, was ooit een factor van belang, maar is door de opkomst van Hamas nu volledig gemarginaliseerd. In 2006 won Hamas de parlementsverkiezingen in de Palestijnse gebieden. Omdat Hamas door Israël en veel westerse landen wordt gezien als een terroristische organisatie, verbraken die landen de banden met de nieuwe regering.
In 2007 verdreef Hamas alle troepen van Mahmoud Abbas, de internationaal erkende president van de Palestijnse Autoriteit, uit de Gazastrook. Abbas verlengde sindsdien steeds eigenhandig zijn regeringstermijn. Maar invloed heeft hij niet of nauwelijks en Palestijnen hebben steeds minder vertrouwen dat hun leider iets voor ze kan betekenen. "Hij is tegengewerkt door Netanyahu en andere Israëlische premiers, maar is zelf ook niet in staat geweest om te voorkomen dat hij een irrelevante factor werd", zegt politicoloog Radi Suudi.
Op de vraag waarom de Palestijnse Autoriteit niet meer doet voor de Palestijnen zegt al-Maliki: "Als er een land is dat bereid is 36 miljoen dollar per maand aan Hamas te doneren vanuit Qatar, en als Israëlische premiers bereid zijn om dat geld via het hoofd van de Mossad in een privéjet naar Doha te sturen, wat kan je dan doen?"
De politieke top van Hamas is gevestigd in Doha, de hoofdstad van Qatar. "Een vertegenwoordiger van Qatar vloog heel vaak met zakken geld naar Tel Aviv om dan naar Gaza door te reizen. Dat hoorde bij de afspraak tussen Qatar, Israël en Hamas", bevestigt internationale veiligheidsexpert Andreas Krieg van het King's College in London.
Daarmee heeft Netanyahu bewust de Palestijnse Autoriteit ondermijnd, vindt al-Maliki. "Hij heeft Hamas niet alleen versterkt en ons verzwakt, hij is tot op zekere hoogte ook verantwoordelijk voor wat er op 7 oktober gebeurde, omdat hij het liet gebeuren. Hij dacht dat hij overeenkomsten kon sluiten met Hamas. Hij rekende erop dat Hamas stil zou blijven, omdat ze zulke goeie deals kregen."
"Ik geef Hamas de schuld. Maar je moet ook kijken naar het bredere beeld om te begrijpen onder welke omstandigheden iets gebeurt. Zoals de secretaris-generaal van de Verenigde Naties, António Guterres, het ook heeft gezegd. Wij zijn als Palestijnen tegen het doden van burgers aan beide kanten en we pleiten voor de onmiddellijke vrijlating van de gijzelaars. Degenen die verantwoordelijk zijn, zullen moeten boeten."
Al-Maliki bezocht vandaag in Den Haag ook het Internationaal Strafhof. Hij wil dat het hof onderzoek gaat doen naar Israël, dat hij vanwege de blokkade van de Gazastrook en de oproep om het noorden te verlaten beschuldigt van oorlogsmisdaden. "We willen dat Israël verantwoordelijk wordt gehouden. Dat is het allerbelangrijkste."
Ook de Verenigde Arabische Emiraten, Jordanië, Bahrein, Saoedi-Arabië, Oman, Qatar, Koeweit, Egypte en Marokko beschuldigen Israël ervan de Palestijnen "collectief te straffen". Ze roepen de VN-Veiligheidsraad op om een onmiddellijk staakt-het-vuren in Gaza af te dwingen.
Nieuwsuur
Collectie
Oorlog in Gaza
Buitenland
Deel artikel: