Vanavond op tv: Flitsbezorgers tekenen gedragscode • Buitenlandbeleid van Nederland • Scoren met Nederlandstalige muziek
2022-05-10T14:22:51+0200
https://nos.nl/nieuwsuur/artikel/2428219-vanavond-op-tv-flitsbezorgers-tekenen-gedragscode-buitenlandbeleid-van-nederland-scoren-met-nederlandstalige-muziek

Vier grote flitsbezorgers hebben samen een gedragscode opgesteld waarmee ze conflicten met gemeenten en omwonenden willen voorkomen. Flink, Getir, Gorillas en Zapp hebben de code ondertekend. De distributiepunten van de bedrijven, die binnen een paar minuten boodschappen bezorgen, liggen vaak midden in woonwijken.
Vanavond een debat tussen de baas van flitsbezorger Gorilla's Sadik Cevik en de Amsterdamse wethouder Marieke Van Doorninck. Over de voor- en nadelen van flitsbezorging.
Minister Wopke Hoekstra is in Oekraïne. Het is de bedoeling dat hij ook de Oekraïense president Volodymyr Zelensky, minister van Buitenlandse Zaken Dmytro Koeleba en parlementariërs ontmoet.
Gisteren gaf Hoekstra een speech ter ere van de Dag van Europa over de toekomst van het continent. Volgens Hoekstra is de relatie met het Kremlin fundamenteel beschadigd en de situatie in Europa blijvend veranderd als gevolg van het conflict in Oekraïne. Als het aan de minister ligt, moet de eenheid van Europa worden versterkt. We bespreken de visie van Hoekstra met buitenland-specialisten Han ten Broeke en Rem Korteweg en met politiek-duider Arjan Noorlander.
Voor het eerst sinds Sieneke (2010) staat er een Nederlandstalige inzending in de halve finale van het Songfestival: S10 (Stien) met 'De Diepte'. Nederlandstalige muziek is sowieso populairder dan ooit. De hitlijsten staan vol met nummers van Froukje, Goldband, Antoon en Meau. We spreken artiesten over hun muziek en de liefde voor de Nederlandse taal. Waarom floreert het Nederlands in de popmuziek?
Nieuwsuur
Binnenland
Deel artikel: