Vuurwerkbranche wil 895 miljoen euro compensatie bij vuurwerkverbod
2025-03-29T22:16:37+0100
https://nos.nl/nieuwsuur/artikel/2561597-vuurwerkbranche-wil-895-miljoen-euro-compensatie-bij-vuurwerkverbod

De vuurwerkbranche eist een forse compensatie van de overheid als de politiek met een algeheel vuurwerkverbod komt. Vuurwerkimporteur Leo Groeneveld zegt namens de Belangenvereniging Pyrotechniek Nederland dat de sector vraagt om een compensatie van 895 miljoen euro.
"Dat is extreem veel geld, maar zoveel is er geïnvesteerd. En zoveel kost het als bedrijven moeten stoppen met vuurwerk."
Volgens Groeneveld halen veel bedrijven een groot deel van de jaaromzet uit vuurwerk. "Veel bedrijven hebben hun bedrijfsvoering geënt op vuurwerkverkoop. Er zijn ook bedrijven die alleen maar vuurwerk doen. Voor hen zal het een faillissement betekenen."
Deze week schaarde de VVD zich achter een wetsvoorstel van GroenLinks-PvdA en de Partij voor de Dieren voor een algeheel vuurwerkverbod. Daarmee is er bijna een Kamermeerderheid. Met de VVD erbij komen de voorstanders uit op 74 zetels. De partij Denk zou het wetsvoorstel aan een meerderheid kunnen helpen, maar laat haar standpunt nog in het midden. Donderdag debatteert de Tweede Kamer over het voorstel.
Eerder was al duidelijk dat de VVD twijfelde over de vuurwerktraditie in Nederland. VVD-Kamerlid Ingrid Michon zegt dat eerdere maatregelen niet hebben geleid tot een rustige jaarwisseling. "Het knalvuurwerk is al verboden, alle vuurpijlen zijn verboden. Het lukt maar niet om er een normale nacht van te maken."
De partij stelt wel voorwaarden aan de steun en wil onder meer een "effectief handhavingsplan" van politie en gemeenten. Ook moet het afsteken van vuurwerk door verenigingen wel mogelijk blijven, net als lokale vuurwerkshows. Tot slot eist de partij compensatie voor de vuurwerksector.
In een brief aan de Tweede Kamer maakte staatssecretaris Chris Jansen afgelopen week een inschatting van de kosten voor compensatie aan de vuurwerkimporteurs en verkopers. Bij een onmiddellijk verbod komt Jansen uit op 100 tot 150 miljoen euro. Dat komt ongeveer overeen met de omzet die de vuurwerkbranche in een jaar maakt. Afgelopen jaarwisseling ging het om zo'n 115 miljoen euro.
Als het verbod in 2026 ingaat, ligt het bedrag rond de 50 miljoen euro. Volgens de staatssecretaris kan er bij een verbod dat na 2026 ingaat waarschijnlijk niet worden gecompenseerd, omdat het dan staatssteun zou zijn en dat mag niet.
Groeneveld vindt die bedragen te laag. "Als het hierbij blijft, gaan er veel bedrijven failliet. En als er bedrijven failliet gaan, noem ik het geen nette compensatie."
Hij wijst op de investeringen die vuurwerkbedrijven hebben gedaan. "We hebben in Nederland de meest strenge regels voor de opslag van vuurwerk. Die zijn er gekomen na de vuurwerkramp in Enschede. Dat betekent dat er heel veel is geïnvesteerd om te voldoen aan de veiligheidseisen. Bij een verbod zijn die investeringen in een keer weg. Dus dat er een forse compensatie wordt gevraagd door ondernemers begrijp ik wel."
Mocht het tot een verbod komen, dan pleit de branche ervoor om er een paar jaar de tijd voor te nemen, want het vuurwerk voor de komende jaarwisseling is al besteld. "Een overgangstermijn zal ons zeker helpen, want de vernietiging van vuurwerk is extreem duur."
De roep om een vuurwerkverbod klinkt de laatste jaren steeds luider. Ook de Vereniging Nederlandse Gemeenten vraagt erom. En diverse onderzoeken van onder meer het EenVandaag Opiniepanel laten zien dat een meerderheid van de Nederlanders voor een vuurwerkverbod is.
Nieuwsuur
Binnenland
Deel artikel: