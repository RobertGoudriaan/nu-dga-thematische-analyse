Vanavond op tv: Bestuur Partij voor de Dieren stapt op • Hulp aan Libië • Met speurhonden in Marokko • Dertig jaar na de Oslo-akkoorden
2023-09-13T13:13:41+0200
https://nos.nl/nieuwsuur/artikel/2490327-vanavond-op-tv-bestuur-partij-voor-de-dieren-stapt-op-hulp-aan-libie-met-speurhonden-in-marokko-dertig-jaar-na-de-oslo-akkoorden

Het bestuur van de Partij voor de Dieren treedt af en zet partijleider Esther Ouwehand toch op de kandidatenlijst voor de Tweede Kamerverkiezingen als lijsttrekker. Het bestuur besloot zaterdag om Ouwehand niet als lijsttrekker voor te dragen. Als motivering werd gegeven dat er "recente meldingen omtrent integriteitsschending" waren. Dit besluit leidde tot enorme commotie in de achterban van de partij.
Te gast is: Niko Koffeman, oprichter van de PvdD en fractievoorzitter van de partij in de Eerste Kamer. En we schakelen met politiek duider Arjan Noorlander in Den Haag: hoe komt de partij hieruit?
Vijf dagen na de aardbeving in Marokko wordt er nog steeds gezocht naar overlevenden tussen het puin. Ook al is de kans om tussen de doden ook levenden te vinden intussen minimaal. De Nederlandse reddingswerkers Saab en Rogier zijn in het rampgebied aangekomen met de twee speurhonden, labradors Flash en James. Want een hond kan wat een mens niet kan: leven ruiken tussen de doden.
De Oslo-akkoorden werden vandaag precies dertig jaar geleden vol trots gepresenteerd. Er werd een vredesproces afgesproken, gericht op autonomie voor de Palestijnen. Het Palestijnse stadje Huwara ligt midden op de bezette Westelijke Jordaanoever. In het deel dat uiteindelijk volledig onder Palestijnse controle zou komen. De inwoners kunnen zich nog herinneren hoeveel hoop men destijds had. Maar een 'tweestatenoplossing' lijkt inmiddels verder weg dan ooit.
Nieuwsuur
Binnenland
Deel artikel: