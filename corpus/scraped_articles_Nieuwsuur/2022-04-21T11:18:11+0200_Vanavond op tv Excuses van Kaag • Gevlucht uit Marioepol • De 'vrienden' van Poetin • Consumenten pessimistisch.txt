Vanavond op tv: Excuses van Kaag • Gevlucht uit Marioepol • De 'vrienden' van Poetin • Consumenten pessimistisch
2022-04-21T11:18:11+0200
https://nos.nl/nieuwsuur/artikel/2425937-vanavond-op-tv-excuses-van-kaag-gevlucht-uit-marioepol-de-vrienden-van-poetin-consumenten-pessimistisch

De top van D66 is door het stof gegaan over de affaire rond prominent partijlid Frans van Drimmelen. Partijleider Sigrid Kaag zei in een persconferentie dat het grensoverschrijdend gedrag eerder consequenties had moeten hebben. "Ook ik heb hierin niet doorgepakt en dat neem ik mezelf kwalijk." Kaag benadrukte verder dat ze zich graag eerder had uitgesproken, maar volgens haar moest het bestuur eerst een nieuwe weging maken. Vanavond het laatste nieuws.
Na weken van hevige strijd claimt Rusland Marioepol veroverd te hebben. Alleen de staalfabriek is nog in Oekraïense handen. Burgers die vluchten uit Marioepol komen veelal aan in het westelijker gelegen Zaporizja. Verslaggever Rudy Bouma is daar en spreekt met mensen die recent de vlucht gemaakt hebben.
De Russische invasie in Oekraïne kon rekenen op bijna unanieme veroordeling van de internationale gemeenschap. Bijna, want er waren ook landen die de invasie weigerden te veroordelen of die zich afzijdig hielden van een oordeel. Wat is daar de reden voor? En waarom juist deze landen? We bespreken het met politicoloog Jonathan Holslag.
Consumenten zijn pessimistischer dan ooit over de economie. Ze zijn somber over de economische situatie het komende jaar en vinden het een slechte tijd om grote aankopen te doen. Dat zegt het Centraal Bureau voor de Statistiek dat sinds 1986 maandelijks het consumentenvertrouwen meet. Het vertrouwen daalt sinds september, toen de inflatie verder begon op te lopen. Sinds de oorlog in Oekraïne stijgt de inflatie nog harder en tegelijkertijd daalt het vertrouwen van consumenten. Opvallend is dat juist het aantal offline- en online betalingen de afgelopen maand 8 procent hoger ligt.
Nieuwsuur
Binnenland
Deel artikel: