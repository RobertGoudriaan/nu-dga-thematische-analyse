Vanavond op tv: Proces van de eeuw België • Geen wettelijke basis voor nareismaatregel • Filipijnse verpleegkundigen aan de slag
2022-12-05T13:39:23+0100
https://nos.nl/nieuwsuur/artikel/2455198-vanavond-op-tv-proces-van-de-eeuw-belgie-geen-wettelijke-basis-voor-nareismaatregel-filipijnse-verpleegkundigen-aan-de-slag

De Europese Unie wil voorkomen dat er oneerlijke concurrentie ontstaat door een Amerikaans miljardenplan dat klimaatverandering en inflatie moet tegengaan. De Amerikaanse regering heeft bijna 400 miljard uitgetrokken om op een duurzame manier de economie te steunen, bijvoorbeeld met subsidies voor groene producten. De EU is bang dat die steun schaarse grondstoffen duurder maakt en Europese bedrijven kan verleiden te verhuizen. Te gast is Ingrid Thijssen, voorzitter van VNO-NCW.
De voorzieningenrechter in Haarlem stelt dat er geen wettelijke basis voor de nareisbeperking in de asieldeal. Die maatregel houdt in dat statushouders hun gezinsleden pas mogen laten overkomen naar Nederland als ze hier een huis hebben gevonden. Pas als dat vijftien maanden na hun aanvraag nog niet is gelukt, krijgen de familieleden alsnog een visum.
Volgens de rechter is de maatregel in strijd met de Nederlandse Vreemdelingenwet en met twee bepalingen in de Europese Gezinsherenigingsrichtlijn. Wat betekent dat in de praktijk? We praten erover met Mark Klaassen, universitair docent bij het Instituut voor Immigratierecht.
Politiek duider Arjan Noorlander legt uit wat de uitspraak politiek teweegbrengt.
In België gaat het mega-proces over de terreuraanslagen in Brussel en Zaventem vandaag van start, zeven jaar nadat er bommen afgingen op de luchthaven en in een metrostation. 32 mensen kwamen om het leven en er vielen honderden gewonden. In België wordt gesproken van "het proces van de eeuw". We spreken VRT-justitiejournalist Philip Heymans: wie zijn de 10 verdachten?
Er is een groot personeelstekort in de zorg. Als proef gaan in Den Haag en Limburg de eerste Filipijnse verpleegkundigen aan de slag. Het is de bedoeling dat de medewerkers na ongeveer een jaar inzetbaar zijn als zelfstandige verpleegkundige en vijf jaar in Nederland blijven werken. In hun thuisland hebben de verpleegkundigen al wat Nederlands geleerd. We lopen mee in hun eerste dagen aan een Nederlands ziekenhuisbed.
Nieuwsuur
Binnenland
Deel artikel: