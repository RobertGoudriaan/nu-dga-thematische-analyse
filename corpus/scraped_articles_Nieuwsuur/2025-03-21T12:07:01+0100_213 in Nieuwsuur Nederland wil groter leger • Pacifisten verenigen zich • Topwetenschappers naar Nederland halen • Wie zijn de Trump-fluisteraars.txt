21/3 in Nieuwsuur: Nederland wil groter leger • Pacifisten verenigen zich • Topwetenschappers naar Nederland halen • Wie zijn de Trump-fluisteraars?
2025-03-21T12:07:01+0100
https://nos.nl/nieuwsuur/artikel/2560566-21-3-in-nieuwsuur-nederland-wil-groter-leger-pacifisten-verenigen-zich-topwetenschappers-naar-nederland-halen-wie-zijn-de-trump-fluisteraars

Defensie wil veel meer mensen werven dan tot nu toe werd gezegd. Tot nu toe wilde Defensie uitkomen op in totaal 100.000 mensen, maar inmiddels wordt het aantal van 200.000 genoemd. Dat is het totaal van militairen, civiele functies en reservisten. Met de nieuwe ambities kan op termijn een terugkeer van de opkomstplicht niet meer worden uitgesloten, zeggen defensie-experts. Nederland heeft formeel nog steeds de dienstplicht, maar sinds 1997 hoeven jongeren zich niet meer te melden.
De laatste weken melden honderden nieuwe leden zich aan bij De Nieuwe Vredesbeweging. Die beweging wil een Tegentop organiseren: een groot actieweekend voor de grote NAVO-top in Den Haag. De steeds verder stijgende militaire budgetten, de voortgaande kernbewapening en de steeds geavanceerdere wapens maken de wereld alleen maar onveiliger, vinden de pacifisten.
Het kabinet wil dat internationale topwetenschappers in het buitenland die zich in hun werk beperkt voelen naar Nederland komen. Minister Eppo Bruins van Onderwijs, Cultuur en Wetenschap noemt daarbij niet met name de Verenigde Staten, maar wijst wel op het "veranderende geopolitieke klimaat" waardoor op dit moment wetenschappers andere vestigingslanden kiezen waar ze hun onderzoeken voort kunnen zetten. Met geld uit een speciaal fonds wil Nederland "excellent wetenschappelijk talent" werven.
Met wie omringt de Amerikaanse president Donald Trump zich? Vanavond een portret van Stephen Miller, de belangrijkste adviseur van Trump. Miller is een van de weinige mensen die al tien jaar trouw is aan de president. Hij is topadviseur als het gaat om binnenlands beleid en de architect van het harde anti-immigratie beleid. Miller is ook de man achter de recente deportatie van ruim 200 Venezolanen naar een beruchte gevangenis in El Salvador, ondanks een verbod van een Amerikaanse rechter.
Nieuwsuur
Binnenland
Deel artikel: