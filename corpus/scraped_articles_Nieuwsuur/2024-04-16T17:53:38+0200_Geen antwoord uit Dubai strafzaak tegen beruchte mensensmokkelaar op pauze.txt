Geen antwoord uit Dubai: strafzaak tegen beruchte mensensmokkelaar op pauze
2024-04-16T17:53:38+0200
https://nos.nl/nieuwsuur/artikel/2517027-geen-antwoord-uit-dubai-strafzaak-tegen-beruchte-mensensmokkelaar-op-pauze

Mitchell van de Klundert
redacteur Nieuwsuur
Mark Schrader
verslaggever Nieuwsuur
Mitchell van de Klundert
redacteur Nieuwsuur
Mark Schrader
verslaggever Nieuwsuur
De strafzaak die vandaag in Nederland zou beginnen tegen de beruchte Eritrese mensensmokkelaar Kidane Zekarias H. is voorlopig opgeschort. Bij aanvang van de zitting in de rechtbank in Zwolle bleek dat het Openbaar Ministerie al maanden geen contact meer kan krijgen met de autoriteiten in Dubai, waar de man sinds vorig jaar vastzit.
Volgens de rechtbank is door het gebrek aan contact tussen Nederland en Dubai onbekend of de man nu überhaupt weet dat Nederland hem aanklaagt. "In het strafrecht is het van belang dat iemand zich kan verdedigen, daarom willen we bewijs hebben dat hij de dagvaarding heeft gekregen", zei de rechter.
En daarmee stopt een goed bezochte eerste rechtszitting tegen Kidane nog voordat hij goed en wel begonnen is. Internationale media en mensen uit de Eritrese gemeenschap waren vandaag voor niets afgereisd naar Zwolle.
Het OM zegt er niets aan te kunnen doen. "Wij zijn afhankelijk van de autoriteiten in de Emiraten. Zij hebben hun eigen wet, hun eigen regels en normen en die hebben wij te respecteren", aldus persofficier Carla Hofstee na afloop van de zitting.
Kidane werd voor zijn arrestatie door de Emriaten "'s werelds meest gezochte mensensmokkelaar" genoemd. Het OM wil hem en zijn handlanger Tewelde G. - bekend onder de naam Welid - vervolgen voor grootscheepse mensensmokkel, geweldpleging, verkrachting en afpersing. Ze zouden duizenden slachtoffers hebben gemaakt en miljoenen euro's hebben verdiend.
Jarenlang smokkelden zij met name Eritreeërs naar Europa, waarvan een groot deel naar Nederland. Onderdeel van de reis is een 'verblijf' in speciale detentiekampen rondom de Libische stad Bani Walid. In zo'n kamp werden de migranten vastgehouden totdat familie losgeld betaalde.
Om het betalen kracht bij te zetten, worden Kidane en Welid ervan verdacht hun gevangenen te hebben geslagen, gemarteld en verkracht. Filmpjes van die praktijken werden met familieleden gedeeld. In sommige gevallen zaten migranten meer dan een jaar in een kamp vast.
Nieuwsuur maakte vorig jaar aan de hand van satellietbeelden dit verhaal over de kampen van Bani Walid:
Volgens persofficier Hofstee zit Kidane in Dubai vast omdat hij daar is aangeklaagd voor het maskeren van illegaal verkregen geld, ook wel witwassen genoemd. "We weten dat die zaak inmiddels is gestart, maar over de voortgang of de uitkomst weten we niets." Op de vraag of Kidane niet al lang veroordeeld is in Dubai, zoals bronnen aan diverse media waaronder Nieuwsuur melden, zegt ze: "Daar hebben wij geen wetenschap van".
Het OM bevestigt voor het eerst dat de witwaszaak die in Dubai speelt, is gelinkt aan de Nederlandse zaak. "Er is zeker een relatie met het Nederlandse onderzoek, want het geld dat de afpersers ophaalden bij de familieleden in Nederland is via underground banking naar de hoofdverdachte in Dubai gegaan", zegt Hofstee.
"Een van onze hoofdverdachten leidde daar een luxe leven; dure huizen, feestjes, auto's. De autoriteiten aldaar hebben gezegd dat ze dat gaan aanpakken en hebben een witwasonderzoek opgestart. Het onderzoek is nu afgerond en de verdachten zullen daar eerst berecht worden."
Het OM zegt er alle vertrouwen in te hebben dat Kidane na de strafzaak in Dubai alsnog aan Nederland wordt uitgeleverd en hier zal worden berecht. Toch schreef het OM vorige week in een persbericht het berechten van de man desnoods bij verstek - in zijn afwezigheid - te willen doorzetten.
Nieuwsuur heeft meerdere pogingen ondernomen om contact te krijgen met de autoriteiten in de Verenigde Arabische Emiraten, maar nog geen reactie ontvangen over de status van de rechtszaak tegen Kidane Zekarias H..
Nieuwsuur
Binnenland
Buitenland
Deel artikel: