Servische oppositie tegen EU: help ons bij deze morele revolutie
2025-03-15T21:54:22+0100
https://nos.nl/nieuwsuur/artikel/2559749-servische-oppositie-tegen-eu-help-ons-bij-deze-morele-revolutie

Op de foto's van het massale protest in Servië is geen enkele Europese vlag te zien. En dat is geen toeval. Het land is kandidaat-lid en een groot deel van de demonstranten is voor aansluiting bij de Europese Unie, maar de organisatie heeft opgeroepen geen EU-vlaggen prominent mee te dragen.
Om twee redenen, zegt Borislav Stefanović, parlementariër van de sociaaldemocratische Partij voor Vrijheid en Recht, de grootste oppositiepartij in het land. "President Aleksandar Vucic verwijt de hele beweging, en vooral de studenten, lakeien van het Westen te zijn. Hij gaat helemaal los met zijn anti-westerse beschuldigingen. We willen hem geen munitie geven voor zijn bewering dat de Europese Unie hem wil omverwerpen om Servië te vernietigen."
Daarnaast heerst er ook teleurstelling in de EU, merkt Stefanović. "Het doet pijn dat Brussel zich zo weinig uitspreekt."
Vucic leeft in z'n eigen Disneyland.
Het anti-corruptieprotest in hoofdstad Belgrado is waarschijnlijk de grootste demonstratie in de geschiedenis van het land "en mogelijk van deze hele regio", zegt Stefanović vanavond. Hij loopt zelf mee. Volgens de politie zijn er meer dan 100.000 betogers in de hoofdstad.
De groep betogers is zeer divers en bestaat onder meer uit boeren, studenten, veteranen en werknemers. Ze zijn de afgelopen dagen vanuit het hele land in marsen richting Belgrado getrokken.
Vanmiddag was het centrum van de Servische hoofdstad al flink volgestroomd:
Ondanks hun teleurstelling in Brussel, willen de meeste demonstranten een hechtere relatie met het Westen, zegt Stefanović. "We willen niet de speeltuin zijn van Rusland, Turkije of andere krachten van buitenaf. We zijn deel van jullie familie, maar we zitten nu opgescheept met autocraten en corrupte leiders."
Aanleiding voor de felle protesten van de afgelopen tijd was het instorten van het dak van een treinstation, waarbij begin november vijftien mensen in Novi Sad om het leven kwamen. Het gebouw was kort ervoor gerenoveerd.
De betogers, onder wie veel studenten, vinden dat de regeringspartij verantwoordelijk is voor de ramp, vanwege wijdverbreide corruptie. Ze eisen een einde aan de vervolging tegen betogers die tijdens protesten werden gearresteerd en willen meer geld voor hoger onderwijs.
Maar het uiteindelijke doel is veel groter, zegt Stefanović. "Wat we zien is een soort morele revolutie. We willen een land waar het recht geldt, met vrije verkiezingen, onafhankelijke instituties en zonder corruptie. We zijn klaar met deze overheid."
Volgens een opiniepeiling steunt een overgrote meerderheid van de Servische bevolking de eisen van de studenten. Stefanović: "Helaas slaat president Vucic alle voorstellen af. Hij leeft in z'n eigen Disneyland en gelooft in zijn eigen waarheid."
De Europese Commissie had hier een rol kunnen spelen, vindt Stefanović. Brussel lijkt voor goede banden met Vucic te hebben gekozen omdat hij de spanningen met buurland Kosovo redelijk weet te beteugelen. Maar de EU had zich harder moeten opstellen tegen het regime van Vucic, dat gesteund wordt door het Kremlin, vindt Stefanović. "Zeker in deze tijd dat de Unie zich opnieuw uitvindt en terugkeert naar z'n kernwaarden."
"De EU wordt gezien als stil en zelfgenoegzaam ten opzichte van het regime", beaamt de Servische politicoloog Srđan Cvijić.
Een gemiste kans voor Brussel, vindt hij, want het protest gaat over veel meer dan de stationsramp. "Het regime dat Servië nu sinds 2012 regeert, heeft geleidelijk alle onafhankelijke instellingen overgenomen. Het parlement is volkomen betekenisloos. Servië heeft geen vrije verkiezingen meer en paradoxaal genoeg is het een kandidaat-lidstaat van de EU. De hele staat dient de belangen van de regeringspartij."
"Dankzij de protesten is de steun voor de regering overal afgebrokkeld, zelfs in dorpen waar de regeringspartij traditioneel groot is."
Nieuwsuur
Buitenland
Deel artikel: