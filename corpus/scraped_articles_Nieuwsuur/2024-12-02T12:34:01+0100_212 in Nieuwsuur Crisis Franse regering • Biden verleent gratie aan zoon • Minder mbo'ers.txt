2/12 in Nieuwsuur: Crisis Franse regering • Biden verleent gratie aan zoon • Minder mbo'ers
2024-12-02T12:34:01+0100
https://nos.nl/nieuwsuur/artikel/2546797-2-12-in-nieuwsuur-crisis-franse-regering-biden-verleent-gratie-aan-zoon-minder-mbo-ers

De kans is groot dat de Franse regering het einde van de week niet haalt. Premier Michel Barnier wil tientallen miljarden bezuinigen om het begrotingstekort en de staatsschuld terug te dringen. De linkse oppositie vindt de plannen veel te ver gaan en ook de radicaal-rechtse oppositie heeft grote twijfels. De oppositie wil het kabinet met een motie van wantrouwen naar huis sturen. We bespreken de situatie met onze verslaggever Saskia Dekkers.
De Amerikaanse president Joe Biden heeft gratie verleend aan zijn zoon Hunter. Die werd in juni schuldig bevonden aan het overtreden van de wapenwet en zou deze maand zijn straf te horen krijgen. Ook bekende hij schuld in een belastingzaak tegen hem. Door de gratie ontloopt hij zijn straf.
"Ik geloof in het rechtssysteem, maar ik geloof ook dat de politiek dit proces heeft beïnvloed en dat dat heeft geleid tot een gerechtelijke dwaling", zegt de president in een verklaring. Direct na de uitspraak in juni zei Biden nog dat hij zijn zoon geen gratie zou verlenen.
Het aantal mbo-studenten blijft dalen. In 2024 waren er bijna 2000 minder mbo'ers dan het jaar ervoor. De MBO Raad noemt de situatie "alarmerend". "Mbo'ers spelen een cruciale rol in onze vitale sectoren. We moeten nu in actie komen om te voorkomen dat de boel vastloopt", zegt voorzitter Adnan Tekin. In de studio schuift aan Doekle Terpstra, voorzitter van Techniek Nederland.
Nieuwsuur
Binnenland
Deel artikel: