Vanavond op tv: Aanpak corruptie Europarlement • Compensatie toeslagenouders • Superrijken willen meer belasting betalen
2023-01-18T14:36:10+0100
https://nos.nl/nieuwsuur/artikel/2460311-vanavond-op-tv-aanpak-corruptie-europarlement-compensatie-toeslagenouders-superrijken-willen-meer-belasting-betalen

In Brussel wordt vandaag de vervanger gekozen van de Griekse Europarlementariër Eva Kaili, die in december uit haar functie werd gezet en inmiddels in de gevangenis zit. Qatar zou haar hebben omgekocht, in de hoop zo de besluitvorming in het Europees Parlement te beïnvloeden.
In Nieuwsuur vanavond een interview met EU-parlementsvoorzitter Roberta Metsola, over de aanpak van corruptie.
Het is twee jaar geleden dat de gedupeerden van de toeslagenaffaire een compensatie toegezegd hebben gekregen. Maar de Vereniging Nederlandse Gemeenten (VNG) vreest dat het nog jaren gaat duren voordat ze ook daadwerkelijk volledig gecompenseerd zijn. De bestuurder heeft het over 2030.
Toeslagenouders moeten hun situatie laten beoordelen. Maar dat is een ingewikkeld en tijdrovend proces. Inmiddels hebben bijna 8000 gedupeerden daarom nu een advocaat. Ter vergelijking: een jaar geleden was dat nog niet de helft.
Een opvallende brief van 205 miljonairs en miljardairs aan de wereldtop, die nu bijeen komt in het Zwitserse Davos voor het World Economic Forum (WEF): "Laat ons méér belasting betalen."
Zo willen de superrijken de extreme ongelijkheid in de wereld aanpakken. De kloof tussen arm en rijk is de afgelopen vijftig jaar namelijk alleen maar toegenomen, stellen ze.
Al vanaf begin van de oorlog vraagt Oekraïne om tanks, gevechtsvliegtuigen en langeafstandsraketten. Westerse bondgenoten voelden daar lange tijd niks voor, maar dit weekend lieten de Britten weten dat ze veertien Challenger 2-tanks naar Oekraïne sturen.
Ook Finland en Polen willen tanks sturen, maar moeten daarvoor wachten op een akkoord van Duitsland. De tanks die ze willen sturen - Leopard 2's - zijn gemaakt door een Duitse fabrikant en mogen daarom alleen met toestemming van Duitsland aan Oekraïne geleverd worden. De druk op Duitsland neemt daardoor flink toe.
Nieuwsuur
Binnenland
Deel artikel: