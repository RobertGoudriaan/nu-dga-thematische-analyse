Kamermeerderheid tegen waterafsluiting gezinnen
2023-02-28T15:52:00+0100
https://nos.nl/nieuwsuur/artikel/2465603-kamermeerderheid-tegen-waterafsluiting-gezinnen

Yoeri Vugts
redacteur Nieuwsuur
Linda de Groot
verslaggever Nieuwsuur
Yoeri Vugts
redacteur Nieuwsuur
Linda de Groot
verslaggever Nieuwsuur
Een meerderheid in de Tweede Kamer wil dat gezinnen met kinderen niet meer worden afgesloten van water. De Kinderombudsman en speciale VN-rapporteur voor water en hygiëne roepen minister Mark Harbers (Infrastructuur en Waterstaat) in Nieuwsuur op ermee te stoppen. Ongeveer 1 procent van de huishoudens in Nederland heeft moeite om de waterrekening te betalen.
Nederland sluit huishoudens in uiterste gevallen af van water, wanneer betalingsherinneringen en het aanbieden van schuldhulp niet tot een oplossing leiden. Volgens de Kinderombudsman en de VN-rapporteur zijn kinderen daarmee de dupe van betalingsachterstanden van hun ouders, terwijl het recht op water voor kinderen in verdragen is vastgelegd.
Uitzonderingen op afsluiting gelden alleen voor kwetsbare consumenten: mensen die kunnen aantonen dat ze ziek of kwetsbaar zijn en daarmee gezondheidsrisico's lopen. Een meerderheid in de Tweede Kamer wil dat ook kinderen onder deze definitie gaan vallen. Minister Harbers zou daarvoor het afsluitbeleid moeten aanpassen. Tot nu toe wil de minister geen gehoor geven aan oproepen om gezinnen niet langer af te sluiten.
D66 denkt aan een noodfonds dat moet voorkomen dat mensen in armoede worden afgesloten. De overheid betaalt dan de waterrekening. "Water is een eerste levensbehoefte. Toch worden ieder jaar huishoudens afgesloten van drinkwater omdat zij de rekening niet kunnen betalen. Dat is verschrikkelijk, vooral als kinderen hiervan de dupe worden", zegt D66-Kamerlid Hulya Kat.
De partijen D66, PVV, SP, PvdA, GroenLinks, Partij voor de Dieren, ChristenUnie, Forum voor Democratie, JA21, Groep Van Haga, SGP, DENK, Volt, BBB, BIJ1 en Omtzigt scharen zich allemaal achter de oproep. Coalitiepartijen CDA en VVD steunen de oproep niet. De partijen Den Haan en Gundogan hebben niet gereageerd.
"Het is bizar dat gezinnen met kinderen worden afgesloten van schoon drinkwater. Een paar honderd euro per jaar is voor een gezin in armoede een kapitaal, voor drinkwaterbedrijven peanuts", zegt ChristenUnie-Kamerlid Pieter Grinwis. "Bovendien, deze bedrijven zijn in handen van gemeenten. Gemeenten die er alles aan doen om kinderen uit de armoede halen. Niets logischer kortom om dit afsluitbeleid te stoppen."
"Drinkwater is van vitaal belang voor de ontwikkeling van een kind. Wij vinden dat de financiële situatie al dan niet voortkomend uit keuzes gemaakt door ouders niet van invloed mag zijn op de ontwikkeling van een kind", zegt Laurens Dassen van Volt.
"De mensen die al in de situatie zitten dat zelfs water wordt afgesloten, hebben waarschijnlijk al zoveel problemen. Bovendien, hoeveel kost het afsluiten en later weer aansluiten van zo'n aansluiting ten opzichte van andere vormen van ondersteuning?", vraagt Caroline van der Plas van BBB zich af.
"Ik onderschrijf de oproep van de Kinderombudsman en de VN-rapporteur. Wat mij betreft horen kinderen tot de groep kwetsbare consumenten. Niet voldoende water brengt grote gezondheidsrisico's met zich mee. Daarom is het belangrijk dat kinderen altijd toegang hebben tot water, ondanks schulden van hun ouders", zegt Kamerlid Pieter Omtzigt. De SGP wil een aparte regeling maken om gezinnen met minderjarige kinderen uit te zonderen van waterafsluiting.
Alleen de coalitiepartijen CDA en VVD scharen zich níet achter de oproep. "Drinkwaterbedrijven hebben een convenant gesloten met de brancheorganisatie voor schuldhulpverlening en sociaal bankieren (NVVK). Daarin is afgesproken dat huishoudens bij betalingsproblemen niet worden afgesloten van water als ze meewerken aan schuldhulpverlening. Dat vinden we een goed uitgangspunt", zegt VVD-Kamerlid Fahid Minhas.
Nieuwsuur
Politiek
Deel artikel: