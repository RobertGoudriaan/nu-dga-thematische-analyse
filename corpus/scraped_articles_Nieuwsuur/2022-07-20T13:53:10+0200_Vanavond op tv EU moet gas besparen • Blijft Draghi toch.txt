Vanavond op tv: EU moet gas besparen • Blijft Draghi toch?
2022-07-20T13:53:10+0200
https://nos.nl/nieuwsuur/artikel/2437555-vanavond-op-tv-eu-moet-gas-besparen-blijft-draghi-toch

Alle EU-landen moeten tot komend voorjaar 15 procent minder gas gebruiken. Nu gaat het nog om een richtlijn maar als te veel landen zich er niet aan houden, wordt het een verplichting. Als er in een land een gastekort dreigt, is het de bedoeling dat andere landen bijspringen.
Is dit noodplan van de Europese Commissie genoeg om EU-landen de komende winter door te helpen als Rusland, zoals wordt verwacht, de gasexport terugdraait of zelfs stopt? We spreken erover met Eurocommissaris Frans Timmermans. En we nemen een kijkje over de grens in Duitsland, waar ze al een stuk verder zijn met het nemen van besparende maatregelen.
De Italiaanse premier Mario Draghi wil toch aanblijven als premier, mits de coalitiepartijen hem steunen. Draghi had zijn ontslag ingediend toen coalitiepartner de Vijfsterrenbeweging niet wilde meedoen aan een stemming over een miljardensteunpakket om de pijn van de inflatie te verzachten. Maar de president had het ontslag geweigerd.
Draghi noemde de steun voor zijn regering onder Italianen "ongeëvenaard en onmogelijk om te negeren". Of de partijen ook verder willen, is nog de vraag.
Nieuwsuur
Binnenland
Deel artikel: