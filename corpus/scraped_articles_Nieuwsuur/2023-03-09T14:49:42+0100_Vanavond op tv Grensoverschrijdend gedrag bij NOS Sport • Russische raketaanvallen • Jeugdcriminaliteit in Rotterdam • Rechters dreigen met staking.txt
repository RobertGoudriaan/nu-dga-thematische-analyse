Vanavond op tv: Grensoverschrijdend gedrag bij NOS Sport • Russische raketaanvallen • Jeugdcriminaliteit in Rotterdam • Rechters dreigen met staking
2023-03-09T14:49:42+0100
https://nos.nl/nieuwsuur/artikel/2466819-vanavond-op-tv-grensoverschrijdend-gedrag-bij-nos-sport-russische-raketaanvallen-jeugdcriminaliteit-in-rotterdam-rechters-dreigen-met-staking

De hoofdredactie van NOS Sport treedt op termijn terug, om ruimte te maken voor "nieuw leiderschap" naar aanleiding van een inventarisatie van meldingen over grensoverschrijdend gedrag op de redactie. Bijna honderd mensen hebben zich gemeld bij de externe vertrouwenspersonen. Te gast is Dick de Gilder. Hij schreef het boek 'De voorbeeldige organisatie. Van goede bedoelingen naar goed gedrag'.
Bij Russische raketaanvallen op verschillende Oekraïense steden zijn afgelopen nacht zeker vijf doden gevallen. Voor het eerst in drie weken waren er weer zulke aanvallen in heel Oekraïne, vooral op kritieke infrastructuur, zoals energiefaciliteiten.
Steeds meer jongeren in Rotterdam worden geronseld voor allerlei vormen van criminaliteit. Dat meldde Nieuwsuur deze week. Vooral jongeren die tegen betaling containers met drugs leeghalen, zogeheten 'uithalers', vormen een groot probleem. Vanavond praten we erover met de burgemeester van Rotterdam, Ahmed Aboutaleb. Zijn gemeente heeft een bedrag van ruim 10 miljoen euro per jaar toegezegd gekregen van het ministerie van Justitie en Veiligheid ter voorkoming van jeugdcriminaliteit.
De rechtspraak piept en kraakt al jaren, maar voor veel rechters en officieren van justitie is de grens nu echt bereikt. Honderden van hen dreigen tijdelijk het werk neer te leggen uit onvrede over de hoge werkdruk, enorme personeelstekorten en toenemende bedreigingen. Ze gaven de minister voor Rechtsbescherming, Franc Weerwind, twee weken om met concrete maatregelen te komen.
Nieuwsuur
Binnenland
Deel artikel: