Rutte bijna langstzittende premier, VVD-jongeren willen nieuwe kandidaat
2022-07-30T17:20:41+0200
https://nos.nl/nieuwsuur/artikel/2438867-rutte-bijna-langstzittende-premier-vvd-jongeren-willen-nieuwe-kandidaat

"Ik voel wel dat ik langzamerhand halverwege ben", zei premier Mark Rutte eerder deze maand op een persconferentie. "Nog geen seconde" heeft hij overwogen te stoppen als minister-president, de baan die hij sinds oktober 2010 heeft.
Maar in de rest van de politiek klinkt de vraag: 'is Ruttes tijd niet voorbij?' steeds vaker. Ook in zijn eigen partij, hoort Nieuwsuur.
Rutte levert ons de zetels en de macht. Wij doen als partij verder niet zo heel moeilijk.
Vooral jongerenpartij JOVD is stellig. "We zijn er heel erg trots op dat hij de langstzittende premier gaat worden", zegt voorzitter Daphne Lodder. "Maar als er nieuwe verkiezingen komen, aan het eind van deze termijn, dan denk ik dat de VVD er goed aan doet om met een nieuwe in zee te gaan."
Vicevoorzitter Robbert Verheul vult aan: "Rutte heeft ons heel veel crises doorgeleid. Maar af en toe is het wel tijd voor visie zonder mensen gelijk naar de oogarts door te verwijzen."
Politiek verslaggever Arjan Noorlander van Nieuwsuur neemt je in de video hieronder mee door de trukendoos van Rutte, hoe kon hij zo lang aan de macht blijven?
Ruttes vermeende gebrek aan visie is al langer mikpunt van kritiek. Het zou ook resulteren in een debat- en ideeëloze partij, zeggen oudgedienden van de VVD tegen Nieuwsuur.
"Je kunt van de VVD heel veel zeggen, maar niet dat het een bruisende debatpartij is met grote manifesten of commissies met spraakmakende standpunten", zegt oud-Tweede Kamerlid Mark Verheijen. "Dat zit niet in de traditie van de VVD, maar zeker de afgelopen twaalf jaar is dat gewoon niet gebeurd."
Verheijen zegt niet met zoveel woorden dat hij een vervanger wil voor Rutte bij de volgende parlementsverkiezingen. Maar hij, en andere VVD'ers, zijn wel kritisch over hoe de VVD onder zijn leiding is veranderd.
"Ik vind dat het interne debat binnen de VVD veel meer gevoerd kan worden", zegt oud-VVD-leider Ed Nijpels. "Het zou heel raar zijn als wij als VVD niet af en toe van mening kunnen verschillen. Mark Rutte is niet Kim Jong-un en de VVD is niet de communistische partij van Noord-Korea."
Voor mij is bepalend: heb ik nog de ideeën, de energie, de druipende mondhoeken.
Nieuwsuur
Politiek
Deel artikel: