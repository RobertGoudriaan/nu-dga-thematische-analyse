Vanavond op tv: Twijfels over kandidatuur Joe Biden • NAVO-hulp aan Oekraïne • Limburg beter beschermd na overstromingen?
2024-07-11T15:07:52+0200
https://nos.nl/nieuwsuur/artikel/2528478-vanavond-op-tv-twijfels-over-kandidatuur-joe-biden-navo-hulp-aan-oekraine-limburg-beter-beschermd-na-overstromingen

De Amerikaanse president Joe Biden ligt al een paar weken onder vuur na een moeizaam debat met de Republikeinse presidentskandidaat Trump. De Democraat kwam hakkelend en op sommige momenten onbegrijpelijk uit de hoek. De druk op de zittende president neemt steeds verder toe, zeker nu ook voor het eerst een Democratische senator Biden heeft opgeroepen uit de race te stappen. We spreken met een donateur van Biden en onze Amerika-correspondent Marieke de Vries praat ons bij over de laatste ontwikkelingen.
Tientallen regeringsleiders zijn deze dagen in Washington vanwege het 75-jarig bestaan van de NAVO. Tijdens de verjaardagstop staat een aantal belangrijke thema's op het programma, waaronder de steun aan Oekraïne. Zo stelt de NAVO een speciale coördinator aan die de veiligheidshulp aan Oekraïne moet gaan begeleiden. We spraken met Douglas Jones, hij is onderminister voor Europese zaken en houdt toezicht op de Europese veiligheid, waaronder de NAVO.
Het is deze maand drie jaar geleden dat Limburg te maken kreeg met hevige overstromingen. Tienduizenden inwoners raakten gedupeerd. "Dat mag nooit meer gebeuren", riepen getroffen bewoners. De provincie probeert zich sindsdien beter te wapenen tegen het wassende water. Maar gaat dat snel genoeg? Nieuwsuur keert terug naar Limburg en spreekt met gedupeerde Limburgers en betrokkenen die de regio waterbestendig proberen te maken.
Nieuwsuur
Binnenland
Deel artikel: