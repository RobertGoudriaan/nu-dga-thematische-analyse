Vanavond op tv: Hoorzitting Marjolein Faber • Ollongren over haar tijd als defensieminister • Kandinsky's geschiedenis in Volendam
2024-06-24T10:46:50+0200
https://nos.nl/nieuwsuur/artikel/2525918-vanavond-op-tv-hoorzitting-marjolein-faber-ollongren-over-haar-tijd-als-defensieminister-kandinsky-s-geschiedenis-in-volendam

Het einde van kabinet-Rutte IV is in zicht, dus blikken we met Kajsa Ollongren terug op haar tijd als minister van Defensie. Ze bekleedt die functie nu tweeënhalf jaar. Toen ze aantrad klonk er kritiek van defensiebonden omdat ze te weinig defensie-ervaring zou hebben. Kort na haar aantreden viel Poetin Oekraïne binnen, en een jaar later escaleerde het conflict tussen Israël en Hamas. Hoe kijkt ze nu naar die oorlogen? En hoe denkt ze over de toekomst van de Nederlandse en Europese defensie-industrie?
Het is de derde dag van hoorzittingen met kandidaat-bewindslieden. Onder anderen beoogd klimaatminister Sophie Hermans (11.30 uur) en Marjolein Faber van Asiel en Migratie (17.00 uur) worden bevraagd door leden van de Tweede Kamer. Vooral die laatste lijkt interessant te worden: VVD-leider Yesilgöz uitte openlijk haar twijfels over de kandidatuur van Faber, die in haar politieke carrière meerdere controversiële uitspraken deed over migratie en de omvolkingstheorie.
Ook de BBB'ers die het ministerie van Landbouw, Visserij, Voedselzekerheid en Natuur gaan leiden komen langs: Femke Wiersma (minister) en Jean Rummenie (staatssecretaris).
De hoorzittingen zijn live te volgen bij de NOS via deze stream.
Volendam is anno 2024 bekend van de palingsound, toeristen op de Dijk en de plaatselijke voetbalclub. Weinig mensen weten dat het dorp ruim honderd jaar geleden een belangrijk kunstenaarsdorp was.
Wassily Kandinsky, de Russisch-Franse godfather van de abstracte kunst, maakte ooit enkele schetsen in Volendam. Die zijn op dit moment te zien in het Amsterdamse museum H'ART, waar een grote Kandinsky-tentoonstelling bezig is.
Nieuwsuur
Binnenland
Buitenland
Politiek
Deel artikel: