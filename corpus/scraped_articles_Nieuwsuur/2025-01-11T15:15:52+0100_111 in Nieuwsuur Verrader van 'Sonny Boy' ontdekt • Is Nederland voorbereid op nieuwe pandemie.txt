11/1 in Nieuwsuur: Verrader van 'Sonny Boy' ontdekt • Is Nederland voorbereid op nieuwe pandemie?
2025-01-11T15:15:52+0100
https://nos.nl/nieuwsuur/artikel/2551343-11-1-in-nieuwsuur-verrader-van-sonny-boy-ontdekt-is-nederland-voorbereid-op-nieuwe-pandemie

Er is veel te doen over de dossiers van het Centraal Archief Bijzondere Rechtspleging. De kritiek is bekend: honderdduizenden namen worden nu genoemd, maar de dossiers zijn online niet in te zien. Wie in de Tweede Wereldoorlog goed was, en wie fout, blijft volstrekt onduidelijk. Maar de archieven leveren ook een onverwachte onthulling op: bijna tachtig jaar na afloop van de oorlog, en twintig jaar nadat de bestseller Sonny Boy verscheen, is plots opgehelderd wie 'Sonny Boy' en zijn ouders (die onderduikers hielpen) verraadde. Te gast is schrijfster Annejet van der Zijl, die het boek schreef.
De afgelopen jaren overlijden over de hele wereld mensen aan vogelgriep, maar nog niet eerder in de Verenigde Staten. Tot deze week. Sinds vorig jaar voor het eerst vogelgriep bij Amerikaanse koéien werd vastgesteld, lukt het maar niet de verspreiding van het virus onder de duim te krijgen. En dat leidt tot zorgen bij experts. Want kan vogelgriep niet alleen tot een pandemie onder dieren, maar ook tot een pandemie onder mensen leiden? Te gast is viroloog Marion Koopmans.
Nieuwsuur
Binnenland
Deel artikel: