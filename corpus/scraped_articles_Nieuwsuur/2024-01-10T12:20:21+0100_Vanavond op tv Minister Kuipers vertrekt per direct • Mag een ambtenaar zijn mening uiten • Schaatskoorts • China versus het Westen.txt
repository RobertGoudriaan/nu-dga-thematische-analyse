Vanavond op tv: Minister Kuipers vertrekt per direct • Mag een ambtenaar zijn mening uiten? • Schaatskoorts • China versus het Westen
2024-01-10T12:20:21+0100
https://nos.nl/nieuwsuur/artikel/2504381-vanavond-op-tv-minister-kuipers-vertrekt-per-direct-mag-een-ambtenaar-zijn-mening-uiten-schaatskoorts-china-versus-het-westen

Demissionair minister Ernst Kuipers (D66) van Volksgezondheid verlaat per direct de Haagse politiek. Dat laat hij weten via X. Hij schrijft daar dat hij een functie in het buitenland gaat bekleden. Kuipers is in korte tijd de derde demissionaire bewindspersoon van D66 die voortijdig vertrekt. We praten met Nynke de Zoeten in Den Haag.
Ambtenaren van de provincie Friesland zijn op de vingers getikt nadat ze een brandbrief over de in hun ogen 'te trage aanpak' van de klimaatcrisis hadden ondertekend. Gedeputeerde Staten van Friesland vindt dat ze niet naar buiten mogen treden met hun persoonlijke mening.
Er is de laatste tijd meer protest van ambtenaren: in november gingen 40 Amsterdamse ambtenaren de straat op na de verkiezingswinst van de PVV van Geert Wilders. En in december hielden ruim honderd rijksambtenaren in Den Haag een "stil protest" tegen het Nederlandse standpunt rond de oorlog tussen Israël en Hamas. Mogen ambtenaren zich uitspreken over beleid?
Schaatsliefhebbers kunnen vandaag eindelijk hun hart ophalen, want het vriest. Op steeds meer plaatsen kan worden geschaatst. Maar het is nog niet overal veilig. Nieuwsuur stapt samen met de eerste waaghalzen het natuurijs op.
In de Indo-Pacific-regio woont zestig procent van de wereldbevolking en zo'n 36 procent van de wereldhandel vindt er plaats. Maar juist daar staan China en het Westen lijnrecht tegenover elkaar. China probeert in het gebied meer militaire invloed te krijgen en bouwt daarom aan een enorme marine, die inmiddels qua aantal schepen de grootste ter wereld is. De kleine eilandstaatjes in de Pacific zijn door de machtsstrijd tussen China en het Westen een politieke speelbal geworden. We bezochten de Salomonseilanden, pal voor de kust van de belangrijke westerse steunpilaar Australië, waar de Chinese invloed gestaag verder groeit.
Nieuwsuur
Binnenland
Deel artikel: