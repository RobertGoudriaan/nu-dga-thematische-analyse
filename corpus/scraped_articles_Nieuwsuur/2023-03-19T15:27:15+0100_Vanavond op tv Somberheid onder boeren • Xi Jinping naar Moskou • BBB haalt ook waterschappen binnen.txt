Vanavond op tv: Somberheid onder boeren • Xi Jinping naar Moskou • BBB haalt ook waterschappen binnen
2023-03-19T15:27:15+0100
https://nos.nl/nieuwsuur/artikel/2468067-vanavond-op-tv-somberheid-onder-boeren-xi-jinping-naar-moskou-bbb-haalt-ook-waterschappen-binnen

Nu de stikstofcrisis voorlopig nog wel doorwoekert, ook na de monsterzege van de BBB van afgelopen week, vinden boerenorganisaties het de hoogste tijd méér hulp te bieden aan boeren die mentaal in de knel zitten. Omdat het cliché 'de boer praat niet' vaak blijkt te kloppen, start morgen een campagne praten over stress en somberheid onder boeren te stimuleren.
China als vredesduif voor de oorlog in Oekraïne. Dat wordt waarschijnlijk de boodschap waarmee de Chinese president Xi Jinping morgen op het vliegtuig naar Rusland stapt. Daar ontmoet hij de Russische president Vladimir Poetin en zal Xi zijn plan als bemiddelaar aanprijzen. Of Rusland en Oekraïne dat zien zitten, is nog maar de vraag. Te gast is Ingrid d'Hooghe, China-expert van Instituut Clingendael.
Ook bij de verkiezingen voor de waterschappen won BBB enorm: in maar liefst 13 van de 21 waterschappen is de BBB op basis van de voorlopige uitslag in één klap de grootste geworden. Een net ingevoerde wetswijziging moest de invloed van boeren op de waterschappen en het waterbeleid juist kleiner maken. Maar de BBB-overwinning betekent volgens deskundigen dat de invloed van boeren op het waterbeleid groot zal blijven.
Nieuwsuur
Binnenland
Deel artikel: