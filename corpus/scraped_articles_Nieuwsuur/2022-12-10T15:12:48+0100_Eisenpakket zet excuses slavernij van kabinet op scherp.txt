Eisenpakket zet excuses slavernij van kabinet op scherp
2022-12-10T15:12:48+0100
https://nos.nl/nieuwsuur/artikel/2455880-eisenpakket-zet-excuses-slavernij-van-kabinet-op-scherp

Er moet een herstelfonds komen voor nazaten van de slachtoffers van de slavernij. Het discriminerende woord neger moet strafbaar worden gesteld en Zwarte Piet moet uit het publieke domein verdwijnen. Dat schrijven diverse belangengroepen in een brief aan het kabinet, die in handen is van Nieuwsuur. Alleen met het inwilligen van deze en nog meer eisen gaan de partijen akkoord met de publieke excuses van het kabinet op 19 december.
De organisaties willen dat het kabinet een concreet routeplan presenteert dat net zo lang duurt totdat "de achterstelling van de nazaten is opgelost". Zo willen ze dat Nederland de binnenlandse schuld van de Caribische eilanden en Suriname gaat kwijtschelden. Het herstelfonds moet daarnaast zwarte culturele instellingen en instituten structureel gaan financieren.
Een andere voorwaarde is dat koning Willem-Alexander een toespraak zal houden in het Amsterdamse Oosterpark tijdens de herdenking op 1 juli. De premier van Aruba en organisaties waaronder Zwart Manifest, Kick Out Zwarte Piet, The Black Archives, NiNsee en Vereniging Antilliaans Netwerk ondersteunen dit document vol "randvoorwaarden". "Vanuit onze posities zijn wij alleen akkoord met 19 december en kunnen wij dit alleen publiekelijk verdedigen als het kabinet zich committeert aan de randvoorwaarden die we meegeven", schrijven zij.
Erkenning van, excuses voor en het herstel van schade door het slavernijverleden zal in de wet moeten worden verankerd, vinden de organisaties. Afgelopen donderdag spraken leden van het kabinet op het Catshuis nog met organisaties en vertegenwoordigers van het Caribisch deel van het Koninkrijk en Suriname over de voorgenomen excuses voor het slavernijverleden.
Tijdens het Catshuisoverleg bleek volgens de opstellers van de randvoorwaarden dat het kabinet zich grote zorgen maakt over de polarisatie in de samenleving die ook zijn doorwerking heeft in het huidige politieke klimaat. "De vrees is dat het momentum dat nu is gecreëerd teniet zou kunnen worden gedaan als er te lang wordt gewacht", zo valt te lezen.
"Het is goed dat een deel van onze gesprekspartners hun ideeën in de brief hebben samengevat. Want zij hebben de punten van verschillende organisaties op een rij gezet. Ze weten dat we niet alles zullen overnemen, dat hebben we in het Catshuis ook besproken. Maar we vervolgen komende periode het gesprek met hen en met andere betrokkenen."
Noot van de redactie: in een nieuwe versie van dit artikel is het woord "discriminerende" toegevoegd aan de eerste alinea om het n-woord niet zonder zijn discriminerende betekenis te gebruiken.
Nieuwsuur
Collectie
Slavernijverleden
Buitenland
Politiek
Deel artikel: