EU onderzoekt Ozempic na meldingen van zelfmoordgedachten
2023-07-12T16:34:02+0200
https://nos.nl/nieuwsuur/artikel/2482541-eu-onderzoekt-ozempic-na-meldingen-van-zelfmoordgedachten

Het Europees Geneesmiddelenagentschap (EMA) onderzoekt of er een verband is tussen het gebruik van afslankgeneesmiddelen zoals Ozempic, Saxenda en Wegovy en suïcidale gedachten. Het onderzoek komt na 150 meldingen van zelfmoordgedachten en zelfbeschadiging in IJsland.
Ozempic, en ook Saxenda en Wegovy, zijn bedoeld als diabetes medicatie, maar mensen lijken er in korte tijd tientallen kilo's van af te vallen. Het medicijn verlaagt de bloedsuikerspiegel. De vraag naar de medicijnen is groot: miljoenen mensen gebruiken het, met wereldwijde tekorten als gevolg.
Ozempic is net als Wegovy een product van pharmaceut Novo Nordisk. Wegovy wordt voorgeschreven voor patiënten met overgewicht en Ozempic voor patiënten met diabetes type 2. Het bedrijf ontkent in Amerikaanse media dat er een verband bestaat tussen zelfmoordgedachten en de medicijnen. "Patiëntveiligheid is een topprioriteit."
Ook het EMA schrijft in een verklaring dat het nog niet duidelijk is of de gemelde gevallen in IJsland verband houden met de geneesmiddelen zelf of met onderliggende aandoeningen van de patiënt of andere factoren. "De toetsing vindt plaats in het kader van een signaalprocedure. Een signaal is informatie over een nieuwe bijwerking die mogelijk wordt veroorzaakt door een geneesmiddel of een nieuw aspect van een bekende bijwerking die verder onderzoek rechtvaardigt", schrijft het geneesmiddelenagentschap.
Zowel Ozempic als Wegovy moeten eens per week geïnjecteerd worden in je buik, dijbeen of arm. De werkzame stof in beide middelen heet semaglutide. Semaglutide verlaagt de bloedsuikerspiegel en reguleert insuline, wat cruciaal is voor mensen met type 2 diabetes. Daarnaast imiteert het een hormoon, GLP-1, dat de eetlust beperkt door ons lichaam signalen te sturen dat we genoeg hebben gegeten en door onze maag langzamer te legen.
Gemiddeld valt de meerderheid van de gebruikers van deze medicatie zo'n vijf procent af. Dertig procent van de gebruikers valt tien procent af. En die resultaten zijn erg aanlokkelijk voor mensen die wel willen afvallen, maar geen medisch traject willen volgen.
Op sociale media prijzen beroemdheden zoals Twitter-eigenaar Elon Musk het diabetesmedicijn aan als wondermiddel. Video's van gebruikers die hun ervaringen delen op TikTok worden miljoenen keren bekeken. Het College ter Beoordeling van Geneesmiddelen (CBG) waarschuwde in maart het medicijn niet te gebruiken zonder toezicht van een arts.
"Eerst moeten artsen naar de oorzaken van iemands overgewicht kijken, daarna volgt een eventuele levensstijlinterventie", zei Liesbeth van Rossum eerder in Nieuwsuur. Ze is hoogleraar op het gebied van obesitas in het Erasmus MC in Rotterdam. "Als deze stappen onvoldoende effect hebben, dan pas kun je als hulpmiddel een medicijn toevoegen. Maar dat moet wel via een arts en onder goede controle."
Ömrüm Aydin van de Nederlandse Obesitasstichting benadrukte eerder dat de medicijnen geen wondermiddel zijn. "Het nadeel is dat als je stopt met dit middel, je weer aankomt. Het is geen quick fix, maar iets wat op lange termijn begeleid en onderhouden moet worden."
Het Geneesmiddelenagentschap EMA verwacht tegen november met een oordeel te komen over eventuele onbekende bijwerkingen..
Denk je aan zelfdoding, of maak je je zorgen om iemand? Neem dan 24/7 gratis en anoniem contact op met 0800-0113 of chat op www.113.nl.
Nieuwsuur
Binnenland
Deel artikel: