Vanavond op tv: Toezicht veiligheid schiet tekort • 'Palestijnse doden bij Israëlische actie' • Hoe serieus was de Duitse 'rollator-putsch'?
2023-01-26T14:08:10+0100
https://nos.nl/nieuwsuur/artikel/2461307-vanavond-op-tv-toezicht-veiligheid-schiet-tekort-palestijnse-doden-bij-israelische-actie-hoe-serieus-was-de-duitse-rollator-putsch

In veel sectoren, van scheepvaart tot de chemie, is de veiligheid niet gegarandeerd. Er zijn grote twijfels of benodigde certificaten voor veiligheid en kwaliteit wel terecht worden afgegeven. Dat zegt de Inspectie Leefomgeving en Transport (ILT). De organisatie deed onderzoek naar het eigen toezicht.
Bij een inval van het Israëlische leger op de Westelijke Jordaanoever zijn volgens Palestijnse autoriteiten zeker negen Palestijnen gedood. Zestien anderen zouden gewond zijn geraakt. De inval was in een kamp, oorspronkelijk bedoeld voor Palestijnse vluchtelingen, dat in de loop der jaren is uitgegroeid tot een permanente woonwijk met betonnen huizen. Volgens het Israëlische leger was de actie bedoeld om leden van de Palestijnse militante beweging Islamitische Jihad op te pakken.
De afgelopen maanden liepen de spanningen tussen Israël en de Palestijnse gebieden opnieuw fors op. Na de inval van vandaag komt het aantal Palestijnse doden dat deze maand is gevallen op zeker 29. Te gast is oud-corespondent Ties Brock.
Het werd afgedaan als een operette-coup of een rollator-putsch: de arrestatie van 25 mannen en vrouwen op leeftijd in Duitsland, Oostenrijk en Italië begin december. De gearresteerden zouden van plan zijn geweest het Duitse parlement te bestormen. Ze waren verenigd in hun afkeer van de Bondsrepubliek Duitsland, die ze niet erkennen en die ze omver wilden werpen. Maar wás het allemaal wel zo lachwekkend, of moeten de rechts-radicale aanhangers serieus worden genomen?
Nieuwsuur
Binnenland
Deel artikel: