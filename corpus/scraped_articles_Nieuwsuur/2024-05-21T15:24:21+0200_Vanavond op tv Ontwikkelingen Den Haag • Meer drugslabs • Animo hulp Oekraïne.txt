Vanavond op tv: Ontwikkelingen Den Haag • Meer drugslabs • Animo hulp Oekraïne
2024-05-21T15:24:21+0200
https://nos.nl/nieuwsuur/artikel/2521316-vanavond-op-tv-ontwikkelingen-den-haag-meer-drugslabs-animo-hulp-oekraine

De vier partijleiders van de nieuwe coalitie en de formateur gaan donderdagochtend met elkaar spreken over de vraag wie er minister-president moet worden, aldus PVV-leider Wilders. Er zou al een nieuwe naam zijn genoemd, maar vooralsnog is onduidelijk welke. Politiek duider Arjan Noorlander praat ons bij. Intussen is het onrustig in de liberale fractie in de Europese Unie, waar de VVD en D66 deel van uitmaken. Zo noemde Valérie Hayer, de lijsttrekker van de Franse delegatie binnen de fractie, de VVD-samenwerking met Wilders "onaanvaardbaar". We spreken met betrokken Europarlementariërs en we schakelen met correspondent Kysia Hekster.
Het is een record, maar een met een randje. Vandaag maakte de politie bekend dat niet eerder zoveel drugslabs zijn ontdekt als vorig jaar. 151 waren het er: bijna de helft meer dan een jaar eerder. Drugslabs zijn kleine chemische fabrieken waar drugs als xtc, amfetamine en ghb worden gemaakt. Ook op het platteland duiken steeds meer drugslabs op. Daar worden boeren door criminelen verleid hun stallen te verhuren voor de productie van drugs. Maar soms gebeurt dit ook zonder medeweten van boeren.
Nederlandse vrijwilligers van de hulporganisatie Protect Ukraine leveren spullen voor het Oekraïense leger. Ze brengen onder andere verkenningsdrones, motoren en auto's naar het front. De hulporganisatie merkt dat de bereidheid om Oekraïne te helpen afneemt. Bij hun laatste levering zouden ze onderweg zelfs gesaboteerd zijn.
Nieuwsuur
Binnenland
Deel artikel: