Vanavond op tv: Ophef One Love-campagne • Wie volgt Truss op? • Gevluchte Rus in Nederland
2022-10-21T16:49:09+0200
https://nos.nl/nieuwsuur/artikel/2449262-vanavond-op-tv-ophef-one-love-campagne-wie-volgt-truss-op-gevluchte-rus-in-nederland

Door de ophef rondom de One Love-campagne, waarmee de KNVB een statement wil maken tegen alle vormen van discriminatie, heeft diezelfde KNVB besloten om voorlopig geen tweede One Love-actie in de Eredivisie te houden. Feyenoord-aanvoerder Orkun Kökcü weigerde afgelopen weekend de band te dragen en Excelsior-captain Redouan El Yaakoubi droeg een alternatieve band met het woord 'respect' erop.
Het One Love-bandje, symbool tegen alle vormen van uitsluiting, wordt door de KNVB opgeschort en pas weer in Qatar van stal gehaald. Dat doet de KNVB zonder overleg met de eigen anti-discriminatie-experts. Te gast is Marjan Olfers, hoogleraar sport en recht én lid van de KNVB-commissie tegen discriminatie.
In het Verenigd Koninkrijk wordt er volop gespeculeerd wie Liz Truss opvolgt als premier. Truss stapte gister op na 45 tumultueuze dagen. De Conservatieve Partij is op zoek naar weer een nieuwe leider die automatisch ook premier van het Verenigd Koninkrijk wordt. De derde in een jaar tijd.
Russen die het land ontvluchten om te ontkomen aan de mobilisatie, bereiken ook Nederland. Al gaan verreweg de meeste Russen naar Turkije en de Russische buurlanden Georgië en Kazachstan. Een naar Nederland gevluchte Rus doet vanavond onherkenbaar zijn verhaal.
Nieuwsuur
Binnenland
Deel artikel: