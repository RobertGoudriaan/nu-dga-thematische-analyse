19/3 in Nieuwsuur: Europese defensie • Het politieke midden • Chemiesector onder druk • Succes voor I'm Still Here
2025-03-19T12:55:49+0100
https://nos.nl/nieuwsuur/artikel/2560309-19-3-in-nieuwsuur-europese-defensie-het-politieke-midden-chemiesector-onder-druk-succes-voor-i-m-still-here

De oorlog in Oekraïne en de zorgen over de veiligheid in Europa maken dat politieke partijen weer meer samenwerking zoeken in het politieke midden. Hoe denken de kiezers over die beweging naar het midden?
Politiek verslaggever Arjan Noorlander duidt.
De Europese Commissie wil centraal wapens en munitie gaan inkopen. Het zou een voor Europese begrippen ongekende stap zijn. Defensie is een nationale bevoegdheid, de Europese Commissie gaat er niet over.
In het 'Witboek voor de toekomst van de Europese defensie' gaat de commissie in op de vraag hoe de honderden miljarden voor defensie verstandig kunnen worden uitgegeven. De conclusie van de Europese Commissie: "We moeten beter, gezamenlijk en Europees uitgeven. Alleen samen kunnen de lidstaten het verschil maken."
Steven Everts zit vanuit Brussel in de uitzending. Hij is directeur van het Europese Unie Instituut voor Strategische Studies en adviseert de EU over defensie.
Een fabriek van de Amerikaanse chemiereus LyondellBasell op de Tweede Maasvlakte in Rotterdam wordt gesloten. Van de 160 banen worden er 60 geschrapt. De chemiesector waarschuwt al tijden dat het niet goed gaat, onder meer door de hoge energieprijzen, maar ook door wereldwijde overcapaciteit.
Het was misschien wel de grootste verrassing bij de Oscars dit jaar: de Braziliaanse film I'm Still Here werd gekozen als beste buitenlandse film, de eerste Oscar voor Brazilië ooit. In de film staat de verdwijning van de prominente oud-politicus Rubens Paiva tijdens de militaire dictatuur centraal en dat raakt een open zenuw in Brazilië, dat nooit in het reine is gekomen met het dictatoriale verleden.
Het enorme succes van de film, die vorige week in Nederland in première ging, komt op een moment waarop de democratie in Brazilië en elders onder druk staat.
Nieuwsuur
Binnenland
Politiek
Deel artikel: