Politie vindt voor het eerst zeer dodelijke drugs nitazenen in Nederland
2024-08-30T18:23:09+0200
https://nos.nl/nieuwsuur/artikel/2535163-politie-vindt-voor-het-eerst-zeer-dodelijke-drugs-nitazenen-in-nederland

Alex Tieleman
Buitenlandredacteur Nieuwsuur
Alex Tieleman
Buitenlandredacteur Nieuwsuur
In Nederland is voor het eerst een grote hoeveelheid nitazenen, een extreem sterke pijnstiller, aangetroffen. In maart vond de politie duizend pillen in een postsorteerbedrijf bij Delft. Aanvankelijk leken het andere pijnstillers te zijn, maar onderzoek wees uit dat het om nitazenen gaat, laat de politie nu aan Nieuwsuur weten.
Het middel is tien tot vijftig keer sterker dan fentanyl, de beruchte pijnstiller die in de Verenigde Staten tot een ongekende drugscrisis heeft geleid met honderdduizenden overdosisdoden."Nitazenen zijn een supergevaarlijk middel", zegt politiewoordvoerder Thomas Aling.
Een minieme hoeveelheid van de drug kan al dodelijk zijn. In het Verenigd Koninkrijk worden sinds vorig jaar juni al 284 doden gelinkt aan nitazenen.
In Europa duikt het middel de afgelopen jaren steeds vaker op: tussen 2005 en 2023 zijn volgens het Europees Drugsagentschap EUDA 81 nieuwe nitazenen-varianten aangetroffen. Bij de Nederlandse vondst ging het om protonitazeen.
Bij die drugsvangst leek het in eerste instantie te gaan om de pijnstiller oxycodon, maar onderzoek wees dus anders uit. Dat baart de politie extra zorgen: Aling: "Op de pil staat een ander product. Een gebruiker weet niet meer exact wat hij neemt, maar pakt vervolgens wel een hele pil, honderd keer sterker dan heroïne. Dat kan grote gevolgen hebben voor de gezondheid."
Synthetische drugs als fentanyl en nitazenen zijn veel makkelijker en goedkoper te produceren dan plantaardige drugs, zeggen experts. Voor cocaïne, bijvoorbeeld, zijn grote stukken landbouwgrond nodig. Synthetische drugs zijn bovendien makkelijker te smokkelen doordat ze veel krachtiger te maken zijn: je bereikt een vergelijkbaar effect met kleinere hoeveelheden.
Het pakket dat in Delft werd gevonden had de Verenigde Staten als bestemming. De politie onderzoekt nu of de pillen in Nederland of elders gefabriceerd zijn. Aling: "Hoe komen ze Nederland binnen en waarom is Nederland mogelijk een draaischijf voor deze middelen? Dat is interessant en daar kijkt de politie uitvoerig naar."
Er is nog niemand aangehouden in deze zaak.
Nieuwsuur
Binnenland
Deel artikel: