Vanavond op tv: Marokko ruimt puin en bergt doden • Marokkanen in Nederland zeer bezorgd • Oorlog in Partij voor de Dieren
2023-09-09T15:41:57+0200
https://nos.nl/nieuwsuur/artikel/2489866-vanavond-op-tv-marokko-ruimt-puin-en-bergt-doden-marokkanen-in-nederland-zeer-bezorgd-oorlog-in-partij-voor-de-dieren

Marokko ruimt puin en bergt de velen doden na de zware aardbeving van vannacht. Marokko zegt dat de meeste slachtoffers zijn gevallen in onherbergzaam gebied ten zuiden van Marrakesh. Het epicentrum lag in het Atlasgebergte bij Oukaïmedene, zo'n 80 kilometer ten zuiden van Marrakech. In Marrakech zijn gebouwen ingestort en straten en auto's zijn bedolven onder puin. Reddingswerkers zijn sinds vannacht bezig om slachtoffers onder het puin vandaan te halen. Met graafmachines wordt geprobeerd om ze te bevrijden.
We schakelen vanavond met correspondent Zuid-Oost Azië, Mustafa Marghadi, die toevallig op familiebezoek was in Marokko, niet ver van het aardbevingsgebied. En met verslaggever Ties Brock in Marrakech.
De zorgen van de Marokkaanse gemeenschap in Nederland zijn groot. Het Samenwerkingsverband Marokkaanse Nederlanders (SMN) denkt na over inzamelingsacties voor de slachtoffers. Inmiddels heeft het Rode Kruis Giro6868 geopend. Te gast is burgemeester Ahmed Marcouch van Arnhem. Hij zegt dat er in Arnhem en omgeving veel mensen zijn die vaders en moeders, opa's en oma's' in het getroffen aardbevingsgebied hebben. "Daar staan we in Arnhem mee in contact."
De relatie tussen het bestuur van de Partij voor de Dieren en partijleider Esther Ouwehand is ernstig verziekt. Dat blijkt uit een brief die Ouwehand gisteren aan het bestuur heeft gestuurd en die in handen is van de NOS en Nieuwsuur. In de brief, die Ouwehand ook heeft gedeeld met onder meer de fractievoorzitters en afdelingsvoorzitters, zet ze uiteen dat het bestuur wat haar betreft "onvoldoende besef heeft van de meest basale democratische verhoudingen".
Nieuwsuur
Binnenland
Deel artikel: