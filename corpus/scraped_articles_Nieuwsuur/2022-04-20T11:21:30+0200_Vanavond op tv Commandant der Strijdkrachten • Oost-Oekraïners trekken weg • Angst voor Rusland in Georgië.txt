Vanavond op tv: Commandant der Strijdkrachten • Oost-Oekraïners trekken weg • Angst voor Rusland in Georgië
2022-04-20T11:21:30+0200
https://nos.nl/nieuwsuur/artikel/2425805-vanavond-op-tv-commandant-der-strijdkrachten-oost-oekrainers-trekken-weg-angst-voor-rusland-in-georgie

Premier Rutte maakte gisteren in een tweet bekend dat Nederland "zwaarder materiaal" aan Oekraïne gaat leveren, waaronder pantservoertuigen. We bespreken deze wapenleveranties met Commandant der Strijdkrachten Onno Eichelsheim, de hoogste militair van het Nederlandse leger en de belangrijkste militaire adviseur van de minister van Defensie.
We hebben het met hem ook over de staat van Defensie. Moet het Nederlandse leger een nieuwe rol krijgen nu er een grote oorlog woedt op het Europese continent? En zo ja: zijn we daar wel klaar voor?
Nu de oorlog in Oekraïne zich vooral afspeelt in het oosten van het land, proberen veel mensen aan de Oekraïense kant van de frontlinie westwaarts te trekken. Een bijzondere rol is daarbij weggelegd voor het stadje Pokrovsk: het is de enige plaats in de Donbas waar nog een dagelijkse evacuatietrein vertrekt.
Verslaggever Rudy Bouma was in het stadje en sprak met Oost-Oekraïners die weg probeerden te komen.
Het Georgische dorp Ergneti werd in 2008 vrijwel helemaal vernietigd door Russische bommen. Tientallen dorpsbewoners kwamen om.
Anno 2022 is de Russische dreiging nooit ver weg: het dorp ligt aan de grens met de separatistische republiek Zuid-Ossetië, waar Russische militairen gelegerd staan.
Correspondent Iris de Graaf ging langs in Ergneti en sprak er met dorpsbewoners over de vrees voor een nieuw conflict met Rusland.
Nieuwsuur
Binnenland
Deel artikel: