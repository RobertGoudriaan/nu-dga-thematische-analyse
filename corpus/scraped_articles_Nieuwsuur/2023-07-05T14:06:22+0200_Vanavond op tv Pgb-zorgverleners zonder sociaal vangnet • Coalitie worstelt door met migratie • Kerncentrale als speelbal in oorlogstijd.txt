Vanavond op tv: Pgb-zorgverleners zonder sociaal vangnet • Coalitie worstelt door met migratie • Kerncentrale als speelbal in oorlogstijd?
2023-07-05T14:06:22+0200
https://nos.nl/nieuwsuur/artikel/2481579-vanavond-op-tv-pgb-zorgverleners-zonder-sociaal-vangnet-coalitie-worstelt-door-met-migratie-kerncentrale-als-speelbal-in-oorlogstijd

Ondanks een recente uitspraak van de hoogste rechter krijgen familieleden die betaalde zorg verlenen aan een zieke ouder of kind geen uitkering als de zieke overlijdt. Terwijl de zorgverlener dan meteen zonder werk en inkomen zit. Het gaat om een groep van 80.000 zorgverleners zonder sociaal vangnet. Een schrijnende, hardvochtige en onmenselijke situatie zeggen diverse deskundigen en betrokkenen tegen Nieuwsuur.
De coalitiepartijen VVD, D66, CDA en ChristenUnie zitten vanavond weer bij elkaar om over maatregelen te praten die de asielinstroom moeten inperken. Dat duurt nu al maanden, maar de partijen komen er niet uit. Geen van de partijen is van plan het kabinet te laten vallen op het onderwerp migratie. Maar ook sluit geen van de partijen uit dat dat toch kan gebeuren. De VVD probeert de discussie in de coalitie op scherp te stellen en is met een soort deadline gekomen: aanstaande vrijdag moet er een plan liggen. Vanavond uit Den Haag het laatste nieuws van Arjan Noorlander.
Rusland en Oekraïne waarschuwen allebei, los van elkaar, voor een aanval op de Zaporizja-kerncentrale, die nu in Russische handen is. Volgens het Russische staatspersbureau RIA heeft het Russische atoomagentschap aanwijzingen dat Oekraïne de centrale komende nacht wil aanvallen met drones en precisiewapens. De Oekraïense krijgsmacht waarschuwt op haar beurt voor ontploffingen veroorzaakt door Russen, met als doel om de schuld in de schoenen van de Oekraïners te schuiven. Wat is er aan de hand en wat is het gevaar?
Nieuwsuur
Binnenland
Deel artikel: