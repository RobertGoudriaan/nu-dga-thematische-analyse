Warmtepakket, budgetcursus of meer loon: werkgevers willen personeel compenseren
2022-10-09T16:29:23+0200
https://nos.nl/nieuwsuur/artikel/2447691-warmtepakket-budgetcursus-of-meer-loon-werkgevers-willen-personeel-compenseren

Yoeri Vugts
redacteur Nieuwsuur
Ronja Hijmans
redacteur Nieuwsuur
Yoeri Vugts
redacteur Nieuwsuur
Ronja Hijmans
redacteur Nieuwsuur
Duurdere boodschappen en hogere energierekeningen. De roep om compensatie was en is luid. "Niet alles kan van de overheid komen", zei minister van Financiën Sigrid Kaag onlangs. Met een energieplafond en een generieke energiekorting neemt de overheid een deel van de compensatie voor haar rekening, maar ook werkgevers willen een duit in het zakje doen.
Sommige werkgevers nemen dat letterlijk. Zo keert familiebedrijf Klok Holding, actief in vastgoed, sinds deze zomer alle 530 medewerkers een maandelijkse toelage uit van 250 euro bruto. "Het baart ons zorgen, deze overmachtssituatie. Je hoort dat medewerkers stress hebben, omdat ze in één keer zijn geconfronteerd met hogere kosten", zegt directeur Ton van de Klok.
De rest van het jaar krijgen de medewerkers die toelage ook nog. Vanaf januari gaan de lonen omhoog en dan wordt bekeken of het extraatje blijft. "We hebben dit familiebedrijf in de vaart der volkeren goed verder kunnen brengen, dankzij al onze medewerkers. En dan vinden wij het belangrijk om - daar waar het kan - wat terug te geven. Uiteindelijk zal dat het werkgeluk en motivatie ten goede komen", zegt Van de Klok.
Over de bedragen moeten medewerkers nog wel belasting betalen. Werkgevers worstelen met de beperkte ruimte die de overheid volgens hen biedt om medewerkers tegemoet te komen. Sommige medewerkers komen met toeslagen in de knel wanneer ze een extraatje krijgen.
Dat is werkgevers een doorn in het oog. "Wij bepleitten maanden geleden al om medewerkers eenmalig onbelast iets extra's te kunnen geven", zegt een woordvoerder van werkgeversorganisatie VNO-NCW. "Feit is dat van alles wat een werkgever zijn medewerker extra geeft, het grootste deel aan de fiscale strijkstok blijft hangen. Netto-netto zou veel meer zoden aan de dijk zetten."
Bij het detacheringsbedrijf Kasparov Finance & BI kiezen ze voor een andere aanpak. Alle medewerkers die dat willen, komen in aanmerking voor budgettraining. "Je hebt aan de ene kant de mogelijkheid om blind te compenseren, maar wij vinden het voornamelijk belangrijk dat mensen wat meer besef krijgen van hoe je met geld kan omgaan", zegt directeur Sten Weingärtner. "We willen voor de langere termijn een oplossing bieden."
Financieel adviseur Jürgen de Jong denkt dat compensatie niet altijd het juiste middel is. "Op het moment dat je mensen geld geeft, waar eindigt dat? Als je een cursus aanbiedt hoe ze met geld om kunnen gaan, help je ze ook in de toekomst met het voorkomen van problemen. Daar zit een structureler karakter in."
Dat ziet ook Stephanie Hesterman van Budgetcoach.nl. "Wat wij terugkrijgen van medewerkers is dat ze het ontzettend waarderen als hun werkgever zich inzet voor de financiële fitheid van personeel. Ze zien dit als teken van goed werkgeverschap."
Volgens docent Human Resources Killian Wawoe (VU Amsterdam) twijfelen werkgevers, met alle opties die ze hebben. "Aan de ene kant willen ze hun medewerkers tegemoetkomen, maar aan de andere kant merken ze dat niet iedere medewerker even veel last heeft van bijvoorbeeld een aflopend energiecontract. Ga je dan iedereen compenseren? Of alleen de medewerkers die getroffen worden? En ga je mensen compenseren in procenten, waardoor een veelverdiener bevoordeeld wordt, of in een vast bedrag per medewerker?"
Een ander dilemma betreft volgens Wawoe het verhogen van de lonen. "Je weet niet wat er gebeurt met de energiecrisis. Het kan maar zo zijn dat het volgend jaar minder moeilijk is, maar dan heb je de salarissen misschien enorm verhoogd. Als het dan economisch slecht gaat, zit je met heel duur personeel."
Naast compensatie in loon of met cursussen zijn er nog andere manieren om personeel bij te staan. Bij zorgorganisatie Reinaerde willen ze medewerkers volgend jaar korting geven op de aanschaf van zonnepanelen, in ruil voor vakantiedagen.
Directeur Wouter Satijn wil zijn personeel er warmpjes bij laten zitten wanneer de kachel lager moet. Hij geeft zijn medewerkers een voetenpakket met duurzame schapenwollen sokken, een plaid, een kaars en warme chocolademelk. "Het is een klein gebaar, maar het is om aan te geven van: jongens, we zijn er voor elkaar. Dat is heel goed voor de spirit op de werkvloer."
Nieuwsuur
Binnenland
Deel artikel: