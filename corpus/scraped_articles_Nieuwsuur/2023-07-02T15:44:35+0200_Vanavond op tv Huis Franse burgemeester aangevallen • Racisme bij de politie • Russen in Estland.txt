Vanavond op tv: Huis Franse burgemeester aangevallen • Racisme bij de politie • Russen in Estland
2023-07-02T15:44:35+0200
https://nos.nl/nieuwsuur/artikel/2481156-vanavond-op-tv-huis-franse-burgemeester-aangevallen-racisme-bij-de-politie-russen-in-estland

In meerdere Franse steden zijn voor de vijfde nacht op een rij protesten en rellen geweest. Afgelopen nacht is de echtgenote van de burgemeester van de plaats L'Hay-les-Roses gewond geraakt toen ze vluchtte voor relschoppers. Volgens Franse media werd vlak daarvoor een auto door het tuinhek van de familie gereden en in brand gestoken, waarna de vrouw met haar twee jonge kinderen op de vlucht sloeg. De burgemeester was zelf in het gemeentehuis.
De positie van de burgemeester is erg belangrijk, zegt Frankrijkspecialist Niek Pas van de Universiteit van Amsterdam. Wat deze aanval gaat betekenen voor de situatie in het land, vertelt hij vanavond in de studio.
In de derde aflevering in onze serie over racisme en discriminatie richten we ons vandaag op de politie. Die heeft een slechte reputatie als het gaat om racisme.
Agenten maken zich schuldig aan etnisch profileren en discriminerende taal. Onlangs kreeg een voor racisme veroordeelde agent zelfs promotie naar de vreemdelingenpolitie. De politietop belooft voortdurend beterschap. Maar komt daar in de praktijk iets van terecht?
De minister-president van Estland liet er afgelopen maandag in Nieuwsuur geen misverstand over bestaan hoe ze tegenover haar buurland staat: Poetin is onberekenbaar en gevaarlijk, zegt ze.
Toch worstelt het land dat maar liefst 300 kilometer grens deelt met Rusland met een grote groep Russen die altijd in Estland hebben gewoond en het anti-Oekraïense sentiment delen. Het leidt tot spanningen, bijvoorbeeld in de grensplaats Narva.
Nieuwsuur
Binnenland
Buitenland
Deel artikel: