Vanavond op tv: Gevolgen stikstofbesluit • Nieuwe dirigent Concertgebouworkest • Slotdag MH17-proces
2022-06-10T10:45:23+0200
https://nos.nl/nieuwsuur/artikel/2432150-vanavond-op-tv-gevolgen-stikstofbesluit-nieuwe-dirigent-concertgebouworkest-slotdag-mh17-proces

In veel delen van Nederland moet de stikstofuitstoot met 70 procent worden teruggedrongen. Het gaat om 131 gebieden vlak bij kwetsbare natuur. Dat betekent dat niet alle boeren kunnen doorgaan met hun bedrijf. Dat staat in de stikstofplannen die het kabinet vandaag naar buiten heeft gebracht.
We zijn in Den Haag voor de politieke reacties en spreken Gelderse boeren over de impact van de maatregelen. Te gast is Elies Lemkes-Straver, gedeputeerde Landbouw in Noord-Brabant. Hoe gaan de provincies de plannen uitvoeren?
Vandaag is - na ruim twee jaar - de slotdag van het proces tegen vier verdachten van het neerhalen van vlucht MH17. Het OM heeft tegen hen levenslange gevangenisstraffen geëist. De verdediging heeft om vrijspraak gevraagd.
Volgens het OM zijn pro-Russische separatisten verantwoordelijk voor het inzetten van de Buk-raket waarmee het vliegtuig is neergehaald. Alternatieve scenario's voor het neerschieten van het vliegtuig zijn door het OM van de hand gewezen. De rechtbank doet op zijn vroegst in november uitspraak. Verslaggever Gert-Jan Dennekamp volgt de laatste dag in de rechtbank en doet vanavond verslag.
Bekijk hieronder een reconstructie: de onthullende telefoongesprekken van MH17-hoofdverdachte Sergej Doebinski.
Het Koninklijk Concertgebouworkest krijgt na jaren weer een nieuwe dirigent: Klaus Mäkelä - slechts 26 jaar oud - wordt vanaf 2027 de chef-dirigent. Tot die tijd bekleedt de Fin de functie van 'artistiek partner'. Nieuwsuur sprak Mäkelä alvast in Hamburg over zijn aanstaande benoeming.
Nieuwsuur
Binnenland
Deel artikel: