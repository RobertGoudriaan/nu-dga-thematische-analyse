Vanavond op tv: Russische hypersonische raket onderschept? • Wat stemmen Turkse Nederlanders? • El Salvador sluit alle criminelen op
2023-05-06T15:58:31+0200
https://nos.nl/nieuwsuur/artikel/2474068-vanavond-op-tv-russische-hypersonische-raket-onderschept-wat-stemmen-turkse-nederlanders-el-salvador-sluit-alle-criminelen-op

Oekraïne heeft naar eigen zeggen een hypersonische Russische raket neergehaald boven Kyiv met behulp van het Amerikaanse verdedigingssysteem Patriot. Het zou de eerste keer zijn dat Oekraïne een Kinzhal-raket neerhaalt. De zeer geavanceerde raket - volgens president Poetin niet te onderscheppen - zou zijn neergehaald tijdens een nachtelijke aanval op de Oekraïense hoofdstad eerder deze week. Als de raket inderdaad uit de lucht is geschoten, zou dat een groot militair succes zijn voor Oekraïne. We spreken met onze verslaggever Gert-Jan Dennekamp in Oekraïne.
Op 14 mei kiest Turkije een nieuwe president. Recep Tayyip Erdogan gaat voor een nieuwe termijn, maar krijgt het naar verwachting zwaarder dan ooit. Alle stemgerechtigde Turkse Nederlanders mogen meestemmen met de verkiezingen in Turkije. Hoe ziet de campagne in Nederland eruit?
Het kleine El Salvador sluit tienduizenden vermeende criminelen op in een ongekende strijd tegen de misdaad. Het land heeft in een jaar tijd 65.000 vermeende criminelen opgesloten. Dat is twee procent van de volwassen bevolking. Mensenrechtenorganisatie zijn bezorgd, maar landen in de regio - die ook zuchten onder criminaliteit - kijken nu voor dit ogenschijnlijke wondermiddel naar El Salvador.
Nieuwsuur
Binnenland
Deel artikel: