Vanavond op tv: NAVO-top • 'Vredesmissie' Orbán • Faber in Ter Apel • Russische beïnvloedingscampagne
2024-07-10T20:31:04+0200
https://nos.nl/nieuwsuur/artikel/2528353-vanavond-op-tv-navo-top-vredesmissie-orban-faber-in-ter-apel-russische-beinvloedingscampagne

In Washington zijn wereldleiders bij elkaar voor een NAVO-top ter ere van het 75-jarig bestaan van het bondgenootschap. Premier Schoof spreekt vandaag met de Oekraïense president Zelensky, die alle zeilen bij zet om meer wapens te krijgen. Gastheer is de Amerikaanse president Biden, die boven alles eenheid en kracht wil uitstralen. We schakelen met correspondent Kysia Hekster.
De Hongaarse premier Viktor Orbán reisde afgelopen week naar Kyiv, Moskou en Beijing, naar eigen zeggen om vredesbesprekingen op gang te brengen voor Oekraïne. Dit deed hij op eigen houtje en haalde daarmee de woede van zijn EU-collega's op de hals. Wat is Orbáns doel? En heeft zijn missie kans van slagen?
De nieuwe PVV-minister van Asiel en Migratie Faber kwam vandaag voor het eerst naar Ter Apel. Ze sprak er met ondernemers en ze was bij het aanmeldcentrum voor asielzoekers. Faber zei eerder de "strengste minister voor asiel ooit" te worden. We spreken met de burgemeester van Westerwolde, Jaap Velema over de nieuwe Asielminister en over de uitdagingen waar zijn gemeente mee te maken heeft.
De Amerikaanse FBI heeft in samenwerking met de Nederlandse AIVD, de MIVD en de politie een Russisch desinformatienetwerk ontmanteld. Een netwerk met banden met de Russische staatsomroep RT. Bijna 1000 nep-twitteraars zijn ontmaskerd. Het zijn profielen die door de computer werden gegenereerd en vervolgens werden aangestuurd door Russische inlichtingenofficieren.
Nieuwsuur
Binnenland
Deel artikel: