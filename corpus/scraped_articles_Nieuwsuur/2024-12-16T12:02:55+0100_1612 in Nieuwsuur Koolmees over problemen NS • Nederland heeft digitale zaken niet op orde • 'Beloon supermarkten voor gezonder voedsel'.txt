16/12 in Nieuwsuur: Koolmees over problemen NS • Nederland heeft digitale zaken niet op orde • 'Beloon supermarkten voor gezonder voedsel'
2024-12-16T12:02:55+0100
https://nos.nl/nieuwsuur/artikel/2548522-16-12-in-nieuwsuur-koolmees-over-problemen-ns-nederland-heeft-digitale-zaken-niet-op-orde-beloon-supermarkten-voor-gezonder-voedsel

De nieuwe dienstregeling van de NS is vandaag ingegaan. De spoorvervoerder spreekt van de grootste wijziging van de dienstregeling in jaren. Het is de bedoeling dat meer treinen rijden in de Randstad. Op veel trajecten vertrekt de eerste trein vroeger op de dag en rijden treinen ook tot later op de avond door.
De NS kampt al tijden met problemen: personeelstekorten, vertragingen en treinen die uitvallen. Ook zijn er problemen met de hogesnelheidslijn: door fouten in de aanleg van viaducten kunnen treinen in plaats van 300 of 200 maar 120 kilometer per uur rijden. En de afgelopen tijd zelfs maar 80 kilometer. Hoe ziet de toekomst van de NS eruit? Vanavond is de president-directeur van de NS, Wouter Koolmees, te gast.
De Tweede Kamer presenteert vandaag plannen die moeten zorgen voor digitale hervormingen bij de overheid. De overheid heeft de digitale zaken namelijk niet goed op orde. Er wordt gewerkt met verouderde en falende ICT-systemen. De schade daarvan loopt ondertussen in de miljarden. Wat gaat er allemaal niet goed en wat is de oplossing? Daarvoor kijkt Nederland ook naar Engeland en Denemarken.
Supermarkten die voldoende gezond voedsel aanbieden, moeten een financiële prikkel krijgen. Supermarkten die ongezond voedsel blijven verkopen, zouden een boete moeten krijgen. Dat adviseert de Raad voor Volksgezondheid & Samenleving (RVS). Volgens de RVS is ongezond eten en drinken na roken de belangrijkste vermijdbare oorzaak van sterfte en verloren gezonde levensjaren. Te gast is Marc Jansen, directeur bij het Centraal Bureau Levensmiddelenhandel (CBL).
Nieuwsuur
Binnenland
Deel artikel: