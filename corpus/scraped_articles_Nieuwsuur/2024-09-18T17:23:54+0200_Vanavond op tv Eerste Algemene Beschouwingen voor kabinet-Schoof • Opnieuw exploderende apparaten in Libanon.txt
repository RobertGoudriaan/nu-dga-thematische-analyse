Vanavond op tv: Eerste Algemene Beschouwingen voor kabinet-Schoof • Opnieuw exploderende apparaten in Libanon
2024-09-18T17:23:54+0200
https://nos.nl/nieuwsuur/artikel/2537652-vanavond-op-tv-eerste-algemene-beschouwingen-voor-kabinet-schoof-opnieuw-exploderende-apparaten-in-libanon

De Tweede Kamer debatteert vandaag met het nieuwe kabinet over de Prinsjesdagstukken. De oppositie hamert vooral op verkiezingsbeloften die zouden zijn gebroken door de PVV. Ook gaat het veel over migratie en het al dan niet uitroepen van een asielcrisis.
Minister Faber van Asiel en Migratie stuurde vandaag een brief naar de Europese Commissie met de vraag of Nederland een zogenoemde opt-out kan krijgen. Maar een woordvoerder van die Commissie zegt dat de asiel- en migratieregels "bindend" blijven voor Nederland.
Met politiek verslaggever Arjan Noorlander blikken we terug op de Algemene Politieke Beschouwingen. We zoomen in op Nicolien van Vroonhoven, die NSC-leider Pieter Omtzigt verving omdat hij ziek thuis zit.
Als het aan het kabinet ligt gaat de btw op sporten buiten amateurverenigingsverband omhoog van 9 naar 21 procent. Het gaat dan bijvoorbeeld om een sportschoolabonnement of lidmaatschap van zwembaden. Critici vrezen dat de maatregel ertoe leidt dat mensen minder bewegen. En dat zou betekenen dat de gevolgen voor de volksgezondheid meer geld kosten dan de ruim 200 miljoen die de btw-verhoging oplevert.
Een dag na de opzienbarende pieper-explosies in Libanon en Syrië zijn nieuwe explosies gemeld in Libanon. Zeker drie mensen zijn dood, minstens honderd gewond. Hoe kon dit een tweede keer gebeuren?
Wat is de impact op doelwit Hezbollah? In hoeverre kan de militante groepering nog onderling communiceren? En welke gevolgen heeft deze aanval, die waarschijnlijk het werk is van Israël, op de internationale verhoudingen in het Midden-Oosten?
Nieuwsuur
Buitenland
Politiek
Deel artikel: