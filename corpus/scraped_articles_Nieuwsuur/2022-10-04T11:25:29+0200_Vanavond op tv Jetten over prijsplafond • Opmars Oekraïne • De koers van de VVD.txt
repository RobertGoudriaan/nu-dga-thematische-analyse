Vanavond op tv: Jetten over prijsplafond • Opmars Oekraïne • De koers van de VVD
2022-10-04T11:25:29+0200
https://nos.nl/nieuwsuur/artikel/2447022-vanavond-op-tv-jetten-over-prijsplafond-opmars-oekraine-de-koers-van-de-vvd

Huishoudens krijgen met ingang van 1 januari een deel van hun energierekening door de overheid betaald. Tot een jaargebruik van 1200 m3 gas en 2900 kWh aan elektriciteit gelden vaste prijzen van 1,45 euro per m3 gas en 0,40 euro per kWh stroom. Daarboven geldt gewoon de hogere marktprijs, die dus per energiebedrijf, contract en periode kan verschillen.
Minister Rob Jetten voor Klimaat en Energie komt in de studio vertellen over het definitieve prijsplafond, dat iets gunstiger uitvalt dan eerder gemeld.
De vraag naar elektriciteit in Nederland is de afgelopen maanden geëxplodeerd. Vooral bedrijven vragen op grote schaal extra stroom aan bij hun netbeheerder. Die slaan alarm: het elektriciteitsnet zit op veel plekken al overvol. Zonder ingrijpende maatregelen zullen bedrijven soms nog jaren moeten wachten voordat zij meer elektriciteit kunnen krijgen.
Het Oekraïense leger heeft een aantal plaatsen langs de rivier de Dnjepr, in het zuiden van het land, ingenomen. Dat bevestigen zowel Oekraïense beambten als een plaatselijke Russische leider. De opmars wordt gezien als de grootste doorbraak in het zuiden sinds het begin van de oorlog. Het gaat om gebied dat vorige week door Rusland werd geannexeerd. Te gast is Oost-Europadeskundige Bob Deen: "Rusland kan deze oorlog niet meer winnen met conventionele middelen."
De VVD kiest deze week een nieuwe partijvoorzitter. De strijd gaat tussen de oud-burgemeester van Maastricht Onno Hoes en Eric Wetzels, een ondernemer uit Brabant. Maar onder de keuze voor een nieuwe voorzitter ligt ook een fundamentele vraag: welke koers moet de partij gaan varen? Want is de partij te veel een applausmachine geworden? Kleurloos? Hoes en Wetzels reizen stad en land af, op zoek naar de voorzittershamer én op zoek naar de VVD.
Nieuwsuur
Binnenland
Deel artikel: