Vanavond op tv: De laatste ontwikkelingen rond Poetin en Prigozjin • Estland vreest Russische agressie • Racisme in het voetbal
2023-06-26T16:02:00+0200
https://nos.nl/nieuwsuur/artikel/2480380-vanavond-op-tv-de-laatste-ontwikkelingen-rond-poetin-en-prigozjin-estland-vreest-russische-agressie-racisme-in-het-voetbal

Twee dagen na de opstand van Wagner blijft het opvallend stil in en rond Rusland. Poetin heeft een verklaring gegeven, maar daarin zwijgt hij over de gebeurtenissen van zaterdag. Van Prigozjin is al bijna twee etmalen niets meer vernomen. Hij zou naar Belarus gaan, maar het is onduidelijk of hij daar ook daadwerkelijk is.
In onze uitzending vanavond proberen we antwoorden te krijgen op de volgende vragen: wat is er over van de Wagnergroep, het huurlingenleger dat zaterdag Moskou wilde bestormen? Wat is de rol van Belarus? En wat betekent het (mogelijke) vertrek van Wagnersoldaten aan het front voor de oorlog met Oekraïne?
We spreken onder anderen met journalist Pjotr Sauer, hoogleraar oorlogsstudies Frans Osinga en de Belarussische journalist Hanna Liubakova.
De Baltische staten kijken met angst en beven naar de agressie van Poetin en Prigozjin. Estland, Letland en Litouwen grenzen aan Rusland en hoorden vroeger bij de Sovjet-Unie. Nieuwsuur interviewt premier Kaja Kallas van Estland. Zij vindt dat Europa de buitengrenzen veel beter moet beschermen. En dat landen als Nederland veel meer wapens moeten geven aan Oekraïne.
Met Keti Koti in het vooruitzicht maken we deze week meerdere verhalen over racisme en discriminatie. Vandaag gaat het over voetbal. Vanaf de tribunes klinken nog altijd vaak discriminerende spreekkoren. Volgens de Nationaal Coördinator tegen Discriminatie en Racisme doet de KNVB daar veel te weinig tegen. Clubs zouden puntenaftrek moeten krijgen, en bij herhaling uit de competitie worden gezet.
Nieuwsuur
Binnenland
Deel artikel: