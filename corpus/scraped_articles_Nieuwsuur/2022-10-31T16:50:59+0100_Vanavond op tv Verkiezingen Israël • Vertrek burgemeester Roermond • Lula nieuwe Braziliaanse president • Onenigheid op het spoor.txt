Vanavond op tv: Verkiezingen Israël • Vertrek burgemeester Roermond • Lula nieuwe Braziliaanse president • Onenigheid op het spoor
2022-10-31T16:50:59+0100
https://nos.nl/nieuwsuur/artikel/2450545-vanavond-op-tv-verkiezingen-israel-vertrek-burgemeester-roermond-lula-nieuwe-braziliaanse-president-onenigheid-op-het-spoor

Israël gaat morgen voor de vijfde keer in vier jaar tijd naar de stembus. Arabische kiezers hebben een doorslaggevende stem, maar velen dreigen thuis te blijven. Zal het oud-premier Benjamin Netanyahu lukken om weer aan de macht te komen?
Burgemeester Rianne Donders vocht bijna acht jaar lang tegen het schelden en schofferen in de gemeenteraad van Roermond, maar nu stopt ze. Ze had talloze aanvaringen met Jos van Rey en zijn partij LVR. Vandaag was het de laatste dag van burgemeester Donders. Het gebeurt zelden dat een burgemeester voortijdig vertrekt, omdat ze klaar is met de omgangsvormen in de lokale politiek. Wat is er in de afgelopen acht jaar allemaal gebeurd?
Na een spannende nek-aan-nekrace heeft de linkse kandidaat Lula Da Silva de Braziliaanse verkiezingen gewonnen. De zittende president, Jair Bolsonaro, heeft nog niet op de overwinning van Lula gereageerd, maar voor de verkiezingen zei Bolsonaro dat, als hij zou verliezen, dat alleen door kiesfraude zou kunnen komen.
Hoe zal Bolsonaro op zijn nederlaag reageren, en zal hij de uitslag accepteren? Te gast in de studio is Marc Bessems, oud-correspondent voor Latijns-Amerika.
Iedere tien jaar kijkt de overheid welke spoorvervoerder het hoofdrailnet, het netwerk met de belangrijkste spoortrajecten tussen steden en regio's, in handen krijgt. Tot 2025 is dat NS. De staatssecretaris wil dat de NS dat de tien jaar daarna óók blijft doen en wil het traject dus niet openstellen voor andere vervoerders, zoals Arriva, Keolis, Connexion en QBuzz. Op kleinere trajecten mogen deze vervoerders zich wel inschrijven. Commerciële partijen vinden dit niet eerlijk.
Te gast in de studio is Anne Hettinga, directeur van Arriva en voorzitter van de Federatie van Mobiliteitsbedrijven.
Nieuwsuur
Binnenland
Deel artikel: