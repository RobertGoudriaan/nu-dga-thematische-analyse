Vanavond op tv: Kaag uit de politiek • Tabaksfabrikanten investeren • Quatorze Juillet in Fankrijk
2023-07-13T13:59:36+0200
https://nos.nl/nieuwsuur/artikel/2482650-vanavond-op-tv-kaag-uit-de-politiek-tabaksfabrikanten-investeren-quatorze-juillet-in-fankrijk

Sigrid Kaag verlaat de politiek. Dat maakte de demissionair minister van Financiën gisteravond bekend in een interview in Trouw. "Mijn werk trekt een wissel op mijn gezin", aldus Kaag. Ze wordt al langer zwaar beveiligd vanwege bedreigingen; vorig jaar stond er nog een man voor haar privéadres met een brandende fakkel.
Hoe heeft Kaag het afgelopen jaar in de Nederlandse politiek gedaan? En waar komt de haat tegen haar vandaan? Nieuwsuur maakt de balans op.
De komende dagen zijn er zo'n 130.000 politiemensen op de been in Frankrijk. Hun doel: de rust bewaren. Want de nachten rond de nationale feestdag Quatorze Juillet zijn berucht vanwege de honderden auto's die jaarlijks in brand worden gestoken. De Franse minister van Binnenlandse Zaken is bang dat de feestdag aanleiding is voor relschoppers om opnieuw in actie te komen.
Europa-correspondent Saskia Dekkers bracht twee dagen en een nacht door in een van de grootste banlieues van Frankrijk: Val Fourré, voorstad van Mantes-La-Jolie, 60 kilometer ten westen van Parijs. Hoe kijken ze daar terug op de vijf dagen rellen en geweld?
Nu roken op steeds meer plekken verboden is, vinden sigarettenfabrikanten nieuwe manieren om geld te verdienen. Veel fabrikanten, waaronder Phillip Morris, investeren in de farmaceutische industrie. Ze verdienen aan producten voor mensen met longaandoeningen die veelal veroorzaakt zijn door roken.
Volgens de fabrikanten is dat nodig voor een 'transformatie' naar een verantwoordelijke en toekomstbestendige sector. Longartsen maken zich zorgen over deze groeiende invloed van de industrie.
Nieuwsuur
Binnenland
Deel artikel: