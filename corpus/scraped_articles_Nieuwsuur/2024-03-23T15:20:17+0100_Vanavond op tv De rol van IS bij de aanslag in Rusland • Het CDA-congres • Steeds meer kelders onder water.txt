Vanavond op tv: De rol van IS bij de aanslag in Rusland • Het CDA-congres • Steeds meer kelders onder water
2024-03-23T15:20:17+0100
https://nos.nl/nieuwsuur/artikel/2513921-vanavond-op-tv-de-rol-van-is-bij-de-aanslag-in-rusland-het-cda-congres-steeds-meer-kelders-onder-water

Het dodental als gevolg van de aanslag op een concertzaal in een voorstad van Moskou is opgelopen naar 133. IS claimt de aanslag, maar Poetin legt in een toespraak ook een link met Oekraïne, dat betrokkenheid ontkent.
Waarom zwijgen de Russen over Islamitische Staat? En hoe hebben de terroristen, met wortels in Afghanistan, zo hard kunnen toeslaan in Rusland? We vragen het onder meer aan The International Centre for Counter-Terrorism in Den Haag. Het laatste nieuws krijgen we van correspondent Geert Groot Koerkamp.
Het verschil tussen CDA, NSC en BBB
Het CDA houdt vandaag een partijbijeenkomst in Nijkerk. Daar stelt de partij de lijst en het verkiezingsprogramma vast voor de Europese verkiezingen in juni.
Maar wat voor waarde heeft zo'n programma eigenlijk? Een Europarlementariër van het CDA belandt in dezelfde Europese fractie als een Europarlementariër van partijen als NSC en BBB. We vragen de CDA'ers in Nijkerk hoe ze zich willen onderscheiden van de twee partijen die op dit moment meer zetels in de Tweede Kamer hebben.
Meer kelders dan ooit hebben door de langdurige regen van de afgelopen maanden waterschade opgelopen. Waarschijnlijk gaat het om schade in honderdduizenden woningen, zeggen experts.
Het KNMI noemt deze winter de een-na-natste sinds het begin van de metingen in 1906. Hierdoor is het grondwaterpeil op veel plaatsen tot extreme hoogte gestegen. Hoe erg is dat en wat is eraan te doen?
Nieuwsuur
Binnenland
Buitenland
Politiek
Deel artikel: