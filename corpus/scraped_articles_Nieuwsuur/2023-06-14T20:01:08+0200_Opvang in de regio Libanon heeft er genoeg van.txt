Opvang in de regio? Libanon heeft er genoeg van
2023-06-14T20:01:08+0200
https://nos.nl/nieuwsuur/artikel/2478934-opvang-in-de-regio-libanon-heeft-er-genoeg-van

Het in Europa gekoesterde idee van opvang in de regio heeft in Libanon zijn grenzen bereikt. De Libanese regering doet er alles aan de Syrische vluchtelingen in het land weg te pesten.
De minister van Sociale Zaken in Libanon, Hector Hajjar noemt de situatie in zijn land een "catastrofe". "Het aantal Syriërs is nu bijna een derde van de bevolking. Op zo'n klein gebied", zegt hij.
De minister vindt dat door het hoge aantal Syrische vluchtelingen de identiteit, de gewoonten en de manier van leven in Libanon zijn verdwenen. "Ons leven is vermengd geraakt met de tentjes, scooters en gewoonten die de Syriërs met zich hebben meegenomen naar Libanon."
Veel Libanezen zien de Syriërs liever gaan. In dit dorp gelden specifieke regels, alleen voor Syriërs. Zoals een avondklok.
Libanon vindt dat de internationale organisaties geen oog hebben voor problemen van Libanezen. "Hoe kan het dat Syriërs in kampen onderwijs, zorg, voedselhulp en geld krijgen? Terwijl Libanezen, geen zorg, geen onderwijs, geen voedsel en geen cash hebben", zegt minister Hajjar. "Als je in hetzelfde huis de één wel en de ander niet helpt, veroorzaakt dat al spanning. Laat staan tussen twee nationaliteiten. Daar ligt het probleem, in dat beleid."
In Brussel organiseert de EU vandaag en morgen de zevende conferentie over steun aan Syrië en de regio. Samah Hadid is van de Norwegian Refugee Council, een humanitaire organisatie die de rechten beschermt van ontheemde mensen, en op de conferentie in Brussel is. "We zouden graag zien dat er meer aandacht is voor problemen van Syrische vluchtelingen. Die hebben bescherming nodig. En steun, niet alleen voor de vluchtelingen, maar ook steun voor hun gastgemeenschappen."
Maar minister Hajjar vraagt geen geld. Het probleem is inmiddels zo groot en niet meer op te lossen met geld alleen, zegt hij. "De opvang van Syriërs in Libanon zorgt inmiddels voor zoveel spanning dat het een explosieve situatie is."
Volgens de vluchtelingenorganisatie UNHCR waren er nog nooit zoveel mensen op de vlucht als nu: 110 miljoen in totaal, dat aantal is sinds 2013 verdubbeld. Syriërs voeren al jaren de lijst aan met 6,5 miljoen vluchtelingen, op de voet gevolgd door Oekraïne en Afghanistan met 5,6 miljoen vluchtelingen.
Veruit de meeste vluchtelingen, zo'n 70 procent, vindt opvang in de regio waar ze vandaan komen. Het aantal vluchtelingen afgemeten aan het aantal inwoners laat zien dat wereldwijd Aruba de meeste vluchtelingen opvangt: 1 op 6 mensen op Aruba is Venezolaanse vluchteling. Op de tweede plaats staat Libanon, waar 1 op 7 mensen Syrische vluchteling is. Ter vergelijking: Nederland vangt ruim 150.000 mensen op, een verhouding van 1 op de 100.
Ivo Freijsen, vertegenwoordiger van UNHCR in Libanon en ook op de conferentie in Brussel, onderstreept de fragiele economische situatie van Libanon. Hij ziet dat er te weinig steun is vanuit de internationale gemeenschap. "Qua steun is er maar 15 procent van het toegezegde budget binnen en we zitten al halverwege het jaar."
Dagelijks ziet hij de spanningen tussen mensen en gemeenschappen in Libanon toenemen. Het baart hem zorgen. Maar teruggaan naar Syrië is voor Syrische vluchtelingen voorlopig nog niet aan de orde, zegt hij. "Er zijn eerst echt meer stabiliteit, veiligheid en heel veel andere zaken nodig. Dat gaat een heel lang proces worden. In de tussentijd moeten we heel veel hulp blijven bieden in de omringende landen, die inderdaad al jarenlang zo gastvrij bezig zijn. Want schermutselingen tussen gemeenschappen, dat moet je echt voorkomen."
Nieuwsuur
Buitenland
Deel artikel: