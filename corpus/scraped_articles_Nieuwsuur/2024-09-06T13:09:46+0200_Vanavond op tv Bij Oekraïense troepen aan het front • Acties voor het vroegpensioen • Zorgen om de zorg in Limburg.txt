Vanavond op tv: Bij Oekraïense troepen aan het front • Acties voor het vroegpensioen • Zorgen om de zorg in Limburg
2024-09-06T13:09:46+0200
https://nos.nl/nieuwsuur/artikel/2536085-vanavond-op-tv-bij-oekraiense-troepen-aan-het-front-acties-voor-het-vroegpensioen-zorgen-om-de-zorg-in-limburg

De Oekraïense president Volodymyr Zelensky is vandaag in Duitsland voor een overleg over militaire steun aan Oekraïne. Zelensky wil westerse wapens gebruiken voor aanvallen op doelen in Rusland. Ondertussen voeren Oekraïense troepen nog steeds aanvallen uit op Russisch grondgebied.
Vanavond een reportage uit het gebied waar het Oekraïense leger de aanval op Koersk uitvoert. We spreken militairen die deelnamen aan de eerste aanval, maar nu ook nog regelmatig de grens oversteken om hun collega's af te lossen. In eerste instantie was het Russische leger er totaal verrast: honderden militairen werden krijgsgevangen genomen. Maar nu is de tegenstand heviger, zeggen Oekraïense militairen. Het Russische leger probeert vooral met drones de Oekraïense opmars tot staan te brengen. We schakelen ook met verslaggever Gert-Jan Dennekamp die in Oekraïne is.
Al maanden voert de politie actie voor een betere vroegpensioenregeling. De acties zijn volgens het Landelijk Actiecentrum Politieacties nodig omdat vanuit het kabinet onvoldoende signalen gekomen zijn dat er hard genoeg wordt gewerkt aan het vroegpensioen voor zware beroepen. De huidige vroegpensioenregeling loopt volgend jaar af. Vakbond FNV heeft ook een landelijke vroegpensioenactie aangekondigd in het openbaar vervoer. Vanavond zoomen we in op de vroegpensioenregeling: waarom kwam die er en is zo'n regeling houdbaar in tijden van personeelstekorten? Te gast is econoom Mathijs Bouman.
De emoties in Heerlen lopen hoog op sinds de directie van het Zuyderland Medisch Centrum heeft besloten de spoedeisende hulp, het geboortecentrum en de complexe zorg de komende zes jaar over te hevelen naar de locatie In Sittard. Onacceptabel, vinden huisartsen en de burgemeester. Allemaal onnodige bangmakerij, zegt de bestuursvoorzitter die verzekert dat de zorg in Heerlen er alleen maar op vooruitgaat. Kamerleden namen deze week polshoogte in Heerlen om te kijken wie er gelijk heeft. Te gast is gezondheidseconoom Xander Koolman.
Nieuwsuur
Binnenland
Deel artikel: