'Oasis was dé band van de 90s: hun impact op popmuziek is blijvend'
2024-08-27T22:02:51+0200
https://nos.nl/nieuwsuur/artikel/2534819-oasis-was-de-band-van-de-90s-hun-impact-op-popmuziek-is-blijvend

Annabel van Gestel
redacteur Online
Annabel van Gestel
redacteur Online
De geruchtenmolen draaide al op volle toeren, maar vandaag werd het officieel: de Britse band Oasis gaat weer optreden. Volgend jaar zomer geven de broers Liam en Noel Gallagher een reeks concerten in het Verenigd Koninkrijk en Ierland. In de jaren 90 scoorden ze wereldhits, maar hun succes werd ook gekenmerkt door continu geruzie. Nu de broers dan eindelijk de strijdbijl lijken te hebben begraven rijst de vraag: wat is hun impact anno 2024 nog?
"Dit 'groot nieuws' noemen is het understatement van de eeuw." Nick Reilly, popjournalist van het muziektijdschrift Rolling Stone UK, zegt dat iedereen in het Verenigd Koninkrijk door het dolle heen is sinds de aankondiging. "En terecht. Oasis is terug!"
Deze week dertig jaar geleden zetten Liam en Noel - Liam als zanger, Noel als gitarist en songwriter - de Britse muziekwereld op zijn kop met hun debuutalbum Definitely Maybe. Het werd het snelst verkopende debuutalbum in de Britse muziekgeschiedenis en maakte in één klap supersterren van de broers.
Volgens Reilly is de impact van Oasis op de Britse popmuziek niet te onderschatten. "Het was dé band van de jaren 90, vergelijkbaar met de Beatles in de jaren 60. Naast het feit dat ze geweldige nummers maakten, waren deze 'working class-lads' uit Manchester voor veel mensen hét bewijs dat alles mogelijk was."
Verwacht wordt dat de reünieconcerten van Oasis extreem snel uitverkocht zullen zijn.
Het succes beperkte zich niet tot het Verenigd Koninkrijk. Wereldwijd verkocht de band 75 miljoen albums. Hits als Wonderwall en Don't Look Back in Anger worden gezien als tijdloze klassiekers.
"Ook in Nederland was Oasis niet van de radio te slaan", zegt Jan-Willem Roodbeen, radio-dj bij NPO Radio 2 en fan van Oasis. Hij noemt de broers Gallagher de hoofdrolspelers in de opkomst van Britpop. "Dat was een rebelse stroming met eigenwijze, grofgebekte, zonnebrildragende figuren. Dat sprak vooral jonge gasten aan."
Bij de broers Gallagher was dat dwarse en grofgebekte geen act, zegt Roodbeen. "Het zat in hun bloed. Het verhaal gaat bijvoorbeeld dat pa Gallagher als enige van de familie voor Manchester City koos, in plaats van Manchester United. 'Fuck them', was de gedachte bij de familie Gallagher."
Juist die mentaliteit zou tekenend zijn voor de levensloop van de band. In het vijftienjarig bestaan van Oasis werden de verhalen over de ruzies tussen de broers bijna net zo bekend als hun muziek. Al in het oprichtingsjaar van de band, in 1994, werd duidelijk dat de twee het bloed onder de nagels bij elkaar vandaan haalden, toen Liam tijdens een concert in Los Angeles een tamboerijn gooide naar zijn broer.
In de jaren die volgden vochten de twee hun meningsverschillen geregeld publiekelijk uit. De redenen voor die ruzies waren niet altijd duidelijk, en als dat wel het geval was, gingen ze over ogenschijnlijk kleine dingen. In 2009 liep een ruzie voorafgaand aan een concert in Parijs zo hoog op, dat Noel definitief besloot uit de band te stappen.
"Als buitenstaander is het lastig te zeggen wie nou de grote veroorzaker was", zegt radio-dj Roodbeen. "Liam zette Noel steeds neer als het pispaaltje: hij is niet rock 'n roll, te weinig van de straat. Noel vindt Liam een eigenwijze klootzak waar niet mee te werken is."
Na Oasis begonnen beide broers nieuwe bands en nog altijd treden ze regelmatig op als solo-artiest. Ondanks dat beide broers met hun eigen bands op grote festivals speelden en grote concertzalen konden vullen, kwamen ze nooit in de buurt van het succes van Oasis. Volgens muziekjournalist Reilly zijn beide artiesten desondanks nog altijd op de toppen van hun kunnen. "Misschien is dat ook een reden dat ze dit nu doen. Dat ze denken: nu kunnen we het nog. En zij zijn ook ouder en volwassener geworden. Wie weet zijn ze nu, achter gesloten deuren, weer wat vriendschappelijker met elkaar."
Dat de muziek van Oasis de tand des tijds heeft doorstaan, bewees Liam Gallagher in 2017. Tijdens het benefietconcert in Manchester, enkele weken na de aanslag bij een concert van Ariana Grande, zong hij met Coldplay-zanger Chris Martin de Oasis-klassieker Live Forever. "Het hele stadion zong luidkeels mee, ouders én hun kinderen", zegt Roodbeen.
Ook Reilly ziet dat een nieuwe generatie de muziek van Oasis omarmt. "Liam was de hoofdartiest van het Reading Festival afgelopen weekend. Het publiek bestond daar voornamelijk uit tieners en zij kenden alle nummers uit hun hoofd. Het zullen zeker niet alleen de fans van toen zijn, die zaterdag klaarzitten om een kaartje te kopen voor de reünie."
Nieuwsuur
Buitenland
Cultuur & Media
Deel artikel: