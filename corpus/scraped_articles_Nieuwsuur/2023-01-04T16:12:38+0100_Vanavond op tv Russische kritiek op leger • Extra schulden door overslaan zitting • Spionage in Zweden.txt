Vanavond op tv: Russische kritiek op leger • Extra schulden door overslaan zitting • Spionage in Zweden
2023-01-04T16:12:38+0100
https://nos.nl/nieuwsuur/artikel/2458682-vanavond-op-tv-russische-kritiek-op-leger-extra-schulden-door-overslaan-zitting-spionage-in-zweden

In Rusland klinkt kritiek op de eigen legerleiding na de Oekraïense raketaanval op een gebouw met Russische troepen in de bezette stad Makijivka. Daarbij kwamen tientallen militairen om het leven. Russen, ook politici, spreken er schande van dat zoveel militairen bij elkaar zaten in het gebouw waar mogelijk ook nog munitie lag opgeslagen.
Het dodental van de aanval is volgens het Russische ministerie van Defensie 89. Oekraïne claimde dat er 400 militairen waren gedood en 300 gewond waren geraakt. Is de binnenlandse kritiek een voorbeeld van een veranderende Russische houding ten opzichte van het eigen leger? En wat betekent dat voor het verloop van de oorlog? Te gast is Ruslandkenner Hubert Smeets.
Wie met schuldproblemen kampt, komt al gauw in contact met de rechter. Die neemt dan een beslissing over een oplossing voor de problemen. Maar meestal komen schuldenaars niet opdagen, blijkt uit nieuwe cijfers van de Raad voor de rechtspraak. In 2021 lieten 172.000 van de 202.000 mensen die een uitnodiging kregen, verstek gaan. Al jaren komt slechts een klein percentage van de wanbetalers opdagen op hun zitting. Enkele rechtbanken experimenteren nu met andere manieren om met betalingsachterstanden om te gaan.
Toeval of niet, sinds de oorlog in Oekraïne wemelt het in Scandinavië van de grote spionagezaken met Russen in de hoofdrol. Vanavond kijken we naar Zweden, waar vooral zorgen zijn over economische en technologische spionage, zeker na een opzienbarende arrestatie afgelopen najaar.
Nieuwsuur
Binnenland
Deel artikel: