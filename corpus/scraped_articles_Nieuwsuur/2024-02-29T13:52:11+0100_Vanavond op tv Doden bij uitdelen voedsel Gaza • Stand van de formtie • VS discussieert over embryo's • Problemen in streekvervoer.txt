Vanavond op tv: Doden bij uitdelen voedsel Gaza • Stand van de formtie • VS discussieert over embryo's • Problemen in streekvervoer
2024-02-29T13:52:11+0100
https://nos.nl/nieuwsuur/artikel/2510851-vanavond-op-tv-doden-bij-uitdelen-voedsel-gaza-stand-van-de-formtie-vs-discussieert-over-embryo-s-problemen-in-streekvervoer

Bij het uitdelen van hulpgoederen in het noorden van de Gazastrook zijn vanochtend tientallen en mogelijk meer dan honderd mensen om het leven gekomen. De autoriteiten in de Gazastrook spreken van 104 doden, het Israëlische leger van tientallen. Over wat er is gebeurd, lopen de lezingen uiteen. Het Palestijnse ministerie van Buitenlandse Zaken spreekt van een bloedbad.
Informateur Kim Putters was vandaag zeer zwijgzaam aan het eind van zijn werkdag. Hij wil niets zeggen over de gevoerde gesprekken of over welke kabinetsvormen hij in gesprek is. "Ik ga verder met mijn werk", aldus Putters. "Ik zet alles op alles om eruit te komen."
Vanaf wanneer is een ongeboren kind een mens? In Amerika is de discussie daarover weer opgelaaid nadat het Hooggerechtshof van de staat Alabama vorige week bepaalde dat een bevruchte eicel al als persoon moet worden gezien. Als er nu bijvoorbeeld bij een ivf-behandeling iets misgaat en een embryo gaat verloren, kan dat worden gezien als dood door schuld.
Het vonnis slaat volgens de Amerikaanse vereniging van vruchtbaarheidsartsen "medisch en wetenschappelijk" nergens op. Het Witte Huis reageerde via een woordvoerder ontstemd. "Nu bemoeien politici zich met de meest persoonlijke beslissingen die een gezin kan nemen." We zoomen in op de Amerikaanse abortusdiscussie, die een belangrijke rol speelt in de campagnes voor de presidentsverkiezingen dit jaar.
Een aantal vervoersbedrijven slaagt er niet in om de afgesproken dienstregeling ook daadwerkelijk te rijden. Bussen komen niet of te laat en trams rijden minder. In sommige afgelegen gebieden kan de reiziger er niet altijd meer van op aan dat de bus komt. De laatste tijd krijgen ov-bedrijven daarom boetes opgelegd. Haalt dat iets uit?
Nieuwsuur
Buitenland
Deel artikel: