Vanavond op tv: Kabinet puzzelt over begroting • Leger grijpt macht in Gabon • Wet draagmoederschap van de baan?
2023-08-30T13:13:29+0200
https://nos.nl/nieuwsuur/artikel/2488559-vanavond-op-tv-kabinet-puzzelt-over-begroting-leger-grijpt-macht-in-gabon-wet-draagmoederschap-van-de-baan

Het demissionaire kabinet puzzelt vandaag over de begroting voor volgend jaar. Die puzzel is dit jaar ingewikkeld: de armoede groeit. Als het kabinet geen actie onderneemt, dan zitten volgend jaar bijna een miljoen mensen onder de vastgestelde armoedegrens. Het advies van de experts is een flinke verhoging van het minimumloon in combinatie met hogere toeslagen of uitkeringen. De kosten daarvan zijn zo'n 7 miljard euro. Waar moet dat geld vandaan komen? Fikse bezuinigingen, een groter begrotingstekort of toch hogere belastingen? We bespreken het met Arjan Noorlander in Den Haag en econoom Mathijs Bouman in de studio.
In Gabon heeft het leger de macht gegrepen, vlak nadat president Ali Bongo gisteravond werd uitgeroepen tot de winnaar van de verkiezingen vorige week. Een groep militairen noemt de uitslag van de verkiezingen niet betrouwbaar. Gabon is na Niger de volgende in het rijtje van voormalig Franse koloniën waar een staatsgreep is gepleegd. De defensieministers van de Europese Unie zullen de situatie vandaag bespreken. Vanavond het laatste nieuws.
De Eerste en Tweede Kamer moeten binnenkort besluiten over het nieuwe wetsvoorstel voor draagmoederschap. Tot op de dag van vandaag is er in het burgerlijk wetboek niets voor hen geregeld. Experts juichten de wet toe, maar er zijn ook zorgen. En de ChristenUnie wil er alles aan doen om het wetsvoorstel controversioneel te laten verklaren, zodat het demissionaire kabinet er niet meer over kan beslissen.
Nieuwsuur
Binnenland
Deel artikel: