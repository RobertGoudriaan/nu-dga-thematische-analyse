4000 euro voor de nier van je zoon, deze Afghaanse vader zag geen andere optie
2023-01-02T21:29:20+0100
https://nos.nl/nieuwsuur/artikel/2458506-4000-euro-voor-de-nier-van-je-zoon-deze-afghaanse-vader-zag-geen-andere-optie

Met lichte schroom tilt Khalil (15) uit Afghanistan de linkerkant van zijn shirt omhoog. Op zijn zij is een enorm litteken te zien. "Ze zeiden dat ze me gingen onderzoeken." In werkelijkheid werd Khalils nier verwijderd. In opdracht van zijn vader. De opbrengst: bijna 4000 euro.
Anderhalf jaar nadat de Taliban de macht overnamen is de economie volledig ingestort, met als gevolg straatarme gezinnen die via orgaanhandel proberen aan geld te komen. Het verhaal van Khalil is een van de schrijnende voorbeelden van de wanhoop onder de Afghaanse bevolking.
Als het moest had ik nog meer organen verkocht.
De vader van Khalil walgt van zijn actie, maar zegt ook geen spijt te hebben. Gul Mohammed: "Ik had geen andere keuze. Als het moest, had ik nog meer organen verkocht." De familie, die bestaat uit elf kinderen en een zieke grootmoeder, kampt met enorme schulden. "Een schuldeiser eiste 2700 euro, anders nam hij een van m'n kinderen mee."
'Geïnspireerd' door buurtbewoners die ook als laatste redmiddel naar orgaanhandel grepen, meldde Gul zich bij het ziekenhuis van de stad Herat. Aanvankelijk had hij het plan zijn eigen nier te verkopen. Maar die bleek niet geschikt. "Een week later hebben we besloten om een orgaan van een van onze kinderen af te staan."
Toen het eenmaal zover was, weigerde Gul met zijn zoon mee het ziekenhuis in te gaan. Daarom stuurde hij de oom van Khalil mee. "Ik kon het niet aanzien. Wij hebben hem dit aangedaan."
De Taliban hebben ook opgemerkt dat steeds meer arme Afghanen aan orgaanhandel doen. En daar balen ze flink van. Naeem al-Haq Haqqani, bestuurder in Herat, belooft dat voortaan streng wordt toegezien op orgaanhandel, wat hij "onregelmatigheden" in het ziekenhuis noemt. "Mocht iemand de wet overtreden, dan wordt die volgens de wet berecht."
Nieuwsuur-verslaggever Zainab Hammoud ging naar de Afghaanse stad Herat. Daar sprak zij de 15-jarige Khalil Ahmad en zijn vader Gul Mohammed:
Verder willen de Taliban armoede aanpakken zodat inwoners van Herat minder snel naar een 'redmiddel' als orgaanhandel hoeven te grijpen. Maar hoe die werkgelegenheid dan gecreëerd moet worden, is nog onduidelijk.
Ondertussen blijft de fundamentalistische islamitische beweging de maatschappij naar zijn hand zetten. Zo werd vorige maand besloten dat vrouwen niet meer naar de universiteit mogen. Vorige week werd daaraan toegevoegd dat vrouwen niet meer mogen werken voor ngo's. Met als gevolg dat hulporganisaties het land verlaten. En dat leidt weer tot extra armoede, resulterend in verhalen zoals die van Khalil.
Het leven van de 15-jarige jongen is niet meer hetzelfde nu hij een nier mist. "Ik ben best wel verzwakt. Ik kan niet meer met andere kinderen spelen."
Ook vader Gul maakt zich grote zorgen over de toekomst van zijn zoon. Want de 4000 euro die de nier opleverde, is al op. Dat terwijl Khalil medicijnen nodig heeft. "Hij is op dit moment ziek, maar ik heb geen geld voor medicijnen. En ons huis is vreselijk koud, maar we moeten erin leven. We zitten in een crisis."
Dit verhaal is de eerste in een reeks reportages die verslaggever Zainab Hammoud maakte over Afghanistan. De andere afleveringen verschijnen later deze week in Nieuwsuur.
Nieuwsuur
Buitenland
Deel artikel: