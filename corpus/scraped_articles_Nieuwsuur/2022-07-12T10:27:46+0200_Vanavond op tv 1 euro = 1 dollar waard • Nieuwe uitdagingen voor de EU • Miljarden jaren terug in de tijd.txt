Vanavond op tv: 1 euro = 1 dollar waard • Nieuwe uitdagingen voor de EU • Miljarden jaren terug in de tijd
2022-07-12T10:27:46+0200
https://nos.nl/nieuwsuur/artikel/2436347-vanavond-op-tv-1-euro-1-dollar-waard-nieuwe-uitdagingen-voor-de-eu-miljarden-jaren-terug-in-de-tijd

De waarde van de euro is de laatste weken ten opzichte van de dollar zo hard gedaald dat beide munten momenteel ongeveer evenveel waard zijn. Dat is voor het eerst sinds 2002. In 2008 had 1 euro nog een waarde van 1,60 dollar. Wat gaan we merken van de lagere waarde van de euro? Te gast is econoom Mathijs Bouman.
Sinds de inval in Oekraïne door Rusland ziet de wereld er compleet anders uit. Oekraïne is versneld kandidaat-lid geworden van de EU, zonder dat er is nagedacht over de gevolgen op de lange termijn als het land straks definitief lid is. Want naarmate het bondgenootschap verder uitbreidt, worden de onderlinge verschillen groter. Ook de macht binnen de EU verschuift. Wat zijn de uitdagingen voor de toekomst? We spreken erover met EU-deskundige Luuk van Middelaar.
NASA heeft de eerste beelden vrijgegeven die zijn gemaakt door ruimtetelescoop James Webb. Wetenschappers gebruiken de telescoop om zo ver als mogelijk terug te kijken in de tijd. Het plan is om een beeld te krijgen van de oerknal, het ontstaan van het heelal, zo'n 13,8 miljard jaar geleden. Verder moet de James Webb zoeken naar planeten waarop leven mogelijk is. Wetenschappers spreken van een historisch moment.
Nieuwsuur
Binnenland
Deel artikel: