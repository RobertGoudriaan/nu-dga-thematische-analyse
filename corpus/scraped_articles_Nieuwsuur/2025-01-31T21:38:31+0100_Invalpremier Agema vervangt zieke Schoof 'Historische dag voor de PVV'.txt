Invalpremier Agema vervangt zieke Schoof: 'Historische dag voor de PVV'
2025-01-31T21:38:31+0100
https://nos.nl/nieuwsuur/artikel/2554019-invalpremier-agema-vervangt-zieke-schoof-historische-dag-voor-de-pvv

Een "historisch moment" vandaag in politiek Den Haag: voor het eerst zat een PVV'er de ministerraad voor. Bij afwezigheid van premier Dick Schoof, die griep heeft, nam vicepremier Fleur Agema de honneurs waar.
Dat is gebruikelijk: in de vorige kabinetten liet premier Rutte zich regelmatig vervangen door zijn vicepremiers. Dat gebeurde vooral als hij verplichtingen in het buitenland had.
Maar in het huidige kabinet is dat anders. De partijloze premier Schoof wil de ministerraad per se zelf voorzitten. Zo gebeurde het al eens dat de vergadering werd verplaatst naar een maandag.
Geert Wilders is vooral trots. En hij zei dat hij ging kijken.
Nu Schoof ziek is, gebeurt dat dus niet. Niet alleen leidde Agema de kabinetsvergadering, ook deed ze na afloop de wekelijkse persconferentie. Daar sprak ze nuchtere woorden over haar rol: "De PVV is al een poosje ruimschoots de grootste partij. Dus ik denk dat het ook een beetje onvermijdelijk is dat er op een gegeven moment iemand van de PVV hier zou staan."
Haar partijgenoten zijn minder nuchter. Marjolein Faber, minister van Asiel en Migratie, noemt het een "historisch moment". PVV'er Barry Madlener is "erg trots" op Agema. Maar de minister van Infrastructuur en Waterstaat zegt ook: "Eigenlijk had Geert daar natuurlijk moeten zitten."
De andere coalitiepartijen wilden niet dat PVV-leider Geert Wilders premier zou worden. Hij bleef daarom, net als de leiders van de andere regeringspartijen, in de Tweede Kamer.
"Voor een PVV'er is dat natuurlijk altijd wat nog mee blijft spelen", zei Agema vanmiddag tijdens de persconferentie. Toch denkt ze dat Wilders niet jaloers op haar is. "Hij is vooral trots. En hij zei dat hij ging kijken."
Vicepremier Agema is PVV'er van het eerste uur. In 2006 kwam ze in de Tweede Kamer. Bijna twee decennia voerde ze oppositie, maar nu staat ze op de bijna hoogste trede in de politieke arena.
Dat is best bijzonder, vindt partijgenoot Madlener. Het illustreert volgens hem dat de PVV een ander soort partij is geworden: "Je moet nu verantwoordelijkheid nemen. Dat is voor ons nieuw: we hebben nog nooit zo lang mee mogen doen in een regering. Dan zie je soms hoe lastig het is. Maar je ziet ook de kansen die we hebben."
Waar de PVV-bewindspersonen erg blij zijn met Agema's debuut, tillen de ministers van andere partijen niet zo zwaar aan haar invalbeurt. "Het is een dag als alle anderen", zei NSC-minister Eddy van Hijum van Sociale Zaken. Landbouwminister Femke Wiersma (BBB) complimenteert Agema met haar optreden, maar benadrukt ook: "Ik ben heel tevreden over onze premier."
Binnenkort staat hij weer voor de groep, verwacht Agema. Tijdens de persconferentie sprak ze de verwachting uit dat premier Schoof spoedig in goede gezondheid terugkeert.
Nieuwsuur
Politiek
Deel artikel: