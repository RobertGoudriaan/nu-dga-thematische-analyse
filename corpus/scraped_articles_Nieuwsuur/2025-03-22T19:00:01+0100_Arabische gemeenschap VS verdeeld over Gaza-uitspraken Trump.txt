Arabische gemeenschap VS verdeeld over Gaza-uitspraken Trump
2025-03-22T19:00:01+0100
https://nos.nl/nieuwsuur/artikel/2560754-arabische-gemeenschap-vs-verdeeld-over-gaza-uitspraken-trump

Rudy Bouma
Correspondent VS
Rudy Bouma
Correspondent VS
Of je het in Dearborn, Michigan, nu vraagt aan de Iraakse barbier, de Libanese winkelier of de Palestijnse klant in de Jemenitische koffiezaak: allemaal stemden ze bij de presidentsverkiezingen op Donald Trump. Maar als de microfoon of camera tevoorschijn komt, willen ze er niet meer over praten.
"Ik heb van meerdere mensen gehoord dat ze spijt hebben", vertrouwt een jonge vrouw ons toe. Maar dat durft niemand hardop toe te geven. "Hij heeft iedereen hier in de maling genomen", fluistert een moskeebezoeker.
Veel Arabische Amerikanen stemden op Trump uit frustratie over de steun van oud-president Joe Biden aan Israël. Hebben zij spijt van hun keuze, na de zeer omstreden uitspraken van Trump over Gaza?
Ik wil niet van de president horen dat hij een etnische zuivering nastreeft.
In Dearborn woont de grootste Arabische gemeenschap van de VS: een bevolkingsgroep die van oudsher overwegend op de Democraten stemt. Een jaar geleden riepen activisten echter op om bij de voorverkiezingen van de Democratische Partij blanco te stemmen, vanwege de militaire steun van Biden aan Israël.
Toen Kamala Harris het stokje overnam, bleef de gemeenschap sceptisch. "Er was veel teleurstelling", zegt Faye Nemer. Ze is van Libanese afkomst en oprichter van de Amerikaanse Kamer van Koophandel voor Arabische ondernemers. Nemer organiseerde een ontmoeting tussen adviseurs van Harris en lokale leiders in Dearborn. Die kregen te horen dat Harris geen ander buitenlandbeleid zal voeren dan Biden. Nemer moest moeite doen de boze genodigden in de zaal te houden.
Voor een soortgelijke bijeenkomst met de Trump-campagne moest ze - vanwege de grote belangstelling - een grotere zaal regelen. Trumps medewerkers deden hoopgevende beloftes. "Het was een oprechte handreiking van de Trump-campagne", zegt Nemer. Ze besloot dan ook op hem te stemmen. Trump bezoekt later zelf de Arabische gemeenschap in Dearborn, terwijl Harris de groep ontloopt.
Ook de Jemenitische burgemeester van een door louter moslims bestuurde voorstad van Detroit, notabene een Democraat, schaarde zich achter Trump, net als zijn Libanese collega even verderop. Trump won de verkiezingen in de regio met ruime marge, en ook een derde kandidaat van de Groenen kreeg opvallend veel stemmen. Het waren cruciale stemmen, want Michigan is een zogenoemde swing state, die soms blauw, soms rood kleurt.
Ahmed Ghanim, een lokale Democratische politicus en mede-organisator van de 'Stem Blanco-protesten' zegt ons: "Trump heeft niet gewonnen door onze beweging, maar door het falen van de Democratische Partij. Als je niet naar je achterban luistert, verlies je minderheidsgroepen." Imad Hamad van de Amerikaanse Mensenrechtenraad: "We hebben Biden en Harris verantwoordelijk gehouden voor hun Gaza-beleid, hebben daarmee succes gehad en zijn daar blij mee."
Maar Trumps recente controversiële uitspraken over Gaza komen als een koude douche voor de Arabische gemeenschap in de regio. Trump wil de Palestijnen onderbrengen in buurlanden en een 'rivièra' van Gaza maken.
Vorige maand postte hij nog een een met AI gemaakte video op zijn Truth Social-account waarin Gaza als een vakantieparadijs wordt neergezet: Musk danst op het strand terwijl bankbiljetten op hem neerdalen en Trump bewondert een schaarsgeklede buikdanseres.
"Natuurlijk was ik teleurgesteld", zegt Faye Nemer. "Ik wil niet van de president horen dat hij een etnische zuivering nastreeft." Toch heeft ze geen spijt van haar stem. "Ik reken hem af op zijn daden, niet op zijn woorden." Nemer denkt dat Trumps controversiële Gaza-plan slechts een onderhandelingstechniek is.
Zijn minister van Buitenlandse Zaken Marco Rubio heeft Arabische leiders eerder uitgedaagd met een beter plan te komen. Die hopen dinsdag een alternatief Gaza-plan te presenteren dat tegenwicht moet bieden.
Sufian Nabhan, de directeur van de moskee in Dearborn, betreurt zijn keuze voor Trump ook niet. "Maar mijn stem is niet onvoorwaardelijk." Als Trump de moslimgemeenschap echt in de steek laat krijgt hij volgens Nabhan alsnog de rekening bij de tussentijdse verkiezingen eind volgend jaar. Dan kan Trump zijn Republikeinse meerderheid in het Congres verliezen.
Nieuwsuur
Buitenland
Deel artikel: