Vanavond op tv: Oekraïens offensief afgeslagen? • De toekomst van VDL • Inhaalslag HPV-vaccinatie • Vrees voor bosbrandenseizoen
2023-06-05T13:29:48+0200
https://nos.nl/nieuwsuur/artikel/2477819-vanavond-op-tv-oekraiens-offensief-afgeslagen-de-toekomst-van-vdl-inhaalslag-hpv-vaccinatie-vrees-voor-bosbrandenseizoen

Het Russische ministerie van Defensie claimt dat het Russische leger gisteren een groot Oekraïens offensief in de regio Donetsk heeft afgeslagen. Volgens de Russen zijn daarbij zo'n 250 Oekraïense militairen gedood en meerdere tanks en pantservoertuigen vernietigd. Vanuit Kyiv is nog geen reactie vernomen op de beweringen van Moskou en het nieuws is nog niet onafhankelijk te verifiëren. Te gast is Oost-Europadeskundige Bob Deen.
Medewerkers van autofabriek VDL Nedcar leggen vandaag opnieuw het werk neer. Ze willen een beter sociaal plan voor personeel afdwingen. Per 1 november moet de helft van het personeel vertrekken doordat het productiecontract met BMW afloopt. Hierdoor heeft de fabriek straks geen grote opdrachtgever meer. We praten over de toekomst van de Nederlandse auto-industrie met econoom Mathijs Bouman.
Het Europese bosbrandseizoen lijkt al te zijn begonnen. De meeste branden komen in juli en augustus voor in het zuiden van Europa. Met een verwachte piek van tachtig natuurbranden per week. Maar in de Pyreneeën ging dit voorjaar al duizend hectare bos in vlammen op. Wat heeft Europa geleerd van de afgelopen dramatische bosbrandenjaren?
Prikken zonder afspraak, rondrijdende vaccinatiebussen en priklocaties op grote treinstations moeten jongvolwassenen tussen de 18 en 27 overhalen om zich alsnog te laten vaccineren tegen het humaan papillomavirus (HPV). Dat virus is zeer besmettelijk en kan kanker veroorzaken aan mond- en keelholte, penis, anus, vagina, schaamlippen en de baarmoederhals.
Nieuwsuur
Binnenland
Deel artikel: