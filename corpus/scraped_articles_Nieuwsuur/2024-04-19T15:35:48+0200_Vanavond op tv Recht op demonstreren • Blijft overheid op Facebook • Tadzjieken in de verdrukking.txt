Vanavond op tv: Recht op demonstreren • Blijft overheid op Facebook? • Tadzjieken in de verdrukking
2024-04-19T15:35:48+0200
https://nos.nl/nieuwsuur/artikel/2517382-vanavond-op-tv-recht-op-demonstreren-blijft-overheid-op-facebook-tadzjieken-in-de-verdrukking

Hoe ver moet en mag het demonstratierecht gaan? Burgemeesters worstelen met trekkers die wegen blokkeren of actievoerders van Extinction Rebellion die zich vastlijmen aan de snelweg. Ze willen meer mogelijkheden krijgen om demonstraties in te perken, te verplaatsen of te verbieden. Anderzijds schreef Amnesty International in een rapport dat het demonstratierecht in Nederland onder druk staat.
Het kabinet wil niet met regels komen die vooraf soorten demonstraties, bepaalde vlaggen of andere uitingen verbieden. De Arnhemse burgemeester Ahmed Marcouch had gevraagd om een verbod op koranverbrandingen, maar dat verbod komt er dus niet. Wel komt er wetenschappelijk onderzoek naar ontwrichtende demonstraties. Ahmed Marcouch is vanavond te gast. Hij kreeg begin dit jaar te maken met een koranverbranding in zijn stad.
Het is een al langer lopende discussie: moet de overheid nog actief blijven op Facebook? De vraag is of de privacy wel voldoende is gewaarborgd.
De Autoriteit Persoonsgegevens geeft een nieuw advies over de kwestie: het is inderdaad beter om als Rijksoverheid geen Facebook-pagina's meer te gebruiken en dat pas weer te gaan doen als er maatregelen worden getroffen en Facebook meer openheid geeft over gegevensverwerking. Wij praten erover door met Alexandra van Huffelen, demissionair staatssecretaris van Digitalisering.
Na de bloedige terreuractie in concertzaal Crocus City Hall rouwt Rusland om de inmiddels 144 doden en meer dan vijfhonderd gewonden. De vier hoofdverdachten komen allemaal uit Tadzjikistan en zijn inmiddels voorgeleid.
Maar de consequenties reiken verder. In de afgelopen weken ervaren Centraal-Aziaten, met name Tadzjieken, intimidatie, bedreigingen, geweld en discriminatie. De zo'n 11 miljoen Centraal-Aziaten die als arbeidsmigrant in Rusland werken waren al kwetsbaar, maar zijn sinds de aanslag vogelvrij verklaard.
Nieuwsuur
Binnenland
Buitenland
Deel artikel: