Maat vol voor Halsema: burgemeester heroverweegt voorwaarden vergunning Ajax
2023-09-25T22:13:23+0200
https://nos.nl/nieuwsuur/artikel/2491844-maat-vol-voor-halsema-burgemeester-heroverweegt-voorwaarden-vergunning-ajax

De Amsterdamse burgemeester Femke Halsema zat gisteren in de Arena toen de wedstrijd Ajax-Feyenoord werd gestaakt en hooligans het stadion bestormden. Voor de burgemeester is de maat vol. Ze wil dat Ajax maatregelen neemt, die ze desnoods wil opnemen in de vergunning. "Anders mag je niet spelen."
"Het is beschamend wat er gisteren gebeurd is", zegt Halsema in Nieuwsuur over het supportersgeweld tijdens en na de wedstrijd. "Het overgrote deel van de fans heeft een kaartje gekocht. Die hebben er de smoor in dat er slecht wordt gespeeld, maar zij willen gewoon de wedstrijd zien. Dat zo'n groep het verpest, dat moet gewoon klaar zijn."
Als in de 55e minuut van de Klassieker voor de tweede keer vuurwerk op het veld wordt gegooid, besluit de KNVB de wedstrijd definitief te staken. Kort daarna bestormen hooligans de hoofdingang van de Arena.
De politie weet de relschoppers naar buiten te werken, maar die trekken vervolgens bakstenen uit de grond en bekogelen daarmee de hoofdingang en de ME. De ME voert charges uit en zet traangas in om het gebied te ontruimen.
De politie heeft 15 mensen aangehouden na de uit de hand gelopen wedstrijd. Twee agenten zijn gewond geraakt.
Op beelden is te zien hoe de hooligans naar binnen stormen:
De burgemeester vindt dat de KNVB en Ajax de verantwoordelijkheid moeten nemen voor de veiligheid in het stadion. "De club is zelf verantwoordelijk voor wat er in het stadion gebeurt en heeft daar eigen beveiligingspersoneel voor. De afspraak is dat er geen vuurwerk in het stadion mag zijn. Blijkbaar wordt er onvoldoende gefouilleerd, want dit is niet de eerste keer."
Fouilleren in voetbalstadions gebeurt doorgaans oppervlakkig: stewards en beveiligers 'kloppen' over de kleding. Volgens Halsema moet dat beter. "Er moet één-op-één gefouilleerd worden. Ik vind ook dat er bij de F-side netten opgehangen moeten worden en dat er stadionverboden moeten worden afgegeven, desnoods levenslang. En die moeten ook worden gehandhaafd."
Bovendien kan de club overwegen om vakken leeg te houden, adviseert Halsema. "Als er zoveel wangedrag is bij een groep hooligans, zal je je rug moeten rechten en laten zien wat je wel en niet accepteert."
Ze zegt dat zij deze maatregelen desnoods kan afdwingen door ze op te nemen in de vergunningsvoorwaarden van Ajax. "Op het moment dat Ajax en de KNVB niet bereid zijn om verregaande maatregelen te nemen, dan zal ik op moeten treden."
In het uiterste geval wil de burgemeester ook besluiten dat er helemaal niet wordt gespeeld. "Dat is een beslissing die je nooit wil nemen omdat je dan al die andere supporters raakt die gewoon van voetbal willen genieten."
Kijk hier het hele gesprek met burgemeester Halsema terug:
Nieuwsuur
Binnenland
Voetbal
Deel artikel: