Ook jonge politici worden bedreigd, VVD-talent wil politiek niet meer in
2023-05-27T18:30:01+0200
https://nos.nl/nieuwsuur/artikel/2476693-ook-jonge-politici-worden-bedreigd-vvd-talent-wil-politiek-niet-meer-in

Jongeren zijn steeds minder enthousiast om de politiek in te gaan vanwege bedreigingen en het verharde debat. Politieke partijen hebben mede om die reden moeite nieuwe aanwas te krijgen. Michiel Suijker, voorzitter van de jongerenpartij van de VVD, nam onlangs daarom een besluit: hij wil vanwege de verharde cultuur op dit moment niet verder in de politiek.
Suijker droomde zijn hele leven van een baan als minister. Toen hij voorzitter werd van jongerenpartij JOVD leek de rode loper uitgerold. Maar zijn blik over de verharde cultuur veranderde op het moment dat hij zelf onderwerp van gesprek werd.
Samen met wat vrienden richtte hij zich in een filmpje tot premier Rutte. Hij riep zijn partijgenoot via sociale media op om de klimaatproblemen aan te pakken. Het filmpje leidde tot nare reacties. Mensen haalden vakantiefoto's van de privéaccounts van Suijker. Ze vonden dat hij hypocriet was omdat hij voor zijn vakantiebestemmingen het vliegtuig had gepakt.
Vervolgens werden zowel Suijker als zijn vriendin bestookt met berichten. "Ik schrok er wel van. Het was beangstigend dat je zo in je privé wordt aangevallen. Het ging om politieke uitingen die juist bevorderend zouden moeten zijn, in plaats van dat ze leiden tot een aanval op jou als persoon."
Als ik in de supermarkt stond dacht ik: die man die naast me staat kan degene zijn die dit getweet heeft.
Na een indringend gesprek met zijn vriendin heeft de jonge VVD'er besloten zijn politieke ambities voorlopig in de ijskast te zetten. "De droom blijft bestaan, daar wil ik niet van afwijken. Maar op dit moment voel ik me niet welkom of gewaardeerd om die baan uit te voeren."
Bedreigingen aan het adres van politici zijn helaas niets nieuws. Dat het ook enorme impact heeft op familie van die politici, maakten de dochters van Sigrid Kaag afgelopen week duidelijk in het programma College Tour. Kaag zei bij die gelegenheid ook dat ze hierdoor twijfelt of ze door wil in de politiek, maar dat ze nog geen beslissing heeft genomen.
Ook Iris Vergeer van GroenLinks werd online bedreigd nadat ze als voorzitter van jongerenorganisatie DWARS een speech hield op het partijcongres. "Een quote daarvan werd uit de context gehaald waardoor het leek alsof ik had opgeroepen de Tweede Kamer te bestormen." Toen Thierry Baudet een bericht over haar retweette, ging het volgens Vergeer helemaal los.
In de periode daarna voelde ze zich niet veilig als ze buiten de deur kwam. "Als ik in de supermarkt stond dacht ik: die man die naast me staat kan degene zijn die dit getweet heeft. Waar is hij dan nog meer toe in staat?"
De vele bedreigingen zorgen ervoor dat partijen moeilijker aan nieuwe jonge politici komen. Nick Hoekstra is als vicevoorzitter van de JOVD verantwoordelijk voor het scouten van talenten. Maar dat wordt steeds lastiger, zegt hij.
"Mensen vinden het heel leuk met politiek bezig te zijn. Maar alles wat erbij komt kijken niet: de negatieve reacties online, de haat, het verharde debat." Volgens Hoekstra kampt niet alleen de VVD met deze problemen, maar alle partijen.
Dat bestuurders steeds vaker worden bedreigd, speelt al langer. Binnen provincies, gemeenten en waterschappen steeg het aantal politici dat te maken had met agressie of geweld van 23 procent in 2014 naar 49 procent in 2022. Ook zijn de incidenten voor politici steeds heftiger. Over landelijke politici kreeg het Openbaar Ministerie zelfs nog nooit zo veel meldingen van bedreigingen als vorig jaar. Het waren er 1125, bijna twee keer zo veel als het jaar daarvoor.
Vroeger was JOVD-voorzitter Michiel Suijker niet zo onder de indruk als mensen hem op internet "bal" of "eng mannetje" noemden. Maar het incident met het vakantiefilmpje heeft alles veranderd. "Het is beangstigend dat je privé zo wordt aangevallen. Het benauwt je omdat je veiligheid en privacy in het geding komen."
Waar Suijker voorlopig nee zegt tegen een baan als Kamerlid, wethouder of minister, is Iris Vergeer van GroenLinks niét van plan haar politieke ambities terzijde te schuiven. "Ik merk dat het me juist strijdbaarder maakt. Empathie en verbinding zijn in de politiek harder nodig dan ooit."
Wel denkt ze dat de vele bedreigingen aan het adres van politici als Sigrid Kaag en Geert Wilders ertoe leiden dat minder jongeren voor het vak politicus kiezen. "En dat vind ik heel jammer. Ik heb het idee dat capabele jonge mensen dit zien en denken: daar ga ik mijn talent niet voor inzetten."
In een eerdere versie van dit stuk werden quotes van Suijker te stevig aangeschreven, waardoor er een verkeerde context ontstond rondom zijn woorden. Dat hebben we in bovenstaande versie aangepast.
Nieuwsuur
Binnenland
Politiek
Deel artikel: