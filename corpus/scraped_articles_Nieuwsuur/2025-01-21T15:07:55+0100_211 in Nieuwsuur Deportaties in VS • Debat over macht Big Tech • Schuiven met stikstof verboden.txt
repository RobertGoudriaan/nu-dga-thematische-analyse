21/1 in Nieuwsuur: Deportaties in VS? • Debat over macht Big Tech • Schuiven met stikstof verboden
2025-01-21T15:07:55+0100
https://nos.nl/nieuwsuur/artikel/2552697-21-1-in-nieuwsuur-deportaties-in-vs-debat-over-macht-big-tech-schuiven-met-stikstof-verboden

Donald Trump heeft in zijn eerste uren als president van de Verenigde Staten tientallen decreten ondertekend waarmee hij migratie naar de VS drastisch wil inperken. Ook wil hij illegale immigranten in de VS het land uitzetten. Al voor de inauguratie kondigde de nieuwe regering aan invallen te zullen doen in Chicago om illegale immigranten op te pakken. Deze operatie, genaamd 'Operation Safeguard' zou vandaag moeten beginnen. Wat is daarvan te merken?
In Straatsburg debatteert het Europees Parlement vandaag over de aanpak van de grote techbedrijven. De roep richting de Europese Commissie om meer te doen klinkt sterk. Vorig jaar is de Digital Service Act aangenomen die de macht van Big Tech moet beteugelen. De vraag is wat deze Europese wet kan doen tegen giganten als Meta en X. We spreken met Eurocommissaris voor Technologische Soevereiniteit, Henna Maria Virkkunen.
Binnen het kabinet leven grote zorgen over de gevolgen van de uitspraak van de Raad van State vorige maand. Die oordeelde dat bedrijven die minder stikstof uitstoten dan hun vergunning toestaat, de overgebleven ruimte niet mogen gebruiken voor andere activiteiten die stikstof uitstoten. Bedrijven moeten toch opnieuw een vergunning aanvragen.
Morgen doet de rechter bovendien uitspraak in een zaak die Greenpeace heeft aangespannen tegen de Staat. De milieuorganisatie eist dat de overheid snel met beleid komt om de stikstofneerslag naar beneden te brengen. Als Greenpeace gelijk krijgt, kan dat het ministerie van Landbouw 10 tot 15 miljard euro kosten.
Nieuwsuur
Binnenland
Deel artikel: