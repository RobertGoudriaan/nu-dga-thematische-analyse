Syrië glijdt weer af, wie vecht tegen wie en waarom nu?
2025-03-15T07:00:01+0100
https://nos.nl/nieuwsuur/artikel/2559630-syrie-glijdt-weer-af-wie-vecht-tegen-wie-en-waarom-nu

Ruben Temming
Karin Brans
Ruben Temming
Karin Brans
Veel mensen waren er al bang voor: spanningen tussen verschillende bevolkingsgroepen hebben in Syrië een nieuwe geweldsspiraal ontketend. "De autoriteiten zijn de controle kwijt", zegt veiligheidsanalist Ruslan Trad van de Amerikaanse denktank Atlantic Council. Duizenden mensen zijn gevlucht voor het nieuwe geweld.
In plaatsen langs de Middellandse Zee kwamen al meer dan duizend mensen om het leven, aldus het Syrisch Observatorium voor de Mensenrechten. Daaronder ruim zevenhonderd burgers. De mensenrechtenorganisatie van de VN (OHCHR) doet onderzoek en heeft 111 burgerdoden bevestigd, maar zegt dat het werkelijke aantal veel hoger zal liggen.
De slachtoffers vielen tijdens een 'militaire operatie' tegen aanhangers van het Assad-regime in de provincies Tartus, Latakia en Hama. "Volgens vele getuigenissen vielen daders huizen binnen en vroegen bewoners of ze alawiet of soenniet waren. Sommigen vertellen dat alawitische mannen voor de ogen van hun families werden doodgeschoten", schrijft de OHCHR. De VN-organisatie vreest dat de spanningen in Syrië alleen maar verder zullen oplopen.
Trad zegt dat het geweld ontstond nadat aanhangers van de gevluchte president Bashar al-Assad zeker vijf militairen van de binnenlandse veiligheidsdienst hadden gedood. Vervolgens kwamen er wraakacties tegen alawieten. Ook de naar Rusland gevluchte president Assad behoort tot de alawitische minderheid.
Gregory Waters, van de denktank Middle-East Institute, doet onderzoek in Syrië naar het regime en extremistische groeperingen in het land. Over de onstabiele veiligheidssituatie zegt hij dat het wachten was op geweld. "Het was altijd al een uitdaging om opstandelingen volledig uit te schakelen, de aanvallen waren onvermijdelijk."
Veiligheidsanalist Trad is somber. "In Syrië zijn heel veel wapens. We krijgen signalen van wapentransporten naar het westen van Syrië, inclusief zware wapens en raketten. Het lijkt goed voorbereid. Uit videobeelden blijkt dat de gewapende groepen getraind zijn. Mogelijk zijn het voormalige militairen."
De nieuwe regering moet in actie komen tegen soennitische burgers die alawieten lastigvallen en aanvallen.
De interim president Ahmed al-Sharaa riep afgelopen weekend op tot rust en vreedzaamheid en zei dat daders zullen worden bestraft. Trad: "De president heeft een moeilijke taak. Verschillende delen van Syrië zijn niet onder controle van de regering in Damascus."
Dat komt ook door de ingewikkelde lappendeken aan etnische en religieuze minderheden in Syrië, dat overwegend soennitisch is. De alawieten - een afsplitsing van de sjiitische islam - vormen een minderheid. Dan zijn er nog de druzen in het zuiden en de Koerden in het noorden, allen minderheden. Ook leven er christenen in Syrië, met name in de grote steden.
Veel islamitische stromingen beschouwen de alawieten als seculier, vanwege hun liberale opvattingen. Onder deze bevolkingsgroep zijn veel gewapende aanhangers van het vorige Assad-regime. Ze erkennen Sharaa niet als president en ze wantrouwen de nieuwe regering. Ook onder de druzen zijn er gewapende groepen die hun wapens niet willen inleveren, uit angst voor de nieuwe machthebbers.
Waters zegt dat de zorgen over hun toekomst na de val van Assad de reden is dat zoveel alawieten deelnemen aan de gevechten. "Het sektarische geweld in de afgelopen drie maanden heeft veel alawieten aan de kust ervan overtuigd dat de nieuwe regering van plan was om massamoorden op hen uit te voeren."
Daaraan heeft ook een enorme mediacampagne door in het buitenland gevestigde pro-Assad-netwerken bijgedragen, zegt Waters. "Dat heeft de alawieten ervan overtuigd dat ze nooit deel zullen uitmaken van de toekomst van Syrië."
Met de Koerden in het noorden van het land heeft de nieuwe regering inmiddels een overeenkomst gesloten en onder meer afgesproken dat Koerdische eenheden zich zullen aansluiten bij het nationale leger. In ruil daarvoor krijgen de Koerden bijvoorbeeld het recht om in hun eigen taal les te geven. Onder Assad mocht dat niet.
Waters vindt dat de nieuwe machthebbers er ook aan moeten werken om het vertrouwen in de alawietengemeenschap te herstellen. "Dat betekent het straffen van de commandanten die deze maand misdaden tegen de alawieten hebben begaan. Ook moet de nieuwe regering in actie komen tegen soennitische burgers die alawieten lastigvallen en aanvallen."
Staat het land op de drempel van een nieuwe burgeroorlog? Trad vreest "dat dat goed mogelijk is". Waters verwacht dat niet. "De opstandelingen zijn duidelijk leden van het oude Assad-regime. Zij zullen geen steun krijgen van andere groepen, die juist onder Asad zo hebben geleden."
Mensen vluchten met niets meer dan een plastic tasje uit Syrië richting Libanon, ziet correspondent Daisy Mohr. Maar er is geen opvang voor de vluchtelingen:
Nieuwsuur
Buitenland
Deel artikel: