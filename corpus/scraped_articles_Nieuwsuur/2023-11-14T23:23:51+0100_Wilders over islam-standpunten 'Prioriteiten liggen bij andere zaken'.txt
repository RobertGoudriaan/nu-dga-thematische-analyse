Wilders over islam-standpunten: 'Prioriteiten liggen bij andere zaken'
2023-11-14T23:23:51+0100
https://nos.nl/nieuwsuur/artikel/2497859-wilders-over-islam-standpunten-prioriteiten-liggen-bij-andere-zaken

PVV-leider Geert Wilders wil deelnemen aan een volgend kabinet en dan bij voorkeur niet in een gedoogconstructie. Dat zegt hij in het lijsttrekkersinterview van Nieuwsuur. Hij is bereid concessies te doen, mocht het zover komen, ook wat betreft zijn standpunten over de islam. "Er zijn belangrijkere prioriteiten."
Het kernpunt van de PVV is sinds de oprichting in 2006 onveranderd: de "islamisering" van Nederland moet worden beperkt. "Nederland is geen islamitisch land", schrijft Wilders in het voorwoord van zijn verkiezingsprogramma.
Maar volgens Wilders heeft Nederland momenteel grotere problemen dan het terugdringen van de islam. "De islam zal nooit uit ons DNA gaan, maar de prioriteit ligt nu duidelijk bij andere zaken als het gaat om de komende regeerperiode."
Wilders noemt immigratie en asiel, de gezondheidszorg en bestaanszekerheid als voorbeelden van zaken die voor hem nu belangrijker zijn dan zijn strijd tegen de islam. "Als wij dadelijk - waar ik op hoop, en waar ik eerlijk gezegd ook van uitga - aan die onderhandelingstafel komen, zullen dat onze prioriteiten zijn."
In 2018 wilde Wilders "bepaalde islamitische uitingen" nog per wet verbieden. In een initiatiefwetsvoorstel noemde hij de islam een "existentieel gevaar" dat Nederland bedreigt. In zijn verkiezingsprogramma staat nog altijd dat hij geen moskeeën en islamitische scholen wil, dat hij de koran en de islamitische hoofddoek in overheidsbouwen wil verbieden. "Zeggen wij: als dit niet gerealiseerd wordt, dan gaan we niet regeren? Het antwoord daarop is: nee, ik snap dat andere punten nu belangrijker zijn", aldus Wilders.
Dit initiatiefwetsvoorstel kreeg geen meerderheid, net als een ander voorstel uit 2019 voor een verbod op dubbele nationaliteiten van bewindspersonen. De Raad van State verklaarde beide voorstellen "onverenigbaar met de wezenlijke uitgangspunten van de democratische rechtsstaat".
Eerder sprak Nieuwsuur met Theo Krebber, een oud-partijgenoot van Wilders. Hij stapte in 2012 uit de partij. Hij noemde de islam-standpunten van de PVV toen al onrealistisch:
Wilders benadrukte in Nieuwsuur het liefst in een meerderheidscoalitie te willen regeren met centrumrechtse partijen. Hij noemde de BBB, VVD, JA21 en NSC als voorkeurspartners, "al zal ik Pieter Omtzigt nog wel moeten overtuigen".
Voor de VVD en NSC zijn de anti-rechtsstatelijke standpunten van de PVV een barrière om met die partij te regeren. Op de vraag of Wilders bereid is die punten te parkeren, zegt hij: "Dat zijn niet mijn woorden, maar dat u er heel ver naast zit, kan ik niet zeggen."
We vroegen PVV-leider Wilders ook naar zijn kijk op de oorlog tussen Rusland en Oekraïne en over meebesturen in de provincie Flevoland. Bekijk hier het hele gesprek:
Nieuwsuur
Collectie
Lijsttrekkers 2023
Politiek
Deel artikel: