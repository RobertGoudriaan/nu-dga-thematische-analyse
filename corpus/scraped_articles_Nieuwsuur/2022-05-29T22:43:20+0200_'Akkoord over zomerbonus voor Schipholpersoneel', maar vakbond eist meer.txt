'Akkoord over zomerbonus voor Schipholpersoneel', maar vakbond eist meer
2022-05-29T22:43:20+0200
https://nos.nl/nieuwsuur/artikel/2430731-akkoord-over-zomerbonus-voor-schipholpersoneel-maar-vakbond-eist-meer

Vakbond FNV en Schiphol zijn het er "vooralsnog" over eens dat luchthavenmedewerkers een bonus krijgen deze zomer. Dat zegt FNV-campagneleider Joost van Doesburg tegen Nieuwsuur.
De vakbonden onderhandelen met Schiphol over de personeelskrapte op de luchthaven en de hoge werkdruk. Als er voor komende woensdag geen akkoord is over betere voorwaarden, gaan medewerkers staken, zegt Van Doesburg. De zomerbonus is voor de FNV nog niet genoeg. "De lonen moeten omhoog en de werkdruk moet omlaag. Een leefbaar loon begint bij 14 euro per uur, daar moet het naartoe."
Een woordvoerder van Schiphol zegt tegen Nieuwsuur niets over de onderhandelingen te willen zeggen tot die zijn afgerond.
De afgelopen weken waren bepaald geen affiche om hier te komen werken.
Door de personeelstekorten ontstonden er de laatste tijd grote problemen op Schiphol: lange wachtrijen, geannuleerde vluchten en agressie onder reizigers. "De afgelopen weken waren bepaald geen affiche om hier te komen werken", zegt Van Doesburg.
Schiphol-bestuursvoorzitter Dick Benschop erkende zondag dat de situatie hem "pijn" deed. Hij beloofde dat er in de zomer geen "ellenlange rijen" meer zullen staan, onder meer door minder vluchten uit te voeren. Hij gaf toe dat er de afgelopen jaren een te grote focus lag op kostenbesparingen. De aanpak van Schiphol was de laatste jaren vooral "groei om de groei ", zei hij. Die aanpak zou de luchthaven "al een tijdje aan het verlaten" zijn.
"Ik moet de heer Benschop prijzen", zegt Van Doesburg. "Hij is wel heel eerlijk. Uiteindelijk zijn het de werknemers, de beveiligers, de schoonmakers, het afhandelingspersoneel, die de rekening hebben moeten betalen. Dat moet gaan veranderen als we tot een akkoord gaan komen."
De FNV-voorman zegt dat ook de politiek verantwoordelijk is voor de situatie op de luchthaven, die voor 92 procent in handen is van de rijksoverheid en gemeenten. "Ook de Tweede Kamer is de baas van Benschop. Wij waarschuwen al vele jaren dat het slecht gaat met de Schipholwerkers, dat er een personeelstekort dreigt. Daar heeft de Kamer niet op geacteerd."
Nieuwsuur
Economie
Deel artikel: