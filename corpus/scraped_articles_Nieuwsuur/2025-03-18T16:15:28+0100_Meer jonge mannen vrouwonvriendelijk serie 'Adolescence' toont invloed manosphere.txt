Meer jonge mannen vrouwonvriendelijk: serie 'Adolescence' toont invloed manosphere
2025-03-18T16:15:28+0100
https://nos.nl/nieuwsuur/artikel/2560212-meer-jonge-mannen-vrouwonvriendelijk-serie-adolescence-toont-invloed-manosphere

Steeds meer jonge Europese mannen hebben vrouwonvriendelijke ideeën, blijkt uit nieuw onderzoek. Influencers als de zelfverklaarde vrouwenhater Andrew Tate zouden een belangrijke rol spelen in deze ontwikkeling. Waar dit toe kan leiden staat centraal in een nieuwe Netflix-serie: Adolescence, een inkijk in de online wereld van vrouwenhaat en machomannen en hoe die een puberjongen beïnvloedt.
De miniserie vertelt in vier afleveringen het verhaal van de 13-jarige hoofdpersoon Jamie, zoon in de familie Miller. Het leven van het gezin komt volledig op z'n kop te staan als de politie Jamie arresteert voor de moord op een meisje van zijn school.
Wilfred Takken, tv-recensent van NRC, noemt de serie "ongelooflijk indringend". "Langzaam wordt duidelijk dat manosphere een belangrijke rol speelt: een groep mannen die roept dat vrouwen mannen onderdrukken in plaats van andersom. En dat we terug moeten naar de oude traditionele waarde, waarin de vrouw haar plaats kende en dienstbaar was aan de man."
Een video van de omstreden influencer en vrouwenhater Andrew Tate:
Uit recent onderzoek van het Europees Instituut voor Gendergelijkheid blijkt dat de uitlatingen van mannen als Tate niet aan dovemansoren zijn gericht: jonge mannen zijn steeds conservatiever, waar jonge vrouwen steeds links-progressiever zijn. De verschillen in hoe jonge mannen en jonge vrouwen denken, worden steeds groter. "Mythes rond geweld tegen vrouwen en het slachtoffer de schuld geven, zijn nog steeds wijdverbreid. Vooral onder mannen onder de 45 jaar", schrijven de onderzoekers.
Veel van die mannen blijken gevoelig voor de oproepen van Tate, die gaan over snel rijk worden, geld verdienen, veel auto's hebben, sporten en sterk zijn, zegt Djoeke Ardon. Ze is expert op het gebied van gendergerelateerd geweld. "Daaronder zit sterk het idee dat mannen anders zijn dan vrouwen. Dat mannen beter zijn dan vrouwen en vrouwen morgen domineren en geweld mogen gebruiken, als ze dat nodig vinden."
In het Verenigd Koninkrijk ïs de toename van geweld tegen vrouwen dat wordt gelinkt aan manosphere een enorm thema, zegt Ardon. "In een onderzoek onder docenten op basisscholen en middelbare scholen is driekwart van die docenten heel bezorgd over de rol die het gedachtegoed van Tate speelt in de klas. Dan gaat het om geweld tegen meisjes goed praten en heel naar doen tegen meisjes op school. Ze maken zich daar echt zorgen over."
Een verzameling vrouwonvriendelijke sites, blogs en sociale media-accounts van mannen die machogedrag, antifeministische, vrouwonvriendelijke en seksistische opvattingen promoten. Zij trekken traditioneel mannelijke waarden tot in het extreme door en geven vrouwen en feministen de schuld van allerlei problemen in de samenleving. Veel van deze gemeenschappen moedigen wrok of zelfs haat en geweld aan tegen vrouwen en meisjes.
NRC-recensent Takken denkt dat een dramaserie zeker kan bijdragen aan bewustwording over het thema gendergelijkheid. "Het brengt het probleem van de manosphere veel dichterbij omdat je je gaat identificeren met de personages", zegt hij. "Met vragen als: wat voor vader ben je eigenlijk? Wat geef je je kind mee? Wat zeg je over mannen? Over niet moeten huilen of gevoelens tonen. En wat zeg je over hoe mannen met vrouwen omgaan?"
Ook Ardon denkt dat de serie invloed kan hebben. "Jonge mannen dachten over zaken als seksueel geweld altijd progressiever dan oudere mannen. Maar nu is er een kentering: voor het eerst hebben jongere mannen conservatievere opvattingen dan oudere mannen. Zo'n serie kan laten zien hoe dat soort processen gaan."
Nieuwsuur
Buitenland
Deel artikel: