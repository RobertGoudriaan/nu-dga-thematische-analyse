Vanavond op tv: Groei distributiecentra zet door • Achteruitgang Griekse rechtsstaat • Debat over Turkije-deal
2024-04-08T12:51:35+0200
https://nos.nl/nieuwsuur/artikel/2515983-vanavond-op-tv-groei-distributiecentra-zet-door-achteruitgang-griekse-rechtsstaat-debat-over-turkije-deal

Nederland Distributieland, werd vroeger met trots gezegd, maar de snelle groei van distributiecentra in Nederland zorgt ook steeds vaker voor gefronste wenkbrauwen. Dat vanwege de verdozing van het landschap en de problemen rond arbeidsmigratie. De logistieke sector draait voor een groot deel op arbeidsmigranten en de formerende partijen willen arbeidsmigratie beperken.
Uit een inventarisatie van Nieuwsuur blijkt nu dat de groei van distributiecentra doorzet, en zelfs sneller dan verwacht. Vooral in Flevoland schieten ze als paddenstoelen uit de grond. Wouter Veldhuis, Rijksadviseur voor de fysieke leefomgeving, schuift aan.
Voor de serie 'Stemmen van Europa' zijn we dit keer in Griekenland. Daar wijst alles op een achteruitgang van de rechtsstaat en de mediavrijheid. Het Europees Parlement nam dit jaar een kritische resolutie aan en sprak over "zeer zorgelijke ontwikkelingen".
Journalisten en politici zijn afgeluisterd en justitie komt niet of traag in actie. Gaat Griekenland Hongarije achterna? En heeft dit invloed op de Europese verkiezingen?
Drie Nederlandse hulporganisaties klagen de Nederlandse staat aan vanwege de migratiedeal tussen Turkije en de EU in 2016. Amnesty International, Stichting Bootvluchteling en Defence for Children houden Nederland verantwoordelijk voor het schenden van "Nederlandse, internationale en EU-wetgeving en voor de jarenlange, mensonterende omstandigheden op de Griekse eilanden".
Hebben mensenrechtenorganisaties een sterke zaak? Amnesty International-directeur Dagmar Oudshoorn en VVD-Kamerlid Ruben Brekelmans gaan in debat.
Nieuwsuur
Binnenland
Deel artikel: