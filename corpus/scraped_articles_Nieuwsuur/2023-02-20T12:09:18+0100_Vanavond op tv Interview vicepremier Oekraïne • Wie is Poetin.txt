Vanavond op tv: Interview vicepremier Oekraïne • Wie is Poetin?
2023-02-20T12:09:18+0100
https://nos.nl/nieuwsuur/artikel/2464605-vanavond-op-tv-interview-vicepremier-oekraine-wie-is-poetin

Een maand na de Russische inval in Oekraïne spraken we lrina Vereshchuk, de vicepremier van Oekraïne. "U moet begrijpen dat Vladimir Poetin op het grondgebied van Oekraïne niet alleen tegen Oekraïne vecht, maar ook tegen de westerse wereld", zei ze toen. Volgens haar was het de "heilige taak" van het Westen om Oekraïne te helpen Poetin te stoppen en wapens naar Oekraïne te sturen.
Een kleine 11 maanden na dat interview spreken we Vereshchuk opnieuw. Hoe staat het met de humanitaire opbouw in het land? Wat weet ze over het lot van de naar Rusland gedeporteerde kinderen en volwassenen? En hoe gaat het met haar man, die vorig jaar nog meevocht aan het front?
Als je een boek over de oorlog in Oekraïne zou schrijven, zou Vladimir Poetin waarschijnlijk de hoofdpersoon zijn. Bijna een jaar nadat hij de beslissing maakte om Oekraïne binnen te vallen, duiken we in zijn psyche. Wat drijft hem? Hoe is hij door de jaren heen veranderd? En wat betekent deze oorlog voor hem?
We spreken journalist Hubert Smeets en Poetin-specialist Catherine Belton, schrijver van het boek "Putin's People".
Een Russisch schip in de Noordzee heeft enkele maanden geleden geprobeerd gegevens te verzamelen over Nederlandse windmolenparken op zee, met als mogelijk doel: sabotage. Dat zeggen de diensthoofden van inlichtendiensten AIVD en MIVD vandaag in een gezamenlijke persconferentie. Ook internetkabels en gasleidingen lopen mogelijk gevaar. We praten erover in de studio met directeur-generaal van de AIVD Erik Akerboom en MIVD-directeur Jan Swillens.
Minister van Financiën Sigrid Kaag is gistermiddag bij een bezoek aan de Overijsselse gemeente Diepenheim opgewacht door een groep demonstranten met fakkels. Wie waren dat? Waarom droegen ze fakkels? En waarom roept juist minister Kaag zoveel weerstand op bij bepaalde groepen demonstranten?
Nieuwsuur
Binnenland
Deel artikel: