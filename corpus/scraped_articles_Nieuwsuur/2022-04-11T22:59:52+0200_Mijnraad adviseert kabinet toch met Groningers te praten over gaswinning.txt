Mijnraad adviseert kabinet toch met Groningers te praten over gaswinning
2022-04-11T22:59:52+0200
https://nos.nl/nieuwsuur/artikel/2424816-mijnraad-adviseert-kabinet-toch-met-groningers-te-praten-over-gaswinning

"De wereld staat op zijn kop" en daarom is het onverstandig om de gaswinning in Groningen op korte termijn definitief te stoppen. Dat staat in een ongevraagd advies van de Mijnraad aan het kabinet.
De Mijnraad vindt dat Nederland in crisistijd voldoende opties moet houden en dat er deze zomer zoveel mogelijk gas in de opslag moet voor de winter. Volgens Staf Depla, de voorzitter van de Mijnraad, is het onverstandig dat het kabinet het advies van zijn raad niet overneemt.
In een gesprek met Nieuwsuur legt hij uit waarom. Depla zegt dat je dingen moet doen die "altijd goed zijn", zoals energiegebruik terugdringen en de energietransitie, maar je moet geen dingen doen waar je spijt van kan krijgen. Het zou volgens hem daarom onverstandig zijn om nu een onomkeerbaar besluit te nemen.
"Wij vragen ons af of het ministerie alle scenario's die kunnen optreden als de gaskraan dichtgaat, wel goed in beeld heeft." Als voorbeeld noemt Depla het scenario dat we vier maanden geen gas geleverd krijgt. "Moet er alleen een fabriek een paar dagen dicht? Of is de impact groter?" De Mijnraad is er niet gerust op dat met deze scenario's voldoende rekening wordt gehouden bij het vasthouden aan een snelle sluiting van het Groningerveld.
De Mijnraad is een onafhankelijk adviesorgaan. De Mijnraad brengt advies uit over het opsporen of winnen van delfstoffen of aardwarmte, en het opslaan van stoffen in de diepe ondergrond. Het bestaan van de raad is geregeld in de Mijnbouwwet. Adviezen van de Mijnraad zijn niet bindend.
Staatssecretaris Vijlbrief van Mijnbouw heeft het advies van de Mijnraad wil de afbouw van gaswinning in Groningen doorzetten. Vijlbrief zegt dat "een snelle sluiting van het Groningerveld voor het kabinet onverminderde hoge prioriteit heeft. " Vijlbrief wil uiterlijk in 2024 het Groningerveld sluiten.
Depla begrijpt dat het kabinet de belofte van het stoppen met gaswinning wil nakomen. Toch denkt hij dat Vijlbrief nu in gesprek moet gaan met de Groningers. Volgens hem neem je de Groningers dan juist serieus en kan je beter nu om tafel gaan, dan dat je over een half jaar alsnog in gesprek moet. "Je kan na zo'n gesprek altijd nog besluiten om het niet te doen."
Depla zegt dat er een nieuwe situatie is ontstaan en dat 'iedereen dat snapt.' Dat er in Groningen mogelijk ruimte is voor het eventueel winnen van gas in Groningen blijkt uit een eerdere enquÃªte van het Dagblad van het Noorden. Daaruit kwam naar voren dat zes op de tien Groningers vinden dat de gaskraan weer verder open mag als dat nodig is omdat er vanwege de oorlog geen Russisch gas meer wordt geleverd.
Depla denkt dat het vooral van belang is om de versterkingsoperatie in Groningen snel te laten verlopen. "De veiligheid van de Groningers wordt niet bepaald door een jaar iets meer gas te winnen, maar door de versterkingsoperatie."
Nieuwsuur
Binnenland
Deel artikel: