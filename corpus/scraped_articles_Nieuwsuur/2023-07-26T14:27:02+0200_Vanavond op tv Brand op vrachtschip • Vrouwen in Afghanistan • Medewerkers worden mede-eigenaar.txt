Vanavond op tv: Brand op vrachtschip • Vrouwen in Afghanistan • Medewerkers worden mede-eigenaar
2023-07-26T14:27:02+0200
https://nos.nl/nieuwsuur/artikel/2484294-vanavond-op-tv-brand-op-vrachtschip-vrouwen-in-afghanistan-medewerkers-worden-mede-eigenaar

Op de Noordzee, zo'n dertig kilometer ten noorden van Ameland, staat sinds middernacht een vrachtschip in brand. Volgens de Kustwacht ontstond het vuur vermoedelijk in één van de 25 elektrische auto's aan boord. Rijkswaterstaat, de Kustwacht en een bergingsmaatschappij bekijken wat de beste manier is om de brand aan te pakken: blussen is riskant, omdat het schip kan zinken.
En als dat gebeurt, vrezen burgemeesters van de Waddeneilanden vrezen voor een milieuramp. We spreken vanavond met Leo Stoel, de burgemeester van Ameland.
Alle schoonheidssalons in Afghanistan zijn sinds gisteren gesloten. Volgens de Taliban zouden verschillende diensten in de salons - zoals het gebruik van pruiken en het aanbrengen van make-up - tegen religieuze regels ingaan. Maar schoonheidssalons waren een van de weinige plekken waar vrouwen in Afghanistan zich nog vrij konden bewegen. Daarnaast verliezen vrouwen nu een van de weinige beroepen die ze nog mochten uitoefenen.
In deze historisch krappe arbeidsmarkt zoeken ondernemers naar allerlei manieren om werknemers aan te trekken of juist te behouden. Werkgevers in het midden- en kleinbedrijf geven hun medewerkers daarom vaker de mogelijkheid aandelen in hun bedrijf te verwerven. Maar ondanks de mogelijke voordelen die zo'n 'financiële werknemersparticipatie' biedt aan zowel personeel als werkgever - blijft Nederland achter bij omliggende landen.
Nieuwsuur
Binnenland
Buitenland
Deel artikel: