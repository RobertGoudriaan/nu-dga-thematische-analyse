Vanavond op tv: Verkrachting als oorlogswapen • Oplossingen voor vogelgriep? • Russische olie • Pegasus
2022-05-02T11:25:06+0200
https://nos.nl/nieuwsuur/artikel/2427264-vanavond-op-tv-verkrachting-als-oorlogswapen-oplossingen-voor-vogelgriep-russische-olie-pegasus

De huidige uitbraak van vogelgriep is de grootste ooit in Europa. Elke maand worden honderdduizenden kippen en ander pluimvee gedood vanwege de ziekte. Er is een vaccin, maar dat wordt weinig gebruikt omdat het niet beschermt tegen overdracht van het virus. Over welke andere oplossingen wordt nagedacht, en hoe kansrijk zijn die?
Het aantal beschuldigingen van seksueel geweld in Oekraïne neemt met een razend tempo toe. De schattingen lopen uiteen, van driehonderd tot duizenden slachtoffers. Hoewel verkrachting al in 1919 als oorlogsmisdaad werd bestempeld, blijft seksueel misbruik in conflictsituaties vaak onbestraft. Iets waardoor het een aantrekkelijk oorlogswapen wordt.
Vandaag kwamen de Europese energieministers bijeen om mogelijke sancties op Russische olie te bespreken. Want naast gas produceert Rusland ook een hoop olie. Hoe afhankelijk zijn we daar in Nederland en Europa van? En wat zijn de belangen voor Rusland? We bespreken het met energie-expert Jilles van den Beukel.
Vandaag maakte de Spaanse regering bekend dat haar premier en minister van Defensie vorig jaar gehackt zijn met spionagesoftware Pegasus. Eerder werd al bekend dat onder andere de Franse president Emmanuel Macron en de Marokkaanse koning Mohammed VI met de software gehackt waren.
We praten erover met D66-Europarlementariër Sophie in 't Veld, die namens het Europees Parlement onderzoek doet naar Pegasus.
Nieuwsuur
Binnenland
Deel artikel: