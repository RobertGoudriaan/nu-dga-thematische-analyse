IND doet te lang over dossiers gezinshereniging: dwangsommen lopen op
2023-09-06T07:00:01+0200
https://nos.nl/nieuwsuur/artikel/2489397-ind-doet-te-lang-over-dossiers-gezinshereniging-dwangsommen-lopen-op

Statushouders moeten steeds langer wachten voor hun familieleden naar Nederland kunnen komen. Dat is niet alleen pijnlijk voor hen, maar kost de Nederlandse staat ook geld. Het aantal dwangsommen dat de Immigratie en Naturalisatiedienst (IND) moet betalen, was in juni dit jaar bijna de helft meer ten opzichte van heel vorig jaar.
De stapel zaken die de IND moet behandelen, groeit elke maand verder. Vluchtelingen die in Nederland mogen blijven en een status krijgen, hebben recht op gezinshereniging, maar de afhandeling van de dossiers gaat moeizaam.
De IND moet een nareis-aanvraag binnen zes maanden behandelen. Maar op dit moment staan bijna 13.000 aanvragen langer dan die voorgeschreven periode open.
En dat kost de Staat geld. Want als de IND de vastgestelde termijnen niet haalt, moet die een geldbedrag uitkeren aan de vluchteling. In 2022 moest de instantie 883 dwangsommen betalen, totaal 1 miljoen euro. Tot en met juli 2023 staat de teller al op 1317 betaalde dwangsommen. Dat was in het eerste half jaar al 1,5 miljoen euro.
Volgens onderzoeker migratierecht Carolus Grütters zijn de achterstanden bij de IND een structureel probleem, gecreëerd door de politiek. "Een van de problemen waar de IND mee wordt geconfronteerd, is de financieringswijze. Die is sinds de oprichting in 1994 gebaseerd op het idee: als je vandaag minder dossiers hebt dan gisteren, dan krijg je morgen minder geld en dus minder personeel. Dat systeem zorgt structureel voor achterstanden."
Jason vluchtte om dringende persoonlijke redenen uit Trinidad. Zijn asielaanvraag werd snel gehonoreerd, maar het nareisverzoek voor zijn 11-jarige zoon ligt al bijna anderhalf jaar op de stapel:
Asielrechtadvocaat Vivian Oliana staat asielzoekers in Nederland bij, onder wie Jason uit de video. Zij schetst dat er na zes maanden vaak niet eens een medewerker op een zaak zit. "Daardoor kun je niet direct met een persoon bellen die verantwoordelijk is voor de zaak. Dan bel je naar het algemene nummer, zit je regelmatig heel lang in de wacht, en dan wordt het doorgegeven aan de afdeling met de hoop dat het wordt opgepakt."
Het effect op de vluchtelingen hier en de gezinsleden die zijn achtergebleven is groot, zegt Oliana. "Vooral voor kinderen heeft het een erg nadelig effect op hun welzijn en ontwikkeling als ze nog langer gedwongen van elkaar gescheiden zijn."
Bij NPO Kennis lees je meer over gezinshereniging.
Sinds 2013 zijn ruim 88.000 nareizigers in Nederland gearriveerd. Meer dan de helft van hen is minderjarig en daarvan zijn weer de meesten jonger dan twaalf jaar.
Het aantal nareizigers schommelt erg door de tijd. In 2017 was er een piek en daarna was het enkele jaren rustiger. Sinds 2021 stijgt het aantal nareizigers weer:
Volgens onderzoeker Grütters kampt de IND niet alleen met personeelstekorten, maar kunnen de medewerkers die er al werken ook veel minder aanvragen afhandelen dan voorheen. "De productiviteit van medewerkers is nog maar 10 à 20 procent van wat het vijf jaar geleden was. Dat heeft voor een groot deel te maken met de enorme complexiteit van de regels. De IND-medewerker is daardoor veel langer bezig met zich door de regels heen worstelen."
En dat er veel regels zijn bijgekomen, is weer het resultaat van de "scoringsdrift" van politici, zegt Grütters. "Politici hebben niet zo'n lange tijdshorizon. Die beloven vandaag maatregelen die morgen moeten worden ingevoerd en het liefst gisteren al effect hebben. De praktijk is dat daar veel langer tussen zit."
De IND loopt ook achter met het de procedures voor asielaanvragen en ook daarvoor moet de instantie dwangsommen betalen. Het ministerie van Justitie en Veiligheid schat in dat tot en met 2024 een bedrag van 55 miljoen euro aan dwangsommen betaald moet gaan worden.
Over de toename in het aantal dwangsommen zegt de IND tegen Nieuwsuur: "Dwangsommen dragen er niet aan bij dat de IND sneller beslist. Het aantal ingediende aanvragen is hoger dan de IND aankan."
Grütters noemt het een ernstige zaak dat de overheid zich niet houdt aan de afgesproken termijnen. "Die termijnen worden met regelmaat opgerekt en verlengd. En dat zorgt er dus voor dat je zegt: we hebben wel afgesproken dat we het binnen zes maanden doen, maar we houden er rekening mee dat het wel 1,5 jaar kan duren. En die tijd zitten mensen in onzekerheid."
Nieuwsuur
Binnenland
Deel artikel: