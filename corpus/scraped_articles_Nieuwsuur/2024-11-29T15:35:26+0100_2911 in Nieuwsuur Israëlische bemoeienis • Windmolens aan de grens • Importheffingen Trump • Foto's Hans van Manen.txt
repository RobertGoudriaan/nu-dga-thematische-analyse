29/11 in Nieuwsuur: Israëlische bemoeienis • Windmolens aan de grens • Importheffingen Trump • Foto's Hans van Manen
2024-11-29T15:35:26+0100
https://nos.nl/nieuwsuur/artikel/2546422-29-11-in-nieuwsuur-israelische-bemoeienis-windmolens-aan-de-grens-importheffingen-trump-foto-s-hans-van-manen

Het kabinet is zeer ontstemd over de manier waarop Israël een rapport heeft verspreid met beschuldigingen over de aanvallen op Israëlische voetbalsupporters en Joden in Amsterdam. Die boodschap is aan Israël overgebracht. Er worden zes Nederlandse pro-Palestina-organisaties in verband gebracht met de gewelddadigheden en banden met Hamas. "Het gaat om beschuldigingen die mogelijk strafrechtelijke gevolgen hebben", zegt Justitie-minister David van Weel. Vanavond het laatste nieuws uit Den Haag.
In Gelderland is onrust over nieuwe Duitse plannen voor windturbines pal aan de grens. Gemeenten hebben al eerder aan Duitse overheden laten weten hier niet blij mee te zijn. Slagschaduw van de wieken, geluidshinder, woningen die in waarde dalen en schade aan de natuur zijn de grootste zorgen. Maar wat zullen de windmolens betekenen voor woningbouwplannen?
De aanstaande president van Amerika Donald Trump wil forse importheffingen opleggen aan Canada, Mexico en China. Volgens Trump moeten die landen meer doen tegen drugs en illegale migratie. De heffing blijft overeind tot de twee landen de in Trumps ogen "invasie" van illegale migranten en drugs, in het bijzonder de zogenoemde zombiedrug fentanyl, hebben gestopt. Te gast is Rogier Quaedvlieg, senior-econoom op het Economisch Bureau van ABN AMRO.
In de jaren 1980-90 bouwde Hans van Manen, naast zijn werk als choreograaf, een klein maar zorgvuldig gecomponeerd fotografisch oeuvre op. Hij portretteerde dansers en fotografeerde mannelijk naakt. Van Manen schenkt nu 86 foto's aan het Rijksmuseum. We spreken Van Manen in het Fotorestauratie Atelier van het Rijksmuseum.
Nieuwsuur
Binnenland
Deel artikel: