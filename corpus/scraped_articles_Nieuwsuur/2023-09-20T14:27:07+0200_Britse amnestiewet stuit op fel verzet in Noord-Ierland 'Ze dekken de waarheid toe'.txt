Britse amnestiewet stuit op fel verzet in Noord-Ierland: 'Ze dekken de waarheid toe'
2023-09-20T14:27:07+0200
https://nos.nl/nieuwsuur/artikel/2491169-britse-amnestiewet-stuit-op-fel-verzet-in-noord-ierland-ze-dekken-de-waarheid-toe

Door een nieuwe Britse wet krijgen mensen die moorden hebben gepleegd tijdens 'The Troubles' in Noord-Ierland mogelijk amnestie. Bij het conflict tussen de katholieken en protestanten zijn duizend moorden nooit opgelost en zijn er maar weinig mensen veroordeeld. Families van slachtoffers vinden dat de wet daders beschermt ten koste van slachtoffers.
Waar in Noord-Ierland protestanten en katholieken van oudsher tegenover elkaar staan - en nog steeds - is de mening over de Britse wet, de Troubles Act, in het land nu unaniem: nabestaanden, mensenrechtenorganisaties en alle grote politieke partijen in het land vrezen dat onderzoeken naar de moorden stoppen en rechtszaken niet meer zullen doorgaan. Ze proberen de wet aan alle kanten tegen te houden.
Ze worden 'The Troubles' genoemd, maar dat is zacht uitgedrukt voor het dertig jaar durende conflict in Noord-Ierland. Daarbij stonden de voornamelijk katholieke Republikeinen, die een hereniging met Ierland willen, en de pro-Britse protestantse Unionisten elkaar naar het leven. Er werd met scherp geschoten, gemarteld en gemoord. Ruim 3.500 mensen kwamen om en meer dan 40.000 mensen raakten gewond. Er zijn uit die tijd talloze onopgeloste moorden en vragen die - ondanks het Vredesakkoord van 1998 - onbeantwoord zijn gebleven.
Voormalige soldaten en paramilitairen zullen door de wet amnestie krijgen op voorwaarde dat zij "naar hun beste weten en overtuiging" hun betrokkenheid bij ernstige misdrijven openbaar maken en samenwerken met een 'Waarheids- en Verzoeningscommissie'.
Nabestaanden beschouwen de wet als een ontkenning van het recht van slachtoffers op de waarheid. De wet ontneemt hen de kans op gerechtigheid als de daders vrijuit gaan, vinden ze.
Tony Doherty verloor als kind zijn vader tijdens 'Bloody Sunday' in 1972. Zijn vader werd, net als dertien andere ongewapende jongens en mannen, neergeschoten door Britse soldaten. "Mijn vader liep mee in een demonstratie voor burgerrechten. Het Britse leger trok de straat in en mijn vader probeerde weg te komen. Hij zat op handen en knieën. Een militair vuurde vanaf de overkant van de straat. Onder in z'n rug. Hij was meteen dood."
Doherty vecht sinds die tijd voor gerechtigheid. De nieuwe wet is voor hem onbegrijpelijk. "Het was moord. Het was een reeks executies. Je handelt het verleden niet af door de waarheid toe te dekken. Of wetten aan te nemen waardoor de waarheid niet boven tafel komt. Dat werkt niet. Je maakt er mensen alleen maar kwaad mee", zegt hij.
Ook Louie Johnston verloor zijn vader, een politieagent die door de IRA werd doodgeschoten. "Ik herinner me de doodskist van mijn vader nog. En dan de blik op het gezicht van mijn moeder. Intens verdrietig. Ik was zeven maar wilde dolgraag haar verdriet wegnemen.
Er was destijds onvoldoende bewijs om de dader van de moord op zijn vader te vervolgen. Maar Johnston hoopt daar nog steeds op. "Met deze wet zal er nooit gerechtigheid zijn voor mij."
Zoveel weerstand en toch zet Groot-Brittannië de wet door. Naar eigen zeggen om een lijn te trekken onder de gebeurtenissen uit het verleden in Noord-Ierland.
Allison Morris, veiligheidsdeskundige bij de Belfast Telegraph, gelooft daar niets van en denkt dat de regering onderzoek naar de Britse rol in het conflict in Noord-Ierland tegen wil houden. "In sommige gevallen was er sprake van moord in naam van de Britse staat door militairen. En wellicht was er zelfs sprake van een samenzwering tussen veiligheidstroepen en paramilitairen, met het oogmerk om burgers, ook Britse, om het leven te brengen", zegt ze.
Volgens Morris beschermt de overheid zichzelf met de wet. Zo blijven sommige dossiers nog tientallen jaren gesloten. "Daarin kan informatie over die samenwerking staan", zegt ze. "Daarom moet de wet wel gaan om het beschermen van mensen hogerop: de overheid en mensen die in het complot zaten."
Inmiddels zijn zes families naar het Hoogerechtshof gestapt. Ook de Ierse regering vecht de wet aan en wil naar het Europese Hof voor de Rechten van de Mens stappen.
Nieuwsuur
Buitenland
Deel artikel: