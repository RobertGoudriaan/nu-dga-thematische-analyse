Vanavond op tv: Vleermuizen dwarsbomen isolatieplannen • De toekomst van Turkije • Belarus zonder Loekasjenko
2023-05-29T17:06:56+0200
https://nos.nl/nieuwsuur/artikel/2476970-vanavond-op-tv-vleermuizen-dwarsbomen-isolatieplannen-de-toekomst-van-turkije-belarus-zonder-loekasjenko

Het kabinet wil de komende jaren miljoenen huizen isoleren, zodat ze energieneutraler worden. Maar vleermuizen dreigen roet in het eten te gooien. De dieren leven vaak in spouwmuren van huizen. Omdat het beschermde dieren zijn kunnen ze niet zomaar worden weggejaagd.
Volgens VENIN, een brancheorganisatie van isolatiebedrijven, gaat het kabinet de isolatie-ambities zeker niet halen. "In de wandelgangen wordt weleens gezegd dat dit het nieuwe stikstofdebacle gaat worden", zegt Piet-Jan Dijkstra van Isolerend Nederland.
Gisteren verschenen opnieuw berichten over de gezondheidstoestand van Aleksandr Loekasjenko, de president van Belarus die ook wel 'de laatste dictator van Europa' wordt genoemd. Hoewel Belarus ontkent dat Loekasjenko in levensgevaar verkeert, roept het de vraag op wat het zou betekenen als hij van het toneel verdwijnt.
Vooral omdat Belarus nauwe banden heeft met Rusland. Belarus is een erg belangrijke bondgenoot van Poetin in de oorlog met buurland Oekraïne.
De Turkse president Erdogan is herkozen. Dat betekent dat hij nog eens minimaal vijf jaar de baas van het land blijft. Wat betekent dat voor de mensen in Turkije? Het land staat voor grote opgaves op het gebied van economie, migratie en wederopbouw na de verwoestende aardbeving. En wat betekent de herverkiezing van Erdogan voor de rol van Turkije binnen Europa?
Dries Lesage is te gast. Hij is Turkije-kenner en hoogleraar Internationale Politiek aan de Universiteit Gent.
Nieuwsuur
Binnenland
Buitenland
Deel artikel: