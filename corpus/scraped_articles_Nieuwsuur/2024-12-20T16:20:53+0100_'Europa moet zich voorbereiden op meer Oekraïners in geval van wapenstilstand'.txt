'Europa moet zich voorbereiden op meer Oekraïners in geval van wapenstilstand'
2024-12-20T16:20:53+0100
https://nos.nl/nieuwsuur/artikel/2549071-europa-moet-zich-voorbereiden-op-meer-oekrainers-in-geval-van-wapenstilstand

Anne Mae van Tilburg
redacteur Nieuwsuur
Mark Schrader
verslaggever Nieuwsuur
Anne Mae van Tilburg
redacteur Nieuwsuur
Mark Schrader
verslaggever Nieuwsuur
Door de herverkiezing van Donald Trump komt het denken over de beëindiging van de oorlog in Oekraïne in een stroomversnelling. Een bestand zal niet alleen een grote impact hebben op Oekraïne en Rusland, maar ook op de landen waar momenteel Oekraïense vluchtelingen worden opgevangen.
Landen in de Europese Unie moeten zich voorbereiden op de snelle ontwikkelingen die kunnen komen, stelt een nieuw rapport van onderzoeksinstituut Clingendael.
De ontheemden zijn hier inmiddels bijna drie jaar, dan integreer je.
Trump heeft in zijn verkiezingscampagne gezegd dat hij de oorlog in Oekraïne binnen 24 uur wil beëindigen zodra hij president wordt. Veel Europese leiders zijn bang dat Trump Oekraïne daartoe wil dwingen door de militaire steun aan het land in te trekken. Hierdoor zou de Oekraïense president Volodymyr Zelensky mogelijk akkoord moeten gaan met een ongunstige deal voor Oekraïne.
Deze week was Zelensky te gast op een EU-top om met de Europese regeringsleiders de voorwaarden te bespreken waaronder hij bereid is met Rusland te onderhandelen. Mocht er een bestand komen, dan wil Zelensky stevige veiligheidsgaranties, zoals Europese troepen om het bestand te bewaken.
Onderzoekers van Clingendael zeggen dat er een mogelijkheid is dat bij een deal tussen Rusland en Oekraïne veel mensen Oekraïne zullen verlaten. Een opheffing van de noodtoestand kan bijvoorbeeld betekenen dat veel mannen, die nu het land niet uit mogen, hun vrouw en kinderen in andere Europese landen zullen opzoeken. Bovendien zou een ongunstige deal, met mogelijk slechte economische perspectieven, ook leiden tot meer emigratie.
Momenteel wonen er zo'n 122.000 Oekraïense vluchtelingen in Nederland. Volgens het rapport ziet 72 procent van hen zichzelf de komende twee jaar niet terugkeren, ook niet als het weer veilig wordt in Oekraïne. "De ontheemden zijn hier inmiddels bijna drie jaar, dan integreer je. Hun kinderen gaan in Nederland naar school en meer dan de helft heeft inmiddels een baan," aldus Monika Sie Dhian Ho, directeur van Instituut Clingendael.
Landen als Tsjechië, Polen en Oostenrijk kijken al naar manieren om werkende vluchtelingen een tijdelijke verblijfsstatus te geven vanwege hun bijdrage aan de economie. Voor Oekraïne vormt dit een groot probleem. Miljoenen inwoners hebben het land verlaten en Oekraïne heeft de hoogste sterftecijfers en laagste geboortecijfers van Europa.
"Oekraïne voelt de concurrentie die gaande is om hun ontheemden al. Andere landen willen de Oekraïense ontheemden die werk hebben gevonden graag houden als relatief gemakkelijk te integreren arbeidskrachten in de vergrijzende samenlevingen in Europa. Maar als de ontheemden niet in aanzienlijke aantallen terugkeren, ziet het er heel slecht uit voor de wederopbouw en de economie van Oekraïne," aldus Sie Dhian Ho.
Oekraïners vallen onder de Richtlijn Tijdelijke Bescherming (RTB), waarmee ze tot 4 maart 2026 in de EU mogen verblijven. Het is nog onduidelijk wat het kabinet vindt dat er daarna met Oekraïners in Nederland moet gebeuren. PVV-leider Geert Wilders riep onlangs op X op om de richtlijn niet langer te verlengen of zelfs eerder te beëindigen:
Geert Wilders
@geertwilderspvv
Nederland kan dat niet meer aan. Ons land zit al propvol.

Oekraïense mannen die hun thuisland kunnen helpen verdedigen en heropbouwen moeten worden teruggestuurd naar #Oekraïne. Dat kan door de Europese Richtlijn Tijdelijke Bescherming niet te verlengen of eerder te beëindigen. https://t.co/kMIa6rKJQG
8:37
9 september 2024
Hongarije heeft al besloten om alleen nog Oekraïners uit door het land benoemde 'onveilige zones' toe te laten. Daarnaast gaan ze een groot deel van de opvanglocaties sluiten. Daarmee houdt het land zich niet aan de Europese afspraken die over Oekraïense ontheemden zijn gemaakt.
Volgens Sie Dhian Ho is Europese samenwerking en coördinatie met Oekraïne cruciaal om te voorkomen dat grote groepen vluchtelingen zich tussen landen gaan verplaatsen, en een nieuwe groep mannen Oekraïne gaat verlaten. Lidstaten zouden gezamenlijk en met Oekraïne afspraken moeten maken over wat er met de vluchtelingen gebeurt als het tot een duurzame wapenstilstand zou komen, als de noodtoestand in Oekraïne zou worden opgeheven en mannen het land weer kunnen verlaten.
Nieuwsuur
Buitenland
Deel artikel: