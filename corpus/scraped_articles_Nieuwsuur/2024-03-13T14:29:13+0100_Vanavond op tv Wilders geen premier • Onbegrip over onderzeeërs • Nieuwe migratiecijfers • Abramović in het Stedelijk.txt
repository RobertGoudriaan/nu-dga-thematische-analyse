Vanavond op tv: Wilders geen premier • Onbegrip over onderzeeërs • Nieuwe migratiecijfers • Abramović in het Stedelijk
2024-03-13T14:29:13+0100
https://nos.nl/nieuwsuur/artikel/2512611-vanavond-op-tv-wilders-geen-premier-onbegrip-over-onderzeeers-nieuwe-migratiecijfers-abramovic-in-het-stedelijk

De partijleiders van PVV, VVD, NSC en BBB zijn bereid om in de Tweede Kamer te blijven zitten als er een nieuw kabinet komt. Dat betekent dat de leider van de grootste partij en de winnaar van de verkiezingen, Geert Wilders, geen premier wordt van een nieuw kabinet. Wilders zelf bevestigt het nieuws, volgens hem was er bij de andere partijen onvoldoende steun voor hem als premier. We bespreken de ontwikkeling met politiek verslaggever Arjan Noorlander.
Ieder jaar werken er meer mensen van buiten de EU in Nederland. En dat terwijl er niet meer werkvergunningen voor deze mensen worden verstrekt. Dat blijkt uit een rapport van de adviesraad voor migratie dat vandaag verschijnt.
Omdat het moeilijk is om een werkvergunning te krijgen voor personeel van buiten de EU en er dus maar een paar duizend vergunningen per jaar worden verstrekt, maken werkgevers in lagelonenberoepen steeds meer gebruik van een legale Europese omweg. Via detachering uit vooral Polen en Litouwen is het wel mogelijk om deze mensen naar Nederland te halen, zo blijkt.
De wereldberoemde Servische kunstenaar Marina Abramović staat bekend om haar opzienbarende performance- en body art. Een groot deel van haar werk is vanaf deze week te zien in het Stedelijk Museum in Amsterdam.
Nieuwsuur spreekt haar over haar drijfveren en haar expositie in Nederland.
Het Franse staatsbedrijf Naval krijgt van het Nederlandse kabinet de opdracht voor de bouw van vier nieuwe onderzeeboten, met de nieuwste spionageapparatuur en wapens aan boord. Het Nederlandse bedrijf Damen Shipyards grijpt dus naast de opdracht.
En dat is volgens sommige deskundigen zonde. Ze vinden dat Nederland de miljardenopdracht binnen de eigen landsgrenzen hadden moeten houden.
Nieuwsuur
Binnenland
Buitenland
Deel artikel: