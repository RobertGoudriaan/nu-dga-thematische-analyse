Syrië krabbelt voorzichtig op, maar herstel economie gaat decennia duren
2025-02-24T06:00:01+0100
https://nos.nl/nieuwsuur/artikel/2557092-syrie-krabbelt-voorzichtig-op-maar-herstel-economie-gaat-decennia-duren

Nog geen drie maanden na de val van het Assad-regime zijn in Syrië de eerste voorzichtige tekenen van economisch herstel zichtbaar. Tegelijkertijd staat het land voor een enorme opgave, want grote delen zijn verwoest.
Bovendien is er haast, zegt Thea Hilhorst. De hoogleraar humanitaire studies vreest dat sociale spanningen toenemen als de economie niet snel op gang komt. "En landen die net uit een oorlog komen, zijn kwetsbaar om opnieuw in oorlog terecht te komen."
Syrië staat op korte termijn een enorme huizencrisis te wachten als vluchtelingen terugkeren naar huis.
De economie in Syrië stortte in tijdens de oorlog. Westerse producten verdwenen uit de winkels. Wat er nog wel was, werd door inflatie onbetaalbaar. Maar daar komt verandering in, ziet Benjamin Fève.
De econoom van denktank Karam Shaar schat dat 90 procent van de Syriërs voorheen in armoede leefde. Maar dat percentage ligt nu al lager. "Als de regering het plan doorzet om de lonen in de publieke sector met 40 procent te verhogen, helpt dat ook."
Die nieuwe regering komt voort uit HTS, een groepering die door Amerika en Europa werd bestempeld als terroristisch. "Maar iedereen constateert bijna met verbazing hoe goed ze het doen", zegt Hilhorst. "Oude ambtenaren zijn weer opgenomen in het apparaat en er is geen grootschalig geweld toegepast."
Tegelijkertijd ziet ze dat andere landen nog twijfels hebben bij HTS. Dat maakt dat sommige internationale sancties tegen Syrië nog van kracht zijn. "Die verlammen de hele economie. Als die niet worden opgeheven kan je nauwelijks over wederopbouw praten".
Syrische ondernemers merken dat het economische tij keert:
Maar veel cruciale sectoren in het land liggen nog plat. De prioriteit ligt bij de energiesector, omdat het stroomnet bijna helemaal moet worden hersteld. Daarnaast is de herbouw van woningen ook heel belangrijk, zegt Fève. "Steden als Homs en Aleppo zijn compleet verwoest. Syrië staat op korte termijn een enorme huizencrisis te wachten als vluchtelingen terugkeren naar huis."
Voordat de burgeroorlog in 2011 begon, was Syrië geen economische grootmacht, maar kon het wel z'n eigen boontjes doppen. Het land produceerde zo'n 380.000 vaten olie per dag. Dat was genoeg voor een opbrengst van naar verwachting 3,2 miljard dollar en 25 procent van de staatinkomsten.
Door de oorlog zakte de productie van olie naar 90.000 vaten per dag. Waar het land in 2010 nog 0,5 procent van de mondiale olie produceerde, ligt dat percentage nu op minder dan 0,05 procent. Het bruto binnenlands product zakte van 67,5 miljard naar 9 miljard dollar, terwijl de inflatie steeg van 6 naar 140 procent.
De Wereldbank heeft berekend dat er 250 tot 400 miljard dollar nodig is voor herstel van het land.
Herstel van Syrië gaat tussen de 250 en 400 miljard dollar kosten, schat de Wereldbank. De vraag is wie die kosten voor z'n rekening gaat nemen. Fève ziet hier een rol voor diezelfde Wereldbank en voor organisaties als de VN en het IMF. "Maar de grootste financiers van de wederopbouw zijn denk ik de EU en de VS. Zij hebben het meeste geld."
Hilhorst hoopt dat ook Nederland een steentje bijdraagt. Syrië opbouwen is in ons eigen belang, zegt ze, omdat veel naar Nederland gevluchte Syriërs terug willen. "Maar dan moet daar wel iets zijn."
Fève ziet ook een rol voor de Golfstaten en Turkije in de wederopbouw van Syrië. "De Golfstaten zullen misschien minder eisen stellen en kunnen mogelijk geld geven in ruil voor invloed in Syrië." Wat Turkije betreft denkt hij aan bedrijven daar die mogelijk contracten zouden kunnen krijgen voor herbouw van Syrië.
Hoeveel tijd nodig is voor dat herstel, is volgens hem afhankelijk van factoren als internationale betrokkenheid, veiligheidsvraagstukken en de effectiviteit van de wederopbouw. "Maar over het algemeen geldt voor post-conflict-scenario's zoals in Syrië dat volledig herstel enkele decennia zal duren."
Naast de wederopbouw van de economie is het volgens Hilhorst ook heel belangrijk dat op korte termijn extra humanitaire hulp komt. Zeker nu de Amerikaanse hulporganisatie USAID wordt ontmanteld door de nieuwe Trump-regering.
"Er zijn vreselijk schrijnende toestanden in Syrische vluchtelingenkampen. Mensen daar krijgen niet meer dagelijks water, maar twee keer per week."
Nieuwsuur maakte deze video na de val van Assad:
Nieuwsuur
Buitenland
Deel artikel: