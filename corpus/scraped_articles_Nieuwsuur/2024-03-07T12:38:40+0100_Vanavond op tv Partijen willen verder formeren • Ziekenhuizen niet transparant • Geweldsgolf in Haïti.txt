Vanavond op tv: Partijen willen verder formeren • Ziekenhuizen niet transparant • Geweldsgolf in Haïti
2024-03-07T12:38:40+0100
https://nos.nl/nieuwsuur/artikel/2511797-vanavond-op-tv-partijen-willen-verder-formeren-ziekenhuizen-niet-transparant-geweldsgolf-in-haiti

PVV, VVD, NSC en BBB zijn bereid om verder te onderhandelen over een nieuw kabinet. De vorm is nog niet helemaal duidelijk, maar de kans neemt toe dat het een extraparlementair kabinet zal worden, zo zeggen Haagse bronnen tegen de NOS.
Maar: de irritaties en tegenstellingen tussen de formerende partijen zijn niet ineens weg. Met politiek duider Arjan Noorlander maken we de balans op van de inhoudelijke en karakterologische verschillen.
Ziekenhuisbestuurders houden zich al jaren niet aan afspraken over het openbaar maken van onkosten. In 2017 spraken alle ziekenhuizen af dat ze jaarlijks inzicht geven in declaraties. Ook zouden ze hun onkostenbeleid openbaar maken. Maar uit onderzoek van Nieuwsuur blijkt dat 90 procent van de ziekenhuizen dit niet doet. Toezichthouders grijpen niet in.
Haïti weet zich geen raad met het bendegeweld in het land en hoopt dat het buitenland komt helpen om de problemen aan te pakken. De Verenigde Staten willen dat de premier van Haïti haast maakt met het uitschrijven van vrije verkiezingen. De situatie in het Caribische land is de afgelopen week in hoog tempo verslechterd. In het weekend bestormden bendes de grootste gevangenissen van het land en lieten duizenden gevangenen vrij. We spreken met bewoners in Port-au-Prince die klem zitten tussen het geweld.
Nieuwsuur
Binnenland
Deel artikel: