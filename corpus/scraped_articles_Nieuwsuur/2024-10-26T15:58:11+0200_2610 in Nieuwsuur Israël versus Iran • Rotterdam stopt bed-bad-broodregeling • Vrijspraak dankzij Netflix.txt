26/10 in Nieuwsuur: Israël versus Iran • Rotterdam stopt bed-bad-broodregeling • Vrijspraak dankzij Netflix?
2024-10-26T15:58:11+0200
https://nos.nl/nieuwsuur/artikel/2542182-26-10-in-nieuwsuur-israel-versus-iran-rotterdam-stopt-bed-bad-broodregeling-vrijspraak-dankzij-netflix

Het werd al een tijdje verwacht: de tegenaanval van Israël op Iran. Volgens Israël was het een precisieaanval op militaire doelen. Iran zegt dat de schade van de aanval, die zo'n vier uur duurde, beperkt is. Wel kwamen er volgens Iran twee Iraanse militairen om. De aanval van vannacht is een reactie op een eerder aanval op Israël van 1 oktober. Iran vuurde toen tientallen raketten af. En tussen alle aanvallen door gaat Israël ook weer onderhandelen over de vrijlating van gijzelaars in Gaza. Egypte kwam al met een voorstel: vier gijzelaars vrij en twee weken wapenstilstand. Hoe groot is de kans op succes? We spreken over alle ontwikkelingen met Iran-deskundige Payman Jafari en Midden-Oostenexpert Aaron David Miller.
Rotterdam stopt met de opvang van mensen zonder verblijfsvergunning, de zogenaamde bed-bad-broodregeling. Het is een van de maatregelen om Nederland onaantrekkelijk te maken voor migranten. Het kabinet stopt met de financiering ervan. Zeer tegen de zin van veel gemeenten waar die opvang is. Die zijn bang dat een kwetsbare groep dakloos wordt en dat de overlast op straat alleen maar zal toenemen. De meeste gemeenten hebben daarom besloten dat ze de opvang dan maar zelf gaan betalen. Op één na: Rotterdam.
Vrijspraak dankzij Netflix? De populariteit van true crime leidt soms tot herziening van rechtszaken. Dat gebeurt bijvoorbeeld in de zaak tegen The Menendez Brothers. Zij werden in 1996 veroordeeld tot onvoorwaardelijke levenslange gevangenisstraffen voor de moord op hun ouders. Maar een openbare aanklager van Los Angeles heeft de rechter geadviseerd dat de strafmaat van de broers opnieuw bekeken moet worden. Dat gebeurde na de serie op Netflix. Wat is de invloed van series en podcasts?
Nieuwsuur
Binnenland
Deel artikel: