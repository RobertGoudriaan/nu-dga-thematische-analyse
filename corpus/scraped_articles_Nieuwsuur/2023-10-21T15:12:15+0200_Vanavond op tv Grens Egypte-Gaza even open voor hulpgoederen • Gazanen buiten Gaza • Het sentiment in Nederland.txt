Vanavond op tv: Grens Egypte-Gaza even open voor hulpgoederen • Gazanen buiten Gaza • Het sentiment in Nederland
2023-10-21T15:12:15+0200
https://nos.nl/nieuwsuur/artikel/2494836-vanavond-op-tv-grens-egypte-gaza-even-open-voor-hulpgoederen-gazanen-buiten-gaza-het-sentiment-in-nederland

De grens tussen de Gazastrook en Egypte is vanochtend korte tijd open geweest om vrachtwagens met hulpgoederen door te laten. Maar vooralsnog is het veel te weinig om de humanitaire ramp op de Gazastrook te bestrijden.
Aan de tijdelijke openstelling van de grens ging lang diplomatiek overleg vooraf, waarin Amerika een leidende rol nam. Wat gebeurt er achter de schermen om meer hulp voor Gaza mogelijk te maken? We spreken erover met Robert Serry, diplomaat en voormalig Midden-Oostengezant van de VN.
De situatie op de Gazastrook wordt al twee weken lang steeds schrijnender. Maar ook buiten het gebied zijn veel Palestijnen, bijvoorbeeld omdat ze wonen of werken in Israël. Naar verluidt zette Israël duizenden Gazanen in de gevangenis. Hoe dat precies zit horen we van onze verslaggever Ties Brock.
Het conflict tussen leidt ook in ons land tot verhitte discussies en meningsverschillen. Dat zorgt voor onrust en angst, bij zowel Nederlanders met een joodse als een Palestijnse achtergrond.
Ook heeft de oorlog gevolgen voor de sympathie in ons land voor Israël. Een recente peiling laat zien dat die minder groot is. In de jaren 60 stond 2 op de 3 Nederlanders achter Israël, nu is dat 1 op de 3.
Nieuwsuur
Binnenland
Buitenland
Deel artikel: