Nederlandse marine escorteert verdachte Russische schepen op de Noordzee
2025-02-16T10:00:31+0100
https://nos.nl/nieuwsuur/artikel/2556062-nederlandse-marine-escorteert-verdachte-russische-schepen-op-de-noordzee

Jelle de Gee
verslaggever Nieuwsuur
Yfke Nijland
redacteur Nieuwsuur
Jelle de Gee
verslaggever Nieuwsuur
Yfke Nijland
redacteur Nieuwsuur
Het Nederlandse marineschip Johan de Witt heeft gisteren zes Russische schepen op de Noordzee geëscorteerd. Het gaat om drie Russische marineschepen en drie Russische civiele schepen. De marine zegt dat de schepen onderweg waren naar Rusland vanaf de Middellandse Zee. De marine beschermt met patrouilles de vitale infrastructuur in de Noordzee.
Nieuwsuur was aan boord van de Johan de Witt. Commandant op het marineschip is kapitein-ter-zee Wilbert van Gemeren. "Onze bodem ligt helemaal vol met kabels, gas, internet, en meer. En we hebben een enorm arsenaal aan windmolenparken. Daar kun je als kwaadwillende van alles mee doen. En het is mede onze taak om te voorkomen dat iemand het in zijn hoofd haalt om daar iets mee te gaan doen."
Niet eerder trof de marine zes verdachte schepen tegelijkertijd aan. Van Gemeren zegt dat de schepen als thuisbasis Syrië hadden. "Ze komen uit het oostelijke deel van de Middellandse Zee en zijn nu op weg naar hun thuishaven in Noordwest-Rusland. De schepen hebben om 04.00 uur vannacht de Nederlandse wateren verlaten."
Nieuwsuur was aan boord van marineschip Johan de Witt, dat de Russische schepen geen moment uit het oog verloor:
De schepen werden op 60 kilometer van de Nederlandse kust aangetroffen. De schepen mogen daar volgens internationaal recht wel varen. Maar sinds de inval van Rusland in Oekraïne zijn al diverse keren leidingen en zeekabels, in onder meer de Oostzee, gesaboteerd.
De Nederlandse marine patrouilleert sinds afgelopen zomer op de Noordzee. Hoofddoel is het beschermen van de kwetsbare zeebodem en het in beeld brengen van potentiële dreigingen. Dat moet sabotage voorkomen. "Er woedt een oorlog aan onze Zuid-Europese grens. We maken ons zorgen over de hybride oorlog met Rusland."
Het is dus niet de eerste keer dat de marine Russische schepen aantreft op de Noordzee. In 2023 escorteerde de Nederlandse marine elf Russische schepen. In 2024 gebeurde dat twintig keer. "Het is nu halverwege februari en we zitten al op bijna tien escortes", zegt Van Gemeren. "Dat is wel een teken aan de wand dat het aantal passages van Russische schepen door onze Noordzee aan het toenemen is."
Overigens is er na de val van dictator Bashar al-Assad in Syrië - die jarenlang werd gesteund door Rusland - sprake van meer Russisch scheepvaartverkeer dat terugkeert uit Syrië. De route naar Rusland loopt via de Noordzee. Door de oorlog in Oekraïne mogen Russische oorlogsschepen niet over de Bosporus. Turkije verbood de doorvaart van Russische schepen, na de inval van Rusland in Oekraïne.
In 2021 verwdijnt er in de Noorse wateren spoorloos een kilometerslange datakabel. In september 2022 is er sabotage bij de Nord Stream 1, een gaspijpleiding tussen Duitsland en Rusland voor de kust van Denemarken. De leiding raakt ernstig beschadigd. Lang is het vermoeden dat Rusland erachter zit. Later wordt vooral gewezen naar Oekraïne. Een jaar later, in oktober 2023, beschadigt een Chinees schip, de New Polar Bear, gas- en telecomkabels in de Oostzee.
Afgelopen november worden twee onderzeese telecommunicatiekabels doorgesneden: één tussen Finland en Duitsland, de ander tussen Litouwen en het Zweedse eiland Gotland. Het onder Chinese vlag varende schip Yi Peng 3 blijkt zijn anker over de zeebodem te hebben gesleept. Opzet kan niet worden uitgesloten.
Op eerste kerstdag afgelopen december raken een energiekabel en drie telecommunicatiekabels tussen Finland en Estland beschadigd. Deze keer zou de olietanker Eagle S - die deel uitmaakt van de Russische schaduwvloot - de boosdoener zijn.
Nieuwsuur
Binnenland
Deel artikel: