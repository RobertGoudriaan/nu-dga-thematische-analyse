Is het einde van de dieselauto nabij? 'Voor consument niet meer interessant'
2022-09-24T16:27:25+0200
https://nos.nl/nieuwsuur/artikel/2445833-is-het-einde-van-de-dieselauto-nabij-voor-consument-niet-meer-interessant

Eva Doesborgh
redacteur Nieuwsuur
Eva Doesborgh
redacteur Nieuwsuur
In augustus was een liter diesel voor het eerst duurder dan een liter benzine. Nog steeds ligt de prijs van diesel gemiddeld (iets) hoger.
De dieselauto, die mede door het sjoemelschandaal de afgelopen jaren al steeds minder werd verkocht, wordt zo nog minder aantrekkelijk voor autokopers. Toch verdwijnt de dieselbak voorlopig niet volledig uit de showrooms, verwachten deskundigen.
Voor consumenten is een diesel rijden eigenlijk niet meer interessant.
De stijging van de prijs van diesel komt vooral doordat de brandstof voor het grootste deel werd gehaald uit Rusland. Europese sancties bepalen dat importeurs vanwege de oorlog naar andere leveranciers moeten zoeken. Het Russische aandeel in de Europese dieselimport is de afgelopen twee maanden al gezakt van 60 naar 44 procent.
Bedrijven halen nu dus meer diesel uit andere landen, onder meer in het Midden-Oosten, maar dit stuwt de dieselprijs alleen maar verder omhoog. "We krijgen een steeds grotere aanvoer via nog niet bestaande aanvoerlijnen. Dit is logistiek lastiger te realiseren waardoor we ook meer moeten betalen", vertelt Erik Klooster, directeur van De Vereniging Nederlandse Petroleum Industrie.
Begin december wil de EU af zijn van alle Russische ruwe olie, waardoor we nóg afhankelijker worden van andere aanbieders en de dieselprijs mogelijk nóg verder stijgt. Dit terwijl diesel jarenlang zo'n twintig cent per liter goedkoper was.
Autojournalist Wim Oude Weernink noemt de stijging schrikbarend: "De lage prijzen waren oorspronkelijk juist de aantrekkingskracht. De brandstofprijs was veel lager en de wegenbelasting was hoger om dit te compenseren. Als je veel kilometers per jaar reed, kon je een goede balans maken, omdat de diesel per saldo een zuinigere motor heeft."
Door de hoge dieselprijzen verdwijnt dat voordeel en is een dieselauto niet erg aantrekkelijk meer. De afgelopen jaren was er al een aanzienlijke daling te zien in de verkoop van dieselpersonenauto's.
Na 2015, het jaar van het dieselschandaal, zakte de verkoop van dieselauto's flink in:
Autoverkoper Sjoerd van der Beek zag de afgelopen jaren de dieselmotor ook uit zijn showroom verdwijnen. Volgens hem heeft het dieselschandaal daarin een rol gespeeld. In 2015 werd bekend dat autofabrikant Volkswagen sjoemelde met software met als doel dieselauto's veel schoner en zuiniger te laten lijken dan dat ze eigenlijk waren. "Dit heeft het imago van de diesel geschaad", vertelt Van der Beek.
De diesels die hij vanaf 2018 verkocht, voldeden volgens hem aan alle Europese eisen. Toch leidde het slechte imago er mede toe dat consumenten en zakelijk rijders de laatste jaren de voorkeur geven aan elektrische en hybride motors.
Maar voor veel ondernemers is er geen alternatief voor de dieselbak. Want bedrijfswagens rijden bijna allemaal op diesel.
En dat zal voorlopig zo blijven, vertelt bedrijfswagenadviseur Bernhard Koster. "Alternatieve brandstoffen, zoals elektrisch, komen ietsjes op, maar de beperkingen zijn zo groot dat het nog niet interessant is." Bedrijfswagens leggen doorgaans grote afstanden af, waardoor elektrische auto's door hun veel kleinere actieradius vaak niet rendabel zijn.
Ook ondernemer Gert Kanis ziet om die reden nog geen andere optie dan diesel. Hij bezorgt rollen evenemententapijt en kunstgras en moet dagelijks veel kilometers afleggen. "Als je elektrisch gaat rijden moet je daar de hele dagplanning op aanpassen omdat er tijd verloren gaat aan het opladen van de auto's. Hierdoor kan je op minder adressen per dag afleveren en wordt het transport weer duurder."
Een elektrische auto met caravan staat om de haverklap aan de laadpaal.
Ook voor camperliefhebbers blijft diesel voorlopig de enige optie. De baan van dieseltechnicus Martin Kleinjan zal daarom nog niet verdwijnen. "Door de hoge brandstofprijzen is een campervakantie veel duurder geworden, maar we zien dat onze klanten toch nog bij de vertrouwde dieselcamper blijven", zegt hij.
"Als je op vakantie gaat met een elektrische auto met een veel lagere actieradius en een caravan erachter, sta je om de haverklap aan de laadpaal. Dan maar liever iets meer betalen." Kleinjan ziet de toekomst van de dieselpersonenauto minder rooskleurig in: "Dat is een aflopende zaak."
Autoverkoper Van der Beek beaamt dat. "Nu zowel de wegenbelasting als de literprijs duurder is, is het eigenlijk niet meer interessant om een diesel te rijden als consument."
Nieuwsuur
Binnenland
Deel artikel: