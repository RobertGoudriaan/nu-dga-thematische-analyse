Chinese uithaal naar VS 'veelzeggend op moment van hoogspanning'
2023-02-21T23:14:41+0100
https://nos.nl/nieuwsuur/artikel/2464789-chinese-uithaal-naar-vs-veelzeggend-op-moment-van-hoogspanning

De Russische president Vladimir Poetin geeft het Westen de schuld van de oorlog in Oekraïne en schort een kernverdrag met de Verenigde Staten op. Ook het Chinese ministerie van Buitenlandse Zaken haalt uit naar de Verenigde Staten.
In een door het ministerie opgesteld document worden de VS in onverbloemd taalgebruik onbetrouwbaar en roekeloos genoemd. Er is onder meer kritiek op het misbruiken van de militaire machtspositie door de Verenigde Staten en het destabiliseren van de financiële orde. "Dat dit nu wordt gepubliceerd op een moment van hoogspanning is echt wel veelzeggend", vindt politicoloog en China-expert Jonathan Holslag van de Vrije Universiteit in Brussel.
"De Chinezen verwijten de VS hiermee officieel hegemonie, bemoeienis en militair machtsmisbruik." Met de hoogspanning doelt Holslag op de oorlog in Oekraïne. De Amerikaanse minister van Buitenlandse Zaken Antony Blinken zei eerder deze week dat er aanwijzingen zijn dat China wapens zou leveren aan Rusland en daarmee dus duidelijk partij zou kiezen.
Wat Holslag vooral opvalt aan de Chinese aanval, is dat er niet één punt is dat eruit springt. "Het is juist een hele lijst van verwijten. Ze verwijten de VS absolute roekeloosheid." Hij spreekt van een "diplomatieke aanval met voeten vooruit" op een manier die hij al lange tijd niet meer gezien heeft.
China publiceerde ook een document over veiligheid en zet zichzelf, net als de Russische president Poetin eerder vandaag in zijn State of the Union, neer als aantrekkelijke partner en alternatief voor de VS. Volgens Holslag willen de Chinezen laten zien dat ze een veel betrouwbaarder partner zijn dan de Amerikanen.
Een boodschap die de Russische leider ook liet klinken. "Poetin probeerde in zijn speech te zeggen dat Rusland een goede partner is, een redelijk en goedwillend land. Hij haalde aan dat Rusland meteen te hulp schoot bij de aardbevingen in Turkije en Syrië", zegt Niels Drost, Rusland-kenner van Instituut Clingendael.
Holslag denk dat China echt op zoek is naar een nieuwe wereldorde. Voor de Europese landen wordt het lastig om nu een koers te bepalen, denkt hij. "Als dit betekent dat Chinezen ervan uitgaan dat de Koude Oorlog is begonnen, dan is dat zeer zeer zorgelijk. Dan zal het lastig zijn voor Europa om bijvoorbeeld handel te drijven en gesprekken te voeren."
Volgens China-correspondent Sjoerd den Daas bereidt China zich al langere tijd voor op een kille winter in de relaties met het Westen, Amerika voorop. "De beschuldigingen aan het adres van Washington zijn daarbij niet nieuw, al neemt het tempo waarin met dit soort documenten wordt gewapperd wel toe. Dit nieuwste document is vooral een verzamelwerk dat de toenemende frustratie bij de communistische partij over de Amerikaanse macht in de wereld nog eens onderstreept. Peking ziet Amerika als grootste bedreiging op weg naar een leidende positie in de wereld."
China wil zich presenteren als een verantwoordelijke partner waar je op kan bouwen, zegt Den Daas. "Een alternatief voor Amerika. In het proces die nieuwe wereldorde vorm te geven is Rusland voor China een bruikbaar schaakstuk, waarmee het gezamenlijk ten strijde kan trekken tegen wat China ziet als westerse hegemonie. De oorlog in Oekraïne bemoeilijkt de relatie tussen Peking en Moskou, maar veroordelen wil China die oorlog niet. Ook in China weerklinkt de Russische staatspropaganda, de Russische invasie heet er het 'Oekraïne-probleem'. China wil liever vrede, dan oorlog, maar zal Poetin niet willen laten vallen. De vijand van mijn vijand, Amerika in China's ogen, is mijn vriend, luidt het credo."
Volgens de Wall Street Journal zal de Chinese president Xi Jinping binnenkort een bezoek brengen aan Moskou. Het zou erop kunnen wijzen dat beide landen de banden verder aanhalen. Rusland en China hebben elkaar keihard nodig, meent Holslag. "Ondanks af en toe wrevel, ziet Peking Rusland als onmisbare partner."
Het leveren van wapens aan Rusland zal een stap te ver zijn, denkt Holslag. "Dat betekent dat ze het kleine beetje krediet dat ze nog hebben in Europa verspelen en dan zal Europa de kant van de VS kiezen. "
Nieuwsuur
Buitenland
Deel artikel: