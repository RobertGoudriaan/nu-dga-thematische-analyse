Israël toont 'horrorbeelden' Hamas aan journalisten: 'Onderdeel van propagandaoorlog'
2023-10-23T20:52:57+0200
https://nos.nl/nieuwsuur/artikel/2495129-israel-toont-horrorbeelden-hamas-aan-journalisten-onderdeel-van-propagandaoorlog

Het Israëlisch leger heeft maandag ruim honderd buitenlandse journalisten ontvangen om beelden te bekijken van de aanval van Hamas op 7 oktober. De beelden waren afkomstig van onder meer GoPro-camera's van Hamas, dashboardcamera's, bewakingscamera's en video's die slachtoffers zelf hadden gemaakt.
De journalisten kregen via sociale media een uitnodiging voor de viewing op een legerbasis in de buurt van Tel Aviv. In een verklaring zegt de Israëlische regering dat het leger alle beelden had verzameld en samengevoegd in één lange compilatie. De meeste beelden waren nog niet eerder vertoond.
Dat de Israëlische regering deze filmpjes aan journalisten laat zien is niet verbazingwekkend, zegt hoogleraar Joodse geschiedenis Bart Wallet. "Hamas en Israël delen allebei aan de lopende band de gruwelijkheden van de tegenpartij. Ook de regering heeft een persafdeling."
"In Israël bouwt de frustratie op: hallo wereld, zien jullie wel wat ons is aangedaan?", zegt Wallet. "De internationale aandacht lijkt nu vooral naar Gaza uit te gaan. De gedachte is: als ze het zien, dan snapt de wereld wel waarom wij moeten terugslaan."
Freelance journalist Jotam Confino, werkzaam bij onder meer BBC, Haaretz en CBS News, was aanwezig bij de viewing van de film. "De sfeer was afschuwelijk, er werd gehuild. Er hing veel spanning en je hoorde de reacties op de verschrikkelijke beelden."
De journalisten mochten alleen hun notitieboekjes meenemen, telefoons en laptops werden ingeleverd. De beelden werden alleen vertoond aan de pers en mogen niet gepubliceerd worden uit respect voor de slachtoffers en de nabestaanden.
"Dit was erger dan wat ik al had gezien", zegt Confino. "Ik was aan het beven terwijl ik notities maakte, het is moeilijk om terug te lezen wat ik heb opgeschreven."
Aan Nieuwsuur vertelt Confino welk beeld hem het meest is bijgebleven. Let op: schokkende inhoud.
Volgens Midden-Oostendeskundige Peter Malcontent is het delen van de beelden onderdeel van een propagandaoorlog. Het doel is om de wereld te laten zien dat ze de kant van Israël moeten kiezen. "Daarbij gaan ze er met een gestrekt been in. Ze willen dat de wereld ziet hoeveel leed ze is aangedaan. Door expliciete beelden te delen, hopen ze mensen voor zich te winnen."
Het komt volgens Malcontent veel vaker voor dat gruwelijke beelden worden gedeeld, evengoed aan Palestijnse kant. Maar deze aanpak van de Israëlische regering, waarbij een groep buitenlandse journalisten filmmateriaal te zien krijgt, heeft Malcontent zelf nog niet eerder gezien.
Dat Israël alleen buitenlandse journalisten uitnodigde, is volgens Malcontent simpelweg omdat Israëlische pers niet van de gruwelijkheden hoeft te worden overtuigd. "Op deze manier hoopt Israël dat journalisten de beelden in hun achterhoofd houden, mee naar huis nemen, en vervolgens laten meewegen bij hun volgende verhaal. De hoop is dat journalisten worden beïnvloed. Of dat effect heeft, is lastig te zeggen. Ik denk het niet."
Nieuwsuur
Collectie
Oorlog in Gaza
Buitenland
Deel artikel: