Vanavond op tv: Eindverslag Plasterk • Rechter: F-35-export naar Israël mag niet • Droogte Spanje
2024-02-12T11:01:13+0100
https://nos.nl/nieuwsuur/artikel/2508540-vanavond-op-tv-eindverslag-plasterk-rechter-f-35-export-naar-israel-mag-niet-droogte-spanje

Informateur Ronald Plasterk deelt zijn eindverslag over de afgelopen formatieronde met de Tweede Kamer. Waarschijnlijk komt er meer duidelijkheid over de beweegredenen van NSC-leider Pieter Omtzigt om de gesprekken met VVD, PVV en BBB te verlaten.
Woensdag debatteert de Tweede Kamer over Plasterks verslag en het verloop van de formatie. Politiek verslaggever Nynke de Zoeten praat ons bij en blikt vooruit. Te gast zijn oud-informateurs Uri Rosenthal en Jacques Wallage.
Nederland moet stoppen met de uitvoer van F-35-onderdelen naar Israël. Dat heeft het gerechtshof in Den Haag in hoger beroep beslist. "Israël houdt bij haar aanvallen onvoldoende rekening met de gevolgen voor de burgerbevolking", schrijven de rechters. Er is een "onmiskenbaar" risico dat de onderdelen worden gebruikt "bij het begaan van ernstige schendingen van het humanitair oorlogsrecht".
Welke gevolgen kan de uitspraak hebben? Te gast is Hans Huigen, directeur van de NIDV, een belangenorganisatie voor de defensie-industrie.
In de winter had er dan eindelijk (meer) regen moeten vallen, maar in het oosten en zuiden van Spanje blijft het kurkdroog. En daarmee houdt het gebrek aan neerslag - die in sommige delen van het land al meer dan drie jaar duurt - aan en daarom is er in de regio Catalonië voor het eerst een droogte-noodtoestand afgekondigd. Dit soort droogteperioden komen door klimaatverandering volgens experts steeds vaker voor, en dit is pas het begin van wat Spanje te wachten staat.
Nieuwsuur
Binnenland
Deel artikel: