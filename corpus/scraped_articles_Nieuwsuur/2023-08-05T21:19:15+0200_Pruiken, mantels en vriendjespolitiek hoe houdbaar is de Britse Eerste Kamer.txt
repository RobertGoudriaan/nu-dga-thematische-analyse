Pruiken, mantels en vriendjespolitiek: hoe houdbaar is de Britse Eerste Kamer?
2023-08-05T21:19:15+0200
https://nos.nl/nieuwsuur/artikel/2485568-pruiken-mantels-en-vriendjespolitiek-hoe-houdbaar-is-de-britse-eerste-kamer

Fleur Launspach
correspondent VK en Ierland
Fleur Launspach
correspondent VK en Ierland
Hermelijnen mantels, rode bankjes en een voorzitter die op een zak wol zit. De Britse Eerste Kamer - The House of Lords staat nog altijd in het teken van eeuwenoude tradities. Maar voor hoe lang nog? Oppositieleider Keir Starmer, die op kop ligt om volgend jaar de Britse verkiezingen te winnen, wil het Hogerhuis afschaffen.
Er zitten maar liefst 786 Lords en Ladies in het Britse Hogerhuis. Daarmee is het, na het Chinese volkscongres, de grootste wetgevende kamer ter wereld. En in tegenstelling tot andere democratische landen, zijn de leden van het Britse Hogerhuis niet door het volk gekozen.
Leuk die pruiken en mantels, maar het Hogerhuis hoort geen museum te zijn.
"Hoe kun je dit land een democratie noemen, als het merendeel van je parlement niet gekozen is?" zegt Jess Garland van de Electoral Reform Society, een club voorstanders van hervormingen. Terwijl de 650 parlementsleden in het Lagerhuis (the House of Commons, ofwel de Tweede Kamer) gekozen worden in kiesdistricten, zijn Lords en Ladies in het Britse Hogerhuis 'benoemd'.
Volgens peilingen zou twee derde van de Britten weinig of geen vertrouwen hebben in het House of Lords. "Maar wat het publiek volgens onze peilingen echt dwarszit, zijn de erfelijke adellijke titels waardoor mensen nog steeds geboorterecht hebben op een zetel in het Hogerhuis", zegt Garland.
Tijdens debatten in het Hogerhuis spreekt men elkaar aan in de derde persoon. Men spreekt over My Noble Friend, of My Noble Lord. Het is een reliek uit het verleden. Eeuwenlang was het Britse Hogerhuis de plek waar de vorst zich omringde met kerkleiders en aristocraten die van vader op zoon de titel door gaven.
Van de adel met dit geboorterecht om te regeren zitten er nog steeds 92 in de kamer. "Leuk die pruiken en mantels, maar het Hogerhuis hoort geen museum te zijn, het zou een democratie-waardige instelling moeten zijn die beslissingen neemt over het leven van mensen", aldus Garland.
"Naast de enorme omvang van het Huis en de erfadel, is er ook kritiek op de 26 bisschoppen van de Church of England", legt Garland uit. "26 zetels in het Hogerhuis voor één religie, wat eveneens een ongebruikelijke situatie is voor een modern land waarin verschillende religies, zoals het Hindoeïsme, de Islam en het Jodendom, voorkomen."
Naast aristocraten en bisschoppen is het grootste deel van de kamer voor het leven 'benoemd' op voordracht van de premier en koning(in). Zij hebben deze rol als een soort 'erelintje' ontvangen, een kroon op hun expertise in een bepaald vakgebied.
Dat maakt dat er een waaier aan kennis in het Hogerhuis aanwezig is: rechters, wetenschappers, zakenlieden en oud-politici die veelal parttime en op latere leeftijd (de gemiddelde leeftijd in het Huis is 70+) de gemaakte wetsvoorstellen aanpassen en controleren.
Maar tegelijk kleeft er aan die eervolle benoemingen vaak een zweem van vriendjespolitiek. In de afgelopen jaren zijn bijvoorbeeld ook partij-donoren in het Hogerhuis terechtgekomen. Zo probeerde oud-premier Boris Johnson onlangs nog zijn vader, zijn kapster en wat favoriete adviseurs tot Hogerhuisleden te benoemen.
Volgens oppositieleider Keir Starmer is het hoog tijd om het House of Lords in deze antieke vorm af te schaffen en te vervangen door een gekozen huis met afgevaardigden, en daarmee een betere representatie van het moderne Verenigde Koninkrijk. Starmer is echter niet de eerste die dat probeert: oud-Labour premiers Tony Blair en Gordon Brown gingen al eerder de strijd aan met het Hogerhuis en kregen hun plannen nauwelijks van de grond.
Baroness Blower, die voor Labour in het Hogerhuis zit, staat achter het plan om het Hogerhuis in huidige vorm, en dus ook haar eigen functie, af te schaffen. "Maar we hebben wel een soort Hogerhuis of Eerste Kamer nodig", vindt ze. De plannen die er nu liggen geven onvoldoende aanwijzing wat er voor in de plaats zou komen. Ze schat in dat er zowel in het Lagerhuis als het Hogerhuis weerstand zal zijn.
"Bovendien is het de vraag of hier de aandacht van de partij naartoe zou moeten gaan", mocht men na 13 jaar oppositie de verkiezingen winnen. Ook binnen de partij is er discussie over de timing. Is dit wel het juiste moment, terwijl de Britse economie kwakkelt en de armoede toeneemt, om dit grote gevecht rond het Hogerhuis aan te gaan?
Nieuwsuur
Buitenland
Deel artikel: