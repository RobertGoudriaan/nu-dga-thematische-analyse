Zonder politieke ervaring werd Witkoff Trumps toponderhandelaar op wereldtoneel
2025-03-23T21:21:41+0100
https://nos.nl/nieuwsuur/artikel/2560881-zonder-politieke-ervaring-werd-witkoff-trumps-toponderhandelaar-op-wereldtoneel

Vandaag zijn alle ogen gericht op de Saoedische hoofdstad Riyad, waar de gesprekken over een bestand in Oekraïne verdergaan. Sleutelfiguur in de onderhandelingen is Steve Witkoff, de internationale probleemoplosser van de Amerikaanse president Donald Trump. Wie is hij?
De 68-jarige Witkoff is een schatrijke New Yorkse projectontwikkelaar, die net als zijn baas problemen benadert als een vastgoeddeal. Enkele weken nadat Trump de verkiezingen won, stelde hij Witkoff aan als Midden-Oostengezant. De vastgoedmagnaat speelde een grote rol in de onderhandelingen over een staakt-het-vuren tussen Israël en Hamas. Hij steunt Trumps plan om de inwoners van Gaza permanent naar andere landen te verplaatsen.
Witkoff zet de normale diplomatieke finesse aan de kant en praat als een zakenman.
Sinds vorige maand neemt Witkoff ook het voortouw bij de Amerikaanse toenadering tot Moskou. Hij zat aan tafel toen de eerste gesprekken met Rusland plaatsvonden over de oorlog in Oekraïne. Vorige week bezocht Witkoff de Russische president Vladimir Poetin in Moskou.
Voor Trump is Witkoff een logische keuze als zijn rechterhand op het wereldtoneel omdat ze dezelfde taal spreken, zegt vastgoedjournalist Hiten Samtani. Hij volgt Witkoff al jaren en kent hem persoonlijk. "De regering-Trump ziet geopolitiek als het sluiten van deals. Dan is een man als Witkoff een logische keuze. Hij weet hoe hij iets gedaan krijgt en hij krijgt het geld en de mensen bij elkaar. Dat zien we hier nu ook gebeuren."
Witkoff en Trump zijn bovendien al jaren goed bevriend. Trump zou Witkoff decennia geleden hebben aangespoord om de vastgoedwereld in te gaan. Ze staan regelmatig met elkaar op de golfbaan in Florida en Witkoffs kleinzoon is zelfs naar Trump vernoemd. Toen Witkoffs zoon overleed aan een overdosis in 2011, zou Trump een grote steun voor hem zijn geweest.
"Ze hebben dezelfde mentaliteit", zegt Marc Fisher, journalist bij de Washington Post en schrijver van het boek Trump Revealed. "Witkoff zet de normale diplomatieke finesses aan de kant en praat als een zakenman, als een onderhandelaar. Hij is loyaal en betrouwbaar. Dat vindt Trump belangrijk."
De vastgoedmagnaat werd zo, zonder enige politieke of diplomatieke ervaring, Trumps toponderhandelaar in conflicten die de hele wereld bezighouden.
Volgens Witkoff is het herstellen van de relatie met Rusland essentieel om de oorlog in Oekraïne te beëindigen. "Veel mensen zeggen dat ik dit niet moet doen omdat Poetin een slechterik is. Maar zo zie ik hem niet. Hij is een hele slimme man", zei Witkoff gisteren in een podcastgesprek met Trump-aanhanger Tucker Carlson.
Witkoff zei ook dat er meerdere "complexe ingrediënten" zijn die de oorlog in Oekraïne hebben veroorzaakt. "Het is nooit één persoon."
In het gesprek worstelde Witkoff met het opnoemen van de vier door Rusland bezette gebieden in Oekraïne: Donetsk, Loehansk, Cherson en Zaporizja. Volgens Witkoff is de status van deze gebieden de "olifant in de kamer" aan de onderhandelingstafel. Hij haalde door Rusland georganiseerde schijnreferenda aan waaruit zou blijken dat een "overweldigende meerderheid" van de inwoners vóór aansluiting bij Rusland is.
"Wat opvalt in Witkoffs opmerkingen over Oekraïne, is dat daar steeds meer standpunten van het Kremlin in naar voren komen. Hij neemt zelfs Russische propaganda over over de gebieden die Rusland is binnengevallen. Daarmee lijkt Witkoff begrip te hebben voor de claims die Rusland legt op die gebieden. Witkoff zegt ook dat veel landen zich erbij hebben neergelegd dat Oekraïne nooit lid zal worden van de NAVO. Daar zal in Europa toch anders naar worden geluisterd."
In Oekraïne en in veel Europese landen wordt de ommezwaai in de relatie tussen de VS en Rusland met argusogen bekeken. EU-buitenlandchef Kaja Kallas zei deze week meermaals dat Rusland niet te vertrouwen is. Europese leiders hameren erop dat er geen besluiten kunnen worden genomen over Oekraïne zonder Oekraïne.
De Oekraïense president Zelensky sprak zich deze week ook uit over de benarde diplomatieke situatie waarin zijn land zich bevindt. "Er moet niet minder druk op Rusland worden gezet nu er diplomatieke initiatieven lopen. We weten allemaal hoe makkelijk Moskou beloftes opzij kan schuiven, een paar uur nadat ze hun woord hebben gegeven."
Oekraïense en Amerikaanse afgevaardigden hebben vandaag al met elkaar gesproken in Riyad, ter voorbereiding op de gesprekken van morgen tussen de VS en Rusland. Volgens president Zelensky waren de gesprekken van vandaag "constructief" en "nuttig".
Tegen de Amerikaanse tv-zender Fox News zei Witkoff vandaag optimistisch te zijn dat de gesprekken zullen leiden tot een einde aan het conflict. "Ik heb het gevoel dat Poetin vrede wil. Dus ik denk dat we morgen echte vooruitgang zullen boeken."
Nieuwsuur
Buitenland
Deel artikel: