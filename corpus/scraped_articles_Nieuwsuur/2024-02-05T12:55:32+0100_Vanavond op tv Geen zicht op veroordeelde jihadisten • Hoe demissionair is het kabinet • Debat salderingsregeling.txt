Vanavond op tv: Geen zicht op veroordeelde jihadisten • Hoe demissionair is het kabinet? • Debat salderingsregeling
2024-02-05T12:55:32+0100
https://nos.nl/nieuwsuur/artikel/2507643-vanavond-op-tv-geen-zicht-op-veroordeelde-jihadisten-hoe-demissionair-is-het-kabinet-debat-salderingsregeling

Het intrekken van het Nederlanderschap van terreurveroordeelden leidt tot risicovolle situaties. Dat blijkt uit onderzoek van de NOS en Nieuwsuur. Nadat zij hun straf hebben uitgezeten, is er geen zicht op wat zij doen en waar ze zijn. Vaak hebben deze personen een dubbele nationaliteit, bijvoorbeeld de Marokkaanse, maar Marokko neemt ze niet terug. Gemeenten maken zich zorgen omdat zij niks meer voor deze mensen kunnen en mogen doen.
Onderzoeksjournalist van Nieuwsuur Gert Janssen schuift aan in de studio.
"Het mooie van demissionair zijn is: hoe langer je het bent, hoe minder je het wordt", aldus demissionair minister van Volkshuisvesting Hugo de Jonge. Sinds de val van het kabinet worden er nog volop nieuwe plannen gemaakt door ministers. Hoe verhoudt het demissionaire kabinet zich tot de nieuwe samenstelling van de Tweede Kamer? Nieuwsuur vroeg het de bewindslieden. En met politiek duider Arjan Noorlander kijken we naar de stand van zaken in de formatie.
Het is in de afgelopen tien jaar uitgegroeid tot een politiek hoofdpijndossier: de salderingsregeling. Morgen beslist de Eerste Kamer over de toekomst van de regeling, waarmee eigenaren van zonnepanelen stroom kunnen terugleveren aan het net en dit later verrekenen. Oneerlijk voor mensen die geen zonnepanelen hebben, zeggen tegenstanders van de regeling. Maar voorstanders zeggen dat de terugverdientijd van zonnepanelen drastisch zal stijgen als de regeling wordt afgeschaft. Hoe is deze regeling tot stand gekomen en wat zijn de argumenten?
We spreken met Zeno Winkels, directeur van de Woonbond, Olof van der Gaag, voorzitter van de Nederlandse Vereniging Duurzame Energie en met hoogleraar energietechnologie David Smeulders.
Nieuwsuur
Binnenland
Deel artikel: