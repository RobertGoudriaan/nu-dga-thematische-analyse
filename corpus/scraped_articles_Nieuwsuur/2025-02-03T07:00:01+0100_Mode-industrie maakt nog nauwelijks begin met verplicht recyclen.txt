Mode-industrie maakt nog nauwelijks begin met verplicht recyclen
2025-02-03T07:00:01+0100
https://nos.nl/nieuwsuur/artikel/2554347-mode-industrie-maakt-nog-nauwelijks-begin-met-verplicht-recyclen

Firoza Djannad
Firoza Djannad
De mode-industrie is een van de meest vervuilende industrieën op aarde. Alleen Nederland telt jaarlijks al zo'n 300 miljoen kilo aan afgedankte kleding. Om verspilling tegen te gaan, is de industrie sinds 1 januari zelf verantwoordelijk voor het inzamelen en recyclen van hun producten. Maar in de praktijk gebeurt dat nauwelijks.
In de wet Uitgebreide Producentenverantwoordelijkheid (UPV) staat dat de industrie in 2025 minstens de helft van de in 2024 verkochte kleding opnieuw moet gebruiken of recyclen. Tot nu toe blijft het percentage recyclen steken op 0,3 procent.
Sekhar Lahiri is directeur van Stichting UPV Textiel. Die stichting regelt namens 900 producenten en importeurs het recyclen van afgedankte kleding. "De noodzakelijke veranderingen voor de gehele textielketen vergen nu eenmaal tijd", zegt hij. "We moeten nog heel veel afspraken maken, maar we zullen het ambitieniveau hoog houden."
Een T-shirt recyclen kost ons ongeveer 2 euro. Voor een jas zijn we zo'n 8 euro kwijt.
De wet trad in juli 2023 al in werking, maar kledingproducenten kregen een overgangsperiode van anderhalf jaar. Vanaf nu moeten producenten steeds een hoger percentage van hun ingezamelde textiel hergebruiken of recyclen; in 2030 moet dat minimaal 75 procent zijn. "Met deze snelheid gaat het nog jaren duren voordat we die doelstellingen halen", zegt Charles Graft, directeur van textielinzamelaar Sympany. "Er moet echt vaart worden gemaakt en de overheid zou moeten ingrijpen."
Producenten moeten al melden hoeveel textiel ze in Nederland op de markt hebben gebracht. Vanaf 2026 komt daar verplichte informatie bij over de inzameling, het hergebruik en de recycling van afgedankte producten. Vanaf halverwege dat jaar zal de Inspectie Leefomgeving en Transport de naleving van de wet ook gaan controleren.
Inzamelaars en sorteerders zoals Sympany regelen het ophalen en de doorverkoop van tweedehandskleding. Fabrikanten, die de kosten voor het inzamelen van die kleding moeten vergoeden, betalen hen momenteel zo'n 30 cent per kilo. Maar dat is volgens Graft te weinig. "Een T-shirt recyclen kost ons ongeveer 2 euro. Voor een jas zijn we zo'n 8 euro kwijt, omdat we de rits en de knopen eraf moeten halen. Met 30 cent komen we dus niet uit."
Er is een Nederlands merk dat al twaalf jaar oude spijkerbroeken recyclet. "Wij ruimen de rommel van andere merken op", zegt de oprichter:
De helft van al het verkochte textiel belandt in de textielbak. De andere helft, meer dan honderd miljoen kilo, gooien we weg en verdwijnt in de verbrandingsoven. Graft pleit voor meer textielbakken die het inzamelen makkelijker maken. "Er staan nu tienduizend bakken door Nederland verspreid. Dat moeten er tussen de twintig- en dertigduizend worden. Dat kost de producenten zo'n 50 tot 60 miljoen. Daar is totaal niet over nagedacht."
Producenten moeten volgens de wet ook minimaal 25 procent gerecyclede vezels verwerken in nieuwe textielproducten. Eén van de voorlopers op dat gebied is BrightFiber Textiles. Het bedrijf zamelt miljoenen kilo's kleding in, sorteert en recyclet gebruikt textiel naar nieuwe garens. Jaarlijks komt er in de fabriek 7 miljoen kilo ingezameld textiel binnen, ook ongedragen kledingstukken.
"Goedkope kleding van Shein en Temu overspoelt de Nederlandse markt", zegt BrightFiber Textiles-directeur Ellen Mensink. "Veel mensen beschouwen kleding als waardeloos en gooien makkelijk weg. Daarnaast zijn de tweedehandse afzetmarkten in Oekraïne en Rusland door de oorlog ontregeld, waardoor de druk op de Nederlandse kledingsector groot is."
Chanel Trapman van PR-bureau Mumster ontwikkelt campagnes die duurzame modepioniers zichtbaarder maken. "In de winkelstraten domineren de goedkopere kledingketens", zegt ze. "Consumenten moeten alternatieven krijgen, zodat er naast bewustwording ook meteen gedragsverandering komt. Want iedereen heeft een rol in het veranderen van de modesector."
Nieuwsuur
Binnenland
Deel artikel: