Opnieuw discussie over borstimplantaten: worden de risico's overdreven?
2025-01-10T16:05:19+0100
https://nos.nl/nieuwsuur/artikel/2551197-opnieuw-discussie-over-borstimplantaten-worden-de-risico-s-overdreven

Bart Rutten
redacteur Nieuwsuur
Bart Rutten
redacteur Nieuwsuur
Twee Nederlandse medici hebben nieuw onderzoek gedaan naar borstimplantaten. De conclusie: ook de nieuwste modellen 'lekken'. Niet pas na enkele jaren, maar vrijwel direct na het plaatsen.
Het onderzoek haalde deze week de landelijke kranten en op sociale media uitten veel vrouwen hun zorgen. Het is het zoveelste hoofdstuk in een al jaren voortdurende discussie over de vraag: hoe (on)veilig zijn borstimplantaten nou echt?
Volgens de Nederlandse Vereniging voor Plastische Chirurgie (NVPC) rammelt de studie aan alle kanten. Ook Prabath Nanayakkara, hoogleraar acute interne geneeskunde bij Amsterdam UMC, is kritisch. Hij noemt het debat over borstprotheses al jarenlang "ontzettend gekleurd"; veel onderzoekers zouden niet objectief zijn.
Het nieuwe onderzoek is gedaan door plastisch chirurg Rita Kappel. Ze behandelde patiënt Rox*, die al na drie weken van haar implantaten af wilde. Tijdens de operatie zag Kappel dat in die korte tijd lichaamsvreemde moleculen vanuit de siliconen prothese naar andere organen waren verplaatst.
Dat kan volgens Kappel verregaande gevolgen hebben. Ze deelde haar bevindingen met patholoog Evert van den Broek van het UMC Groningen, bestudeerde nog zes andere vrouwen en publiceerde deze week haar bevindingen in het British Journal of Cancer Research.
Als je vrouwen als Kim Kardashian ziet rondlopen... Afschuwelijk.
Kappel stopte jaren terug met het plaatsen van borstsiliconen omdat ze zag dat haar patiënten vreemde klachten kregen. "Hartkloppingen, vermoeidheid, pijnlijke spieren en gewrichten en een scala aan klachten die niet goed te verklaren zijn."
Nu heeft ze de strijd tegen borstimplantaten tot haar levensmissie gemaakt. Haar kliniek in Zwolle doet alleen nog operaties waarbij ze protheses verwijdert. "Als je vrouwen als Kim Kardashian ziet rondlopen... Afschuwelijk", zegt ze tegen Nieuwsuur.
Rox besluit na zes jaar borstvoeding geven dat ze een borstvergroting wil. Ze meldt zich aan bij een privékliniek.
Vier maanden later ligt ze op de operatietafel. "Ik wist dat het gevaarlijk was, maar wilde die borstcorrectie zó graag dat ik op internet zo min mogelijk informatie heb opgezocht."
Als Rox ontwaakt uit de narcose voelt ze direct: ik heb spijt. Ze wil die protheses er zo snel mogelijk weer uit. Via via hoort ze van dokter Kappel en drie weken na de borstvergroting is ze in haar kliniek voor een corrigerende operatie.
"Natuurlijk heb ik scheve blikken gehad. Spoor je wel, vroegen mensen. Maar het is voor mij een les geweest om te beseffen: heb vrede met jezelf."
Het onderzoek van Kappel bevestigt vooral wat wetenschappers al weten, zegt Prabath Nanayakkara. Hij doet onafhankelijk onderzoek naar siliconen. Op verzoek van Nieuwsuur bekeek hij de bevindingen van dokter Kappel en patholoog Van den Broek.
Dat 'zweten', zoals het verspreiden van siliconendeeltjes heet, al in een vroeg stadium gebeurt, was al bekend. "Het enige nieuwswaardige aan dit onderzoek is dat dat ook bij de modernste implantaten zo is."
Wereldwijd hebben miljoenen vrouwen borstimplantaten van wie het merendeel geen klachten heeft.
De woordvoerder van chirurgenvereniging NVPC, Marc Mureau, vindt het zorgelijk dat het verhaal zo veel aandacht krijgt. Hij is ook hoogleraar oncologische reconstructieve chirurgie in het Erasmus MC. "Wereldwijd hebben miljoenen vrouwen borstimplantaten van wie het merendeel geen klachten heeft."
Mureaus stelling wordt bevestigd door een EU-rapport uit 2013 naar aanleiding van de PIP-affaire. Daarin staat dat siliconen niet schadelijk zijn voor de gezondheid. Tegelijkertijd zegt de Inspectie Gezondheidszorg en Jeugd dat siliconen irritatie aan weefsels kunnen veroorzaken en dat informatie daarover soms tegenstrijdig is.
Omdat langetermijnstudies ontbreken heeft de wetenschap nog geen eenduidig antwoord op de vraag hoe zorgelijk dat zweten is, zegt Nanayakkara. "Maar als een familielid het me op de man af zou vragen, zou ik zeggen: doe het niet. Zeker niet om cosmetische redenen. Sommige vrouwen zijn er blij mee en krijgen geen klachten. Maar sommigen wel en sommigen ook ernstige. En dat gebeurt dan meestal pas na acht, negen of tien jaar."
Dat deskundigen elkaar tegenspreken, verrast Prabath Nanayakkara niet. Zowel voor- en tegenstanders hebben financiële belangen. Borstvergrotingen en -correcties zijn een miljoenenbusiness: alleen al in Nederland krijgen jaarlijks 11.000 tot 15.000 vrouwen een implantaat. Sommigen om cosmetische redenen, anderen omdat ze bijvoorbeeld vanwege borstkanker een amputatie hebben ondergaan.
Wereldwijd zijn borstvergrotingen nog altijd populair, zeker in Noord- en Zuid-Amerika. In Nederland neemt het aantal iets af. Nanayakkara denkt dat dat komt door alle media-aandacht voor de risico's.
In 2023 kwamen bij het RIVM-meldpunt 295 meldingen binnen van bijwerkingen van een implantaat. Het overgrote deel daarvan, 72 procent, ging over borstimplantaten. Een jaar eerder waren er 193 meldingen. Het meldpunt geeft de "blijvende media-aandacht voor borstimplantaten" als mogelijke verklaring.
*De naam van Rox is gefingeerd. Haar echte naam is bekend bij de redactie.
Nieuwsuur
Binnenland
Deel artikel: