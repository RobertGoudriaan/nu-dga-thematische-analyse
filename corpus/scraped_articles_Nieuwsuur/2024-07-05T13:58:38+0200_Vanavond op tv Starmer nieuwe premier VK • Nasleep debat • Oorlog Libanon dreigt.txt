Vanavond op tv: Starmer nieuwe premier VK • Nasleep debat • Oorlog Libanon dreigt
2024-07-05T13:58:38+0200
https://nos.nl/nieuwsuur/artikel/2527558-vanavond-op-tv-starmer-nieuwe-premier-vk-nasleep-debat-oorlog-libanon-dreigt

In het Verenigd Koninkrijk vindt een politieke aardverschuiving plaats: Labour behaalde een grote overwinning bij de parlementsverkiezingen en de Conservatieven leden een historische nederlaag. Labour-leider Keir Starmer is door koning Charles benoemd tot nieuwe premier.
Wat betekent de uitslag voor de toekomst van het VK en voor de relatie met de Europese Unie? We spreken met Britse politici en met Rem Korteweg, VK-kenner bij Instituut Clingendael.
De nieuwe premier Dick Schoof kreeg het gisteren zwaar te verduren in zijn eerste belangrijke debat in de Tweede Kamer. Het liep uit op een chaos toen niet alleen de oppositie en PVV-leider Geert Wilders hem onder vuur namen, maar ook zijn eigen minister Fleur Agema hem onverwachts in een benarde situatie bracht.
Zijn de verhoudingen binnen de coalitie en tussen kabinet en Kamer nog te herstellen? Politiek duider Nynke de Zoeten schuift aan.
De spanningen bij de grens tussen Israël en Libanon zijn verder opgelopen na de dood van een Hezbollahcommandant bij een Israëlische aanval. In reactie schoot Hezbollah 200 raketten af, die grotendeels werden onderschept. Een Israëlische reservist zou daarbij zijn omgekomen. Het Israëlische leger sloeg weer terug met luchtaanvallen en artilleriebeschietingen op verschillende plekken in Zuid-Libanon.
Nieuwsuur
Binnenland
Deel artikel: