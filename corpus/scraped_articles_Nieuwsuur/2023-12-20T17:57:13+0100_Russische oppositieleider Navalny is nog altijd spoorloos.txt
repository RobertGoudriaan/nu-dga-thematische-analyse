Russische oppositieleider Navalny is nog altijd spoorloos
2023-12-20T17:57:13+0100
https://nos.nl/nieuwsuur/artikel/2502283-russische-oppositieleider-navalny-is-nog-altijd-spoorloos

De Russische oppositieleider Aleksej Navalny is morgen precies twee weken zoek. Zijn vertrouwelingen hebben nog altijd geen teken van leven van hem gekregen.
De 47-jarige Poetin-criticus zat sinds vorig jaar opgesloten in de beruchte Russische IK-6 strafkolonie. Maar op 11 december kreeg zijn advocaat te horen dat hij daar niet meer op de lijst met gevangenen staat. Sindsdien ontbreekt elk spoor van hem.
Eerder waren er berichten dat het slecht gaat met zijn gezondheid. Hij zou ook zijn vergiftigd. Het is onduidelijk hoe het nu met hem gaat.
Het team van Navalny is bezig met een zoektocht, maar vooralsnog zonder resultaat. Ze gaan fysiek langs bij voorarrestcentra en gevangenissen om te controleren of hun leider zich daar bevindt, vertelt Ivan Zjdanov aan Nieuwsuur. Hij is directeur van het anti-corruptiebureau FBK dat Navalny oprichtte.
"We vragen om hem te zien. Als dat geweigerd wordt door de directie dan weten wij dat die gevangenis door ons is bekeken en dat Aleksej daar niet is."
Navalny is de belangrijke oppositieleider in Rusland. Hij zit al twee jaar vast vanwege "het oprichten van een extremistische beweging". De afgelopen tijd zat hij in een strafkolonie. Zijn gezondheid ging daar sterk achteruit omdat hij slecht behandeld zou worden. Zijn team had af en toe nog contact met hem via videoverbindingen of per post, maar sinds twee weken is er geen contact meer.
In oktober zijn ook drie advocaten van Navalny opgepakt. Rusland beschuldigt hen van deelname aan een zogenaamde extremistische gemeenschap en zitten zeker tot en met maart achter de tralies.
"Dat betekent dat zelfs dat laatste stukje in de Russische rechtsstaat, waarvan de schijn werd opgehouden dat die nog bestond - namelijk de advocatuur - nu wordt opgeruimd", zegt Ruslandkenner Hubert Smeets.
Volgens de Russische mensenrechtenorganisatie Memorial houdt de Russische overheid op dit moment zeshonderd politieke gevangenen vast. Ook mensen uit de cultuursector zijn doelwit.
Zo deed de politie een huiszoeking bij Boris Akoenin, de populairste schrijver van Rusland. Hij schreef vooral misdaadromans en vluchtte onlangs naar Londen. "Het begint echt vrij bespottelijke vormen aan te nemen", zegt Smeets. "Hij is verklaard tot extremist."
Ook kunstenares Aleksandra Skotsjilenko zit in de gevangenis. Zij kreeg vorige maand zeven jaar cel omdat ze in de supermarkt prijskaartjes verving voor informatie over de oorlog in Oekraïne. Haar moeder Nadezjda: "Niemand had het verwacht, want er was geen misdrijf gepleegd. Helaas is er nu een rechtssysteem in Rusland dat zulke repressieve maatregelen kan inzetten."
Hubert Smeets zegt over Navalny dat hij zich niet kan herinneren dat een politieke gevangene in Rusland zo lang zoek is. De vertrouwelingen van Navalny zeggen dat zijn plotselinge verdwijning uit het strafkamp alles te maken heeft met de presidentsverkiezingen volgend jaar. Hij wil Poetin namelijk uitdagen, en zijn team was net begonnen aan de verkiezingscampagne.
Navalny is de spreekwoordelijke luis in de pels voor Poetin. Door hem vast te zetten dacht het Kremlin van hem af te zijn. Maar het blijkt dat zelfs vanuit de gevangenis hij contact kan blijven houden met zijn achterban.
Hij smokkelt berichten de wereld in. En zijn team slaagt erin via sociale media deel te nemen aan de beginnende campagne voor de presidentverkiezingen. Dat is mogelijk een van de redenen dat ze hebben besloten hem de komende tijd ergens buiten beeld te houden.
Week in week uit zijn er rechtszaken tegen mensen die zich kritisch uitlaten over wat in Rusland en Oekraïne gebeurt. Ik sprak van de week nog een Duitse collega die zei: we zijn langzamerhand rechtbankverslaggevers geworden. Er is geen enkel perspectief dat dat op korte termijn verandert.
Nieuwsuur
Buitenland
Deel artikel: