Vanavond op tv: Marathonblokkade A12 • Onafhankelijkheidsvuur in Catalonië? • Freddie Mercury's erfenis geveild
2023-09-03T16:47:12+0200
https://nos.nl/nieuwsuur/artikel/2489067-vanavond-op-tv-marathonblokkade-a12-onafhankelijkheidsvuur-in-catalonie-freddie-mercury-s-erfenis-geveild

Extinction Rebellion begint vandaag aan een nieuwe mars voor het klimaat, die komende zaterdag moet eindigen in een marathonblokkade op de A12 in Den Haag. Het idee is dat demonstranten daar blijven, of weer terugkeren na een arrestatie.
Burgemeesters en het Openbaar Ministerie willen dit soort demonstraties beter kunnen aanpakken, maar zeggen al langer tegen grenzen aan te lopen. Volgens activisten ligt het demonstratierecht juist onder vuur.
Komende donderdag spreekt de Tweede Kamer over het onderwerp met actiegroepen, burgemeesters en deskundigen. We vragen de demonstranten, de Amsterdamse OM-baas René de Beukelaer en hoogleraar staatsrecht Jan Brouwer alvast waar het knelt.
Hij is weer terug op het politieke toneel: Carles Puigdemont, de afgezette Catalaanse politicus die Spanje in 2017 in een ongekende crisis stortte. Onder zijn bestuur werd de onafhankelijkheid van Catalonië uitgeroepen.
Uitgerekend zijn partij kan demissionair premier Pedro Sánchez aan een nieuwe termijn helpen. Nieuwsuur reisde af naar Catalonië waar separatisten hopen op nieuw onafhankelijkheidsvuur.
Toen Queen-ster Freddie Mercury in 1991 overleed, liet hij een enorme hoeveelheid waardevolle spullen na. Alles is in de decennia erna bewaard in het huis dat hij naliet aan zijn vriendin, Mary Austin. Nu wil zij in één klap af van alle (kunst)objecten die de zanger zo lief had. Waar kwam Mercury's fascinatie voor deze bijzondere, en vooral dure, spullen vandaan?
Nieuwsuur
Binnenland
Deel artikel: