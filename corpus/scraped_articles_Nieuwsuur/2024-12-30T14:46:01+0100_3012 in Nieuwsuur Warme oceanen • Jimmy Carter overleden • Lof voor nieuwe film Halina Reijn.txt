30/12 in Nieuwsuur: Warme oceanen • Jimmy Carter overleden • Lof voor nieuwe film Halina Reijn
2024-12-30T14:46:01+0100
https://nos.nl/nieuwsuur/artikel/2550083-30-12-in-nieuwsuur-warme-oceanen-jimmy-carter-overleden-lof-voor-nieuwe-film-halina-reijn

De Amerikaanse oud-president Jimmy Carter is op 100-jarige leeftijd overleden. Hij was al enige tijd ziek.
Veel staatshoofden, oud-wereldleiders en andere politici, onder wie Joe Biden en Dick Schoof, hebben hun respect voor Carter betuigd. We spreken Amerika-correspondent Rudy Bouma.
2024 gaat de boeken in als een zeer warm jaar. Het was met een jaargemiddelde van 11,8 graden net zo warm als 2023. Daarmee zijn 2023 en 2024 de warmste jaren sinds het begin van de metingen in 1901.
De belangrijkste oorzaak: de nog altijd stijgende uitstoot van broeikasgassen als gevolg van onze verbranding van olie, kolen en gas. Twee derde van ons aardoppervlak bestaat uit water. Ook de oceanen waren dit jaar ongekend warm. We spreken twee oceaanwetenschappers die hun zorgen uiten.
De Nederlandse regisseur Halina Reijn heeft met Babygirl haar tweede buitenlandse film gemaakt. De erotische thriller krijgt internationaal lovende kritieken. De hoofdrollen zijn voor Hollywood-sterren Nicole Kidman, Antonio Banderas en Harris Dickinson.
We spreken de cinematograaf en Halina Reijn zelf: "Ik ben in deze film radicaal eerlijk over mijn eigen persoonlijke gevecht met het feit dat ik mezelf heel graag wil zien als sterke vrouw die vecht voor bevrijding van andere vrouwen, als feminist. En aan de andere kan dat ik fantasieën heb waar ik me zeker na MeToo enorm voor schaam."
Nieuwsuur
Binnenland
Deel artikel: