26/2 in Nieuwsuur: Hoe pakt kabinetsbeleid economisch uit? • Grondstoffendeal Trump en Zelensky • Keurmerk voor donatieplatforms
2025-02-26T10:56:55+0100
https://nos.nl/nieuwsuur/artikel/2557361-26-2-in-nieuwsuur-hoe-pakt-kabinetsbeleid-economisch-uit-grondstoffendeal-trump-en-zelensky-keurmerk-voor-donatieplatforms

Het Centraal Planbureau (CPB) komt vandaag met nieuwe cijfers over de Nederlandse economie: de lonen stijgen, de inflatie blijft hoog en het begrotingstekort van de overheid loopt iets minder op dan verwacht. Ondertussen is er veel onzekerheid door de geopolitieke situatie.
Hoe staat het verder met de bedrijvigheid en armoede in Nederland? Hoe pakt het kabinetsbeleid uit, en hoe zou het kabinet kunnen bijsturen? Te gast is CPB-directeur Pieter Hasekamp, die de cijfers toelicht.
De Verenigde Staten en Oekraïne hebben een overeenkomst bereikt over de grondstoffen in de Oekraïense grond. De details van het nieuwe plan zijn nog onduidelijk. Volgens de Oekraïners zouden er minder ongunstige voorwaarden zijn voor Oekraïne dan eerder door de Amerikanen gesteld, die niet bereid zouden zijn veiligheidsgaranties te bieden.
Wat denken de landen te bereiken met de deal? Verslaggever Gert-Jan Dennekamp is terug uit Oekraïne en schuift aan in de studio.
Geld voor je zieke huisdier, voor een dure behandeling van een familielid of voor een sportteam dat aan een internationale wedstrijd mee wil doen: donatieacties via online platforms zijn populair.
De donaties belanden niet 100 procent bij de goede doelen; de websites zijn vaak commerciële bedrijven die soms miljoenenwinst maken. Vanaf dit jaar is er toezicht op de sector, maar de grootste platforms blijven buiten schot.
Nieuwsuur
Binnenland
Deel artikel: