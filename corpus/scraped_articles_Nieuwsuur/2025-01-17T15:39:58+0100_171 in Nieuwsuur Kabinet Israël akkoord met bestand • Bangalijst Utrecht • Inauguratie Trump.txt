17/1 in Nieuwsuur: Kabinet Israël akkoord met bestand • Bangalijst Utrecht • Inauguratie Trump
2025-01-17T15:39:58+0100
https://nos.nl/nieuwsuur/artikel/2552151-17-1-in-nieuwsuur-kabinet-israel-akkoord-met-bestand-bangalijst-utrecht-inauguratie-trump

Het Israëlische veiligheidskabinet heeft ingestemd met een staakt-het-vuren met Hamas. Eerder werd een stemming uitgesteld, mogelijk vanwege onenigheid binnen de Israëlische regering. Hardliners in de coalitie dreigden op te stappen als er concessies aan Hamas zouden worden gedaan. Het is onduidelijk hoe dit is opgelost. De Israëlische minister van Financiën Smotrich zou een deal hebben gesloten met Netanyahu, Veiligheidsminister Ben Gvir herhaalde vanochtend dat hij van plan is op te stappen als het akkoord wordt goedgekeurd.
Onder de naam 'grietenprestatie jaartje 23' werd in maart vorig jaar een powerpointpresentatie verspreid met de namen, foto's, adressen en telefoonnummers van 28 leden van de Utrechtse vrouwenstudentenvereniging UVSV. De namen werden voorzien van commentaar zoals 'Kon niet echt lekekr neuken'. De universiteit nam maatregelen tegen mannenvereniging USC, maar minder dan een jaar later worden die maatregelen weer afgebouwd. Hoe kijken slachtoffers naar de genomen maatregelen? En hoe staat het met de plannen voor een betere cultuur?
Maandag wordt Donald Trump geïnaugureerd als 47ste president van de Verenigde Staten. In aanloop naar de inauguratie spreken we mensen die de Amerikaanse politiek van dichtbij volgen. We trappen af met Rich Lowry, hoofdredacteur van tijdschrift National Review. Dit blad gold decennialang als hét lijfblad van de Republikeinse Partij, maar sprak zich in 2016 uit tégen Trump. Lowry geeft al dertig jaar leiding aan het blad. Hij ziet nu vooral kansen om langgekoesterde conservatieve plannen te verwezenlijken.
Nieuwsuur
Binnenland
Deel artikel: