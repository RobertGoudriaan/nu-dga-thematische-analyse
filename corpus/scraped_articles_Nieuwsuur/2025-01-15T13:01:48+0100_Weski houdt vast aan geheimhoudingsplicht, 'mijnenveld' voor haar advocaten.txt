Weski houdt vast aan geheimhoudingsplicht, 'mijnenveld' voor haar advocaten
2025-01-15T13:01:48+0100
https://nos.nl/nieuwsuur/artikel/2551876-weski-houdt-vast-aan-geheimhoudingsplicht-mijnenveld-voor-haar-advocaten

Annabel van Gestel
redacteur Online
Annabel van Gestel
redacteur Online
De rechtszaak tegen oud-advocaat Inez Weski, die gisteren is begonnen, is in meerdere opzichten uniek. Niet alleen omdat een van de meest gerenommeerde advocaten van het land nu zelf in het verdachtenbankje zit. Doordat Weski zich beroept op het verschoningsrecht, lijkt haar verdediging een haast onmogelijke opgave voor haar advocaten. Wat houdt dit verschoningsrecht in en waarom maakt het een "mijnenveld" van haar verdediging?
Tijdens de eerste voorbereidende zitting in de zaak tegen Weski, die wordt verdacht van deelname aan de organisatie van topcrimineel Ridouan Taghi, sprak de officier van justitie klare taal: "De verdachte heeft gekozen er het zwijgen toe te doen. In onze ogen verschuilt ze zich ten onrechte in haar toga. Als verdachte komt haar vanzelfsprekend een zwijgrecht toe, maar haar beroep op het verschoningsrecht is misplaatst."
Er wordt gedaan alsof de geheimhoudingsplicht voor interpretatie vatbaar is, maar het is je kern als advocaat.
Het verschoningsrecht is een sleutelwoord in deze zaak. Dat beginsel in de rechtspraak waarborgt de geheimhoudingsplicht tussen advocaten en hun cliënten. De Rotterdamse strafrechtadvocaat Kim Kuster noemt die geheimhoudingsplicht "een van de fundamentele beginselen van de advocatuur en van de rechtsstaat in zijn geheel".
Kuster zat gisteren in de rechtszaal tijdens de eerste zitting. Ze verbaast zich over de uitspraken van de officier van justitie. "Er wordt gedaan alsof de geheimhoudingsplicht voor interpretatie vatbaar is, maar het is je kern als advocaat en je plicht. Dat je cliënt alles in vertrouwen tegen je kan zeggen, is een van de belangrijkste dingen waar wij voor staan."
Elke verdachte die terechtstaat voor een strafbaar feit kan zich beroepen op het zwijgrecht. Een verdachte hoeft namelijk niet mee te werken aan zijn eigen veroordeling.
Met betrekking tot de zaak Weski zegt de persofficier van justitie hierover: "De verdachte heeft, net als elke verdachte in Nederland, het recht om geen vragen te beantwoorden. Zij kan zich beroepen op het zwijgrecht, maar wat ons betreft niet op het verschoningsrecht."
Advocaat Kuster ziet dit anders: "In zaken die schreeuwen om een verklaring, maar waarbij de verdachte blijft zwijgen, zie je wel eens dat de rechter dat tegen de verdachte gebruikt. Weski heeft geen keuze, dus het is oneerlijk als haar zwijgen tegen haar wordt gebruikt."
Het verbreken van de geheimhoudingsplicht kan een advocaat niet alleen zijn baan kosten, het is ook strafbaar. Alleen bij hoge uitzondering mag een advocaat de geheimhoudingsplicht doorbreken, bijvoorbeeld als de cliënt dreigt met groot gevaar, zoals het plegen van een moord. De Nederlandse Orde van Advocaten laat weten dat de geheimhoudingsplicht ook geldt voor oud-advocaten die verdachte zijn in een rechtszaak. "Dit kan een groot spanningsveld opleveren tussen het recht om jezelf te verdedigen in een strafzaak, en de wettelijke plicht tot geheimhouding, die eveneens zwaar weegt."
Weski bevindt zich precies in dat spanningsveld. Gisteren maakte het Openbaar Ministerie bekend dat Weski ervan wordt verdacht ruim 8000 berichten te hebben uitgewisseld met de zoon van de veroordeelde crimineel Ridouan Taghi. Vanuit de zwaarbeveiligde gevangenis in Vught zou Taghi, via zijn advocaat, zijn drugshandel hebben kunnen voortzetten. "Ze heeft daarbij haar hoedanigheid als advocaat en geheimhouding misbruikt", aldus de officier van justitie.
Waar het OM het misbruik noemt, noemt Weski's advocaat Geert-Jan Knoops het een "wettelijke verplichting" om het verschoningsrecht te handhaven. "Want als je dat niet doet, zal een burger nooit meer vertrouwen kunnen hebben in de advocatuur. Dat is heel principieel."
Het OM zegt er rekening mee te houden dat Weski onder dwang of dreiging boodschapper van Taghi werd. Haar advocaten wilden daar nog niets over kwijt, maar hoogleraar strafrecht Sven Brinkhoff denkt dat dit mogelijk "een van de verdedigingslijnen gaat zijn".
Maar zolang Weski er het zwijgen toe doet, is dat lastig aan te tonen, voegt Brinkhoff toe. "Want hoe ga je, als verdedigingsteam van Weski, onderbouwen dat ze onder druk is gezet? Daarvoor is nodig dat jouw cliënt daarover informatie met jou deelt. En áls ze dat doet: wat kunnen en mogen haar advocaten dan daarover vertellen tegen de rechters om hen te overtuigen dat die druk of dreiging er was? Dat is het mijnenveld waarin deze advocaten zich nu begeven."
Daar staat tegenover dat Weski en haar advocaten het beroep op haar geheimhoudingsplicht ook kunnen inzetten als verdedigingsstrategie, zegt Brinkhoff. "Haar advocaten kunnen namelijk zeggen: we worden door haar rol als geheimhouder dusdanig belemmerd in het voeren van de verdediging, dat dit strafproces niet als een eerlijk proces kan worden gezien."
Tijdens de eerste zitting kwamen ook de omstandigheden rondom Weski's detentie ter sprake. Weski zegt dat ze enige tijd is vastgehouden in de atoombunker van Kamp Zeist, onder zware leefomstandigheden. Advocaat Kuster en hoogleraar Brinkhoff verwachten dat dit een belangrijk onderdeel zal zijn van de verdediging. Kuster: "Als het inderdaad zo is gegaan, is dat heel uitzonderlijk. Aan een aanhouding en voorlopige hechtenis zitten allerlei regels verbonden. De vraag is of dat correct is gegaan."
Brinkhoff: "Als blijkt dat de overheid daar over de schreef is gegaan, kan de strafrechter daar rekening mee houden. Dat kan bijvoorbeeld leiden tot een lagere straf."
Nieuwsuur
Binnenland
Deel artikel: