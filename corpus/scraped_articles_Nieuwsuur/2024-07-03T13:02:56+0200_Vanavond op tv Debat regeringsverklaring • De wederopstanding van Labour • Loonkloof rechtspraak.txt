Vanavond op tv: Debat regeringsverklaring • De wederopstanding van Labour • Loonkloof rechtspraak
2024-07-03T13:02:56+0200
https://nos.nl/nieuwsuur/artikel/2527230-vanavond-op-tv-debat-regeringsverklaring-de-wederopstanding-van-labour-loonkloof-rechtspraak

Gisteren stonden ze op het bordes, de nieuwe bewindslieden van PVV, VVD, NSC en BBB, vandaag nemen ze plaats in de Tweede Kamer voor een tweedaags debat over de plannen van hun kabinet. Vanochtend heeft premier Schoof de regeringsverklaring afgelegd. De rest van de dag is de Tweede Kamer aan het woord. We bespreken het debat met politiek duider Arjan Noorlander.
In het Verenigd Koninkrijk zijn morgen parlementsverkiezingen en als we de laatste peilingen moeten geloven wordt het een monsteroverwinning voor Labour. En dat is bijzonder, want die partij verloor de laatste 4 verkiezingen op rij. Onder Keir Starmer trok Labour naar het politieke midden, net zoals Tony Blair in 1997 deed door oorspronkelijke socialistische principes op te geven.
Twee rechters gaan de staat aansprakelijk stellen voor de ongelijke beloning van mannen en vrouwen in de rechtspraak. Samen met belangenorganisatie Bureau Clara Wichmann eisen ze dat de loonkloof binnen de rechterlijke macht gedicht wordt.
In een brief die vandaag bij de staat op de mat valt, staan twee eisen. Het huidige inschalingsbeleid moet afgeschaft worden en vervangen door een gelijkwaardig beloningssysteem. Daarnaast moet de jarenlange beloningsachterstand van vrouwen gecompenseerd worden.
Nieuwsuur
Binnenland
Deel artikel: