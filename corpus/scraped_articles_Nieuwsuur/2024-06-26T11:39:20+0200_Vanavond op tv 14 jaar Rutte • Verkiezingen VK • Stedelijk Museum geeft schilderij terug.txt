Vanavond op tv: 14 jaar Rutte • Verkiezingen VK • Stedelijk Museum geeft schilderij terug
2024-06-26T11:39:20+0200
https://nos.nl/nieuwsuur/artikel/2526201-vanavond-op-tv-14-jaar-rutte-verkiezingen-vk-stedelijk-museum-geeft-schilderij-terug

Er is een hele generatie jonge Nederlanders die nooit een andere premier heeft meegemaakt dan Mark Rutte. Vandaag is hij officieel benoemd tot de nieuwe Secretaris-Generaal van de NAVO en volgende week trekt hij voor de laatste keer de deur van het Torentje achter zich dicht. We blikken terug op zijn premierschap met enkele politieke tegenstanders: Rita Verdonk, Gert-Jan Segers en Sylvana Simons. In de studio praten we door met oud-D66-leider Alexander Pechtold.
4 juli zijn er parlementsverkiezingen in het Verenigd Koninkrijk. Vijf jaar geleden hadden de Britse conservatieven een enorme meerderheid, maar nu wijzen de peilingen op een zware afstraffing bij de verkiezingen. Intussen duiken er steeds meer namen op van medewerkers van de Conservatieve Partij die geld zouden hebben ingezet op de verkiezingsdatum.
Het Stedelijk Museum in Amsterdam gaat een schilderij van de Franse schilder Matisse teruggeven aan de nazaten van de rechtmatige Joodse eigenaar. Het gaat om het werk Odalisk, dat Henri Matisse begin vorige eeuw schilderde.
In 1941 kocht het Stedelijk Museum Odalisk van de Duits-Joodse textielondernemer Albert Stern. Het museum stelt dat het voldoende aannemelijk is dat Stern en zijn familie, die in 1937 naar Nederland vluchtten, het schilderij verkochten uit lijfsbehoud door de komst van de nazi's.
Nieuwsuur
Binnenland
Deel artikel: