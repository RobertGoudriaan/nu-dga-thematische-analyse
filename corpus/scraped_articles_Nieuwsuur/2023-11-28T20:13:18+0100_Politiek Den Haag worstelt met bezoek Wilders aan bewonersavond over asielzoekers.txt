Politiek Den Haag worstelt met bezoek Wilders aan bewonersavond over asielzoekers
2023-11-28T20:13:18+0100
https://nos.nl/nieuwsuur/artikel/2499598-politiek-den-haag-worstelt-met-bezoek-wilders-aan-bewonersavond-over-asielzoekers

Het bezoek van Geert Wilders aan Kijkduin leidt tot gefronste wenkbrauwen bij mogelijke coalitiepartners NSC en BBB. De winnaar van de verkiezingen ging vanavond naar een bijeenkomst waar buurtbewoners protesteren tegen de komst van asielzoekers.
NSC-leider Pieter Omtzigt noemt het bezoek "bijzonder", al vindt hij ook dat Wilders vrij is om te gaan en staan waar hij wil. Caroline van der Plas van BBB zegt: "Ik zou het persoonlijk niet doen. Ik zou zeggen: laten we ons richten op die verkenning."
100 tot 120 asielzoekers zitten sinds dit weekend in een hotel in Kijkduin omdat de opvang in Ter Apel vol is. De gemeente Den Haag organiseert vanavond een informatiebijeenkomst. Wilders is daar naartoe gegaan om, zoals hij zelf zegt, buurtbewoners "een hart onder de riem" te steken.
De PVV-leider kon om veiligheidsredenen niet naar binnen. Wel liet hij even zijn gezicht zien bij de ingang. In gesprek met de pers benadrukte hij opnieuw dat hij voor een asielstop is en dat mensen worden "overspoeld" met asielzoekers. "Ik steun jullie door dik en dun", zei hij tegen een buurtbewoner.
Politiek verslaggever Arjan Noorlander:
Er stond veel spanning op dit bezoek van Wilders. De vrees bij andere partijen is dat hij in campagnemodus blijft en zijn 'minder-minder-toon' behoudt. Een term als 'overspoeld' worden door asielzoekers, die hij nu weer herhaalt, is een kwalificatie waar mogelijke coalitiepartners niet blij mee zijn.
Wilders brengt dit bezoek aan Kijkduin om aan zijn kiezers te laten zien dat hij niet alleen maar 'mild' is. De 2,5 miljoen mensen die op hem hebben gestemd zien met dit bezoek dat hij hun zorgen over migratie ziet, ook als hij mogelijk water bij de wijn doet in de formatie.
Het bezoek aan de bewonersavond mag dan onder een vergrootglas liggen, tegen Nieuwsuur zegt Wilders dat hij zulke bijeenkomsten al jaren bezoekt. "Ik zou het heel laf vinden als ik dat dan niet na de verkiezingen doe."
De Haagse burgemeester Jan van Zanen zegt dat Wilders welkom is om zijn betrokkenheid te laten zien, maar benadrukt ook dat Kijkduin "niet de plek is voor een partijpolitiek circus".
In tegenstelling tot Wilders kon Van Zanen wel binnen de bijeenkomst bijwonen. Hij vindt dat zijn gemeente een steentje moet bijdragen in de opvangcrisis. "Ondanks de verkiezingsuitslag van vorige week mogen deze mensen niet in het gras slapen."
Wilders stond bij de ingang van de bewonersbijeenkomst kort de pers te woord:
De PVV won vorige week de verkiezingen, dus lijkt Wilders de leiding te gaan nemen in de formatie. Morgen begint Ronald Plasterk aan zijn klus als verkenner. Hij gaat gesprekken voeren met de lijsttrekkers van alle partijen.
In een column schreef Plasterk onlangs dat een coalitie van PVV, VVD, NSC en BBB voor de hand ligt. VVD-lijsttrekker Dilan Yesilg√∂z zei vorige week dat ze niet wil regeren, maar wel bereid is gedoogsteun te geven.
Niet alleen mogelijke coalitiepartners NSC en BBB zijn kritisch op het bezoek van Wilders aan Kijkduin; CDA-leider Henri Bontenbal noemt de actie "niet handig" en "een beetje polariserend". PvdD-lijsttrekker Esther Ouwehand: "Dit laat niet per se zien dat je dan de premier van alle Nederlanders wil zijn."
Nieuwsuur
Politiek
Deel artikel: