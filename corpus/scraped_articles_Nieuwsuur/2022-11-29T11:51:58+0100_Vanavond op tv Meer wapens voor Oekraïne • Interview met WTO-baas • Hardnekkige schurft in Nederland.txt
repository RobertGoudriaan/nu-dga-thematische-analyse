Vanavond op tv: Meer wapens voor Oekraïne? • Interview met WTO-baas • Hardnekkige schurft in Nederland
2022-11-29T11:51:58+0100
https://nos.nl/nieuwsuur/artikel/2454381-vanavond-op-tv-meer-wapens-voor-oekraine-interview-met-wto-baas-hardnekkige-schurft-in-nederland

Sinds de Russische inval in Oekraïne, voorzien de NAVO-bondgenoten het land van zoveel mogelijk wapens. Gehoopt werd dat Rusland door zijn wapenvoorraden heen zou raken, maar nog dagelijks wordt Oekraïne bestookt door raketaanvallen op steden en energie-installaties. Oekraïne vraagt al maanden om tanks, luchtafweer en productielijnen. De ministers van Buitenlandse Zaken van de NAVO zijn bijeen in Boekarest. Ze hebben het daar ook over de steun aan Oekraïne. Te gast is Peter Wijninga, defensie-expert van het Haags Centrum voor Strategische Studies.
De economische verhoudingen in de wereld staan door de coronapandemie, de oorlog in Oekraïne en de energiecrisis behoorlijk onder druk. Over de (handels)uitdagingen in de wereld van nu, spreken we met Ngozi Okonjo-Iweala, baas van de Wereldhandelsorganisatie (WTO). Gisteren ontving ze een eredoctoraat van de Nyenrode Business Universiteit.
Schurft, een aandoening die wordt veroorzaakt door de schurftmijt, is in Nederland bezig aan een flinke opmars. Het diertje graaft gangen in de huid en legt daar eitjes. Vooral onder studenten is het een hardnekkig probleem. De GGD gaat extra maatregelen nemen. Te gast is GGD-arts Ewout Fanoy.
Nieuwsuur
Binnenland
Deel artikel: