Vanavond op tv: 'Kabinet te traag' • Verschillen tussen GL en PvdA • Zware verliezen bij Bachmoet
2023-03-12T19:04:47+0100
https://nos.nl/nieuwsuur/artikel/2467241-vanavond-op-tv-kabinet-te-traag-verschillen-tussen-gl-en-pvda-zware-verliezen-bij-bachmoet

Met nog drie dagen tot de Provinciale Statenverkiezingen trekken de commissarissen van de Koning van de verschillende provincies aan de bel: door de trage besluitvorming van het kabinet lijkt het hen onder meer zeer onwaarschijnlijk dat het stikstofdoel nog te halen is. Dit zeggen ze in een rondgang van Nieuwsuur waar acht van de twaalf commissarissen aan meewerkten.
Ook vrezen de commissarissen verdere politieke verdeeldheid na de verkiezingen waardoor nog meer belangrijke dossiers vertraging oplopen. Te gast is Jaap Smit, commissaris van de Koning in Zuid-Holland en voorzitter van het Interprovinciaal Overleg.
De Partij van de arbeid en GroenLinks werken landelijk steeds nauwer samen. Maar in de provincie blijkt er nog aardig wat onenigheid te bestaan over belangrijke progressieve thema's.
Nieuwsuur inventariseerde de antwoorden die de twee partijen gaven op verschillende stellingen in het Kieskompas. Daaruit blijkt dat de partijen op sommige terreinen nog opmerkelijk van elkaar verschillen.
Zowel het Russische als het Oekraïense leger heeft de afgelopen 24 uur zware verliezen geleden in en in de omgeving van de stad Bachmoet. De cijfers zijn niet te verifiëren, maar beide kampen zeggen dat de andere kant honderden soldaten heeft verloren.
Bachmoet, grotendeels omsingeld door de Russen, is momenteel in twee delen gescheiden, met een rivier als frontlijn. Het westelijke deel is nog in handen van Oekraïne, maar het oostelijke deel is veroverd door het Russische leger. In de uitzending de laatste stand van zaken met hoogleraar oorlogsstudies Frans Osinga.
Nieuwsuur
Binnenland
Deel artikel: