Vanavond op tv: Kan Poetin blijven rekenen op China? • De dieselbak verdwijnt • Irak in crisis
2022-09-24T18:28:27+0200
https://nos.nl/nieuwsuur/artikel/2445855-vanavond-op-tv-kan-poetin-blijven-rekenen-op-china-de-dieselbak-verdwijnt-irak-in-crisis

In New York zijn premiers, presidenten en ministers bijeen voor de algemene vergadering van de Verenigde Naties. Oekraïne staat hoog op de agenda, en veel ogen zijn gericht op China. Kan de Russische president Poetin na de aankondiging van een mobilisatie en de dreiging met nucleaire wapens blijven rekenen op de steun van president Xi? We spreken met China-correspondent Sjoerd den Daas.
Ooit reed een groot deel van ons wagenpark op diesel, maar dat is inmiddels snel aan het veranderen. Tien jaar geleden was 28 procent van de verkochte nieuwe auto's een diesel, afgelopen jaar was dat nog maar 2 procent. En sinds de Russische inval in Oekraïne gaat de prijs van diesel door het dak. Wie wil er nog een dieselauto?
Irak is in permanente crisis, op meerdere niveaus. Het meest in het oog springende is de politieke crisis: al meer dan een jaar lukt het niet een regering te vormen. Aanhangers van de invloedrijke sjiitische leider Muqtada al-Sadr, wiens politieke partij vorig jaar de grootste werd, proberen met geweld politieke hervormingen af te dwingen. Verslaggever Zainab Hammoud reisde naar Irak, sprak er met inwoners en schuift vanavond aan in de studio.
Nieuwsuur
Binnenland
Deel artikel: