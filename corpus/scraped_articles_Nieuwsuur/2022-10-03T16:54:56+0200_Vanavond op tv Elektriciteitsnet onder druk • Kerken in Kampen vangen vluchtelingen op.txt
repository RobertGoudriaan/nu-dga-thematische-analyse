Vanavond op tv: Elektriciteitsnet onder druk • Kerken in Kampen vangen vluchtelingen op
2022-10-03T16:54:56+0200
https://nos.nl/nieuwsuur/artikel/2446939-vanavond-op-tv-elektriciteitsnet-onder-druk-kerken-in-kampen-vangen-vluchtelingen-op

De Autoriteit Consument en Markt (ACM), die bepaalt welke tarieven netbeheerders in rekening mogen brengen, heeft daarbij te weinig rekening gehouden met waarschuwingen dat het elektriciteitsnet overbelast zou raken. Dat blijkt uit onderzoek van Nieuwsuur.
Verslaggever Jan Kleinnijenhuis vertelt er vanavond in de studio meer over.
De overheid roept de hulp in van kerken bij de opvangcrisis van asielzoekers, heeft staatssecretaris Van der Burg van Asiel vandaag aan de Kamer laten weten. Hij hoopt daarmee de druk op de asielzoekerscentra, waar nog 17 duizend statushouders op een woning wachten, te verlichten.
In Kampen springen kerken al langer bij met het onderdak bieden aan asielzoekers. Verslaggever Jan Eikelboom ging er op bezoek om te kijken hoe effectief die hulp is.
Het dagelijks bestuur van de Tweede kamer besloot vorige week onderzoek te laten doen na klachten over de stijl van leidinggeven van oud-Kamervoorzitter Khadija Arib. Dat voornemen lekte uit, nog voordat ze zelf geïnformeerd was, met veel kritiek tot gevolg. Inmiddels is Arib opgestapt. De huidige voorzitter van de tweede kamer, Vera Bergkamp, reageerde vanavond op de kritiek.
De protesten in Iran blijven doorgaan, vooral op de universiteiten. Intussen laat de hoogste leider van Iran, ayatollah Khameini, van zich horen. Zijn boodschap: de protesten zijn niet georganiseerd door gewone Iraniërs, maar door "vijanden van Iran".
Nieuwsuur
Binnenland
Deel artikel: