9/2 in Nieuwsuur: Scholz en Merz in debat • AI op de werkvloer • Ster-choreograaf maakt debuut als operaregisseur
2025-02-09T16:43:29+0100
https://nos.nl/nieuwsuur/artikel/2555165-9-2-in-nieuwsuur-scholz-en-merz-in-debat-ai-op-de-werkvloer-ster-choreograaf-maakt-debuut-als-operaregisseur

Bondskanselier Olaf Scholz van de sociaaldemocratische SPD gaat vanavond op tv in debat met Friedrich Merz van de christendemocratische CDU. Het is het eerste grote verkiezingsdebat en er staat veel spanning op.
Merz krijgt veel kritiek op zijn samenwerking met de rechts-radicale AfD. Een motie van de CDU om het migratiebeleid aan te scherpen werd in de Bondsdag aangenomen dankzij steun van de AfD. Tot dan toe gold de 'Brandmauer': plannen werden niet in stemming gebracht als ze voor een meerderheid afhankelijk waren van AfD. Al een paar weken zijn er massale demonstraties in Duitse steden tegen samenwerking met de AfD.
Voor Scholz staat er veel op het spel. De SPD doet het niet goed in de peilingen en Scholz moet alle zeilen bijzetten om de derde partij van het land te worden. De verkiezingen zijn op 23 februari.
Correspondent Chiem Balduk doet verslag en in de studio is Hanco Jürgens van het Duitsland Instituut te gast.
KLM, Albert Heijn, de politie. Alle drie maken ze al volop gebruik van AI. Zo zet de supermarktketen het in om te berekenen waar welke voedingsmiddelen het meest zullen worden verkocht. Wordt het bijvoorbeeld mooi weer in Groningen, maar blijft het in Limburg aan de koude kant, dan moeten de barbecue-artikelen naar Groningen. De berekeningen van AI helpen betere voorspellingen te doen.
Ook KLM zet AI in, zoals bij de bagageafhandeling en de catering. Zo probeert de luchtvaartmaatschappij beter te voorspellen hoeveel maaltijden er mee moeten op een vlucht. En de politie zet AI in om agenten in een speciale app snel de juiste werkinstructie te laten vinden.
Hoe helpt AI de werknemer op de vloer? En kost het mensen ook hun baan?
De Vlaams-Marokkaanse choreograaf, danser en regisseur Sidi Larbi Cherkaoui werkt samen met de grootste sterren. Zo bestellen Beyoncé en Madonna choreografieën bij hem. Sidi Larbi Cherkaoui maakte vrijdag zijn Nederlandse debuut als operaregisseur van Mozarts Idomeneo bij De Nationale Opera.
Nieuwsuur ging langs bij de repetitie.
Nieuwsuur
Binnenland
Buitenland
Deel artikel: