Vanavond op tv: Formatie gaat verder, welke ministers zijn in beeld? • Europarlementariër Ecke aangevallen • Hoe bouwen we een kerncentrale?
2024-05-05T15:23:09+0200
https://nos.nl/nieuwsuur/artikel/2519349-vanavond-op-tv-formatie-gaat-verder-welke-ministers-zijn-in-beeld-europarlementarier-ecke-aangevallen-hoe-bouwen-we-een-kerncentrale

Na een week reces begint morgen de week van de waarheid voor de formatie. Informateurs Richard van Zwol en Elbert Dijkgraaf moeten uiterlijk 15 mei uitsluitsel geven over de vraag: gaan PVV, VVD, NSC en BBB samen een kabinet vormen?
Het is nog maar de vraag of de partijen een zogenoemd hoofdlijnenakkoord kunnen sluiten. De afgelopen weken kwam naar buiten dat het op thema's als migratie en financiën nog lang geen uitgemaakte zaak is dat de partijen overeenstemming vinden.
Met politiek verslaggever Nynke de Zoeten kijken we ook naar de poppetjes. Want mocht er een akkoord komen, wie wordt dan de premier? En welke ministers en staatssecretarissen zijn in beeld?
Eerder werd de ambitie uitgesproken dat het nieuwe kabinet voor de helft moet bestaan uit mensen met politieke ervaring, en de andere helft uit mensen van buiten. Wat is nu nog over van dat streven?
De Duitse Europarlementariër Matthias Ecke raakte gisteren zwaargewond toen vier mensen hem aanvielen terwijl hij verkiezingsposters aan het plakken was in Dresden. Inmiddels is één verdachte aangehouden. Het motief voor de aanval is vooralsnog onbekend.
Het aantal bedreigingen en aanvallen op Duitse politici neemt al jaren toe. Er is sprake van een verdubbeling sinds 2019, zo blijkt uit cijfers die de regering in januari vrijgaf.
We spreken erover met de Nederlandse Europarlementariër Mohammed Chahim (PvdA), die Ecke goed kent, en met Duitsland-correspondent Charlotte Waaijers.
Nederland wil twee, en misschien wel vier grote kerncentrales bouwen. Dat is makkelijker gezegd dan gedaan: het type centrale dat Nederland wil, is modern en veilig, maar ook pas één keer eerder in Europa afgebouwd.
Daarbij ging een hoop mis. Wat kunnen we daarvan leren? We gaan ervoor naar Finland.
Nieuwsuur
Binnenland
Politiek
Deel artikel: