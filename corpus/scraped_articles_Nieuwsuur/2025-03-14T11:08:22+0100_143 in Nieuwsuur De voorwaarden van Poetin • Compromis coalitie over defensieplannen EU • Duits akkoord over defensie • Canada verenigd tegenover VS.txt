14/3 in Nieuwsuur: De voorwaarden van Poetin • Compromis coalitie over defensieplannen EU • Duits akkoord over defensie • Canada verenigd tegenover VS
2025-03-14T11:08:22+0100
https://nos.nl/nieuwsuur/artikel/2559519-14-3-in-nieuwsuur-de-voorwaarden-van-poetin-compromis-coalitie-over-defensieplannen-eu-duits-akkoord-over-defensie-canada-verenigd-tegenover-vs

Volgens de Oekraïense president Volodymyr Zelensky wil de Russische president Vladimir Poetin het Amerikaanse voorstel voor een staakt-het-vuren afwijzen, maar is hij bang om dit rechtstreeks tegen de Amerikaanse president Donald Trump te zeggen. Rusland stelt strenge voorwaarden aan een bestand, zoals voorgesteld door de VS. "Misschien moeten Trump en ik elkaar bellen", zei de Russische president gisteren. Zijn Poetins bezwaren een poging om tijd te winnen?
Er is een oplossing gevonden voor het conflict tussen premier Dick Schoof en de drie coalitiepartijen PVV, NSC en BBB over de Europese defensieplannen. De drie partijen trekken hun verzet in en gaan onder voorwaarden akkoord met die kostbare EU-plannen, zo melden Haagse bronnen. Vanmiddag na de ministerraad komt de exacte formulering van het compromis naar buiten, als de bewindslieden ook akkoord zijn. Vanavond het laatste nieuws uit Den Haag door Arjan Noorlander.
De Duitse christendemocraten (CDU/CSU), sociaaldemocraten (SPD) en de Groenen hebben een akkoord bereikt over een plan voor mega-uitgaven voor defensie en infrastructuur in Duitsland. Het voorstel kwam van de centrumrechtse partijen CDU/CSU en de sociaaldemocratische SPD die een coalitieregering willen vormen. Ze willen hun plannen door de Bondsdag loodsen nog voordat het nieuwe parlement aantreedt.
Mark Carney wordt vandaagbeëdigd als de nieuwe premier van Canada. De oud-bankier treedt aan in een roerige periode. Hij zal het land door de handelsoorlog met de Verenigde Staten moeten loodsen. Ook trekt Donald Trump geregeld de Canadese soevereiniteit in twijfel en speculeert dat hij van het land de 51ste staat van de VS wil maken. Die uitlatingen zorgen voor een ongekende eenheid in Canada.
Nieuwsuur
Binnenland
Deel artikel: