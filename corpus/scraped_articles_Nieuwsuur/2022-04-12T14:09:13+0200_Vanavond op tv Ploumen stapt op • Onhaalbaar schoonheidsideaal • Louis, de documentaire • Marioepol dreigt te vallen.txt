Vanavond op tv: Ploumen stapt op • Onhaalbaar schoonheidsideaal • Louis, de documentaire • Marioepol dreigt te vallen
2022-04-12T14:09:13+0200
https://nos.nl/nieuwsuur/artikel/2424876-vanavond-op-tv-ploumen-stapt-op-onhaalbaar-schoonheidsideaal-louis-de-documentaire-marioepol-dreigt-te-vallen

Lilianne Ploumen stopt per direct als politiek leider van de PvdA en als Kamerlid. Dat heeft ze in een verklaring bekendgemaakt. Ploumen zegt dat het leiderschap van de partij niet goed bij haar past en dat ze daarmee niet de ideale leider van de PvdA is.
In haar verklaring schrijft ze dat een partijleider "opinie-vormend" moet zijn, "onderscheidend in stijl en stellingnames", "bedreven in het debat in de plenaire zaal" en de partij moet voorgaan "in idee-ontwikkeling over thema's waar ik me minder in thuis voel". Vanavond het laatste nieuws uit Den Haag.
Vanuit het belegerde Marioepol komen onbevestigde berichten van een aanval met chemische wapens door het Russische leger. De Oekraïense autoriteiten hebben dat niet bevestigd, evenmin als hun westerse bondgenoten. Maar president Zelensky waarschuwt wel dat de inzet van chemische wapens in Marioepol door het Kremlin een realistisch scenario is.
We praten met onze verslaggever Gert-Jan Dennekamp over de oorlog in Oekraïne.
We denken hem allemaal te kennen, maar wie is hij echt? Geertjan Lassche, documentairemaker en journalist, volgde Louis van Gaal drie jaar. Zijn ruim twee uur durende document belooft het raadsel Van Gaal op te lossen. Of beter: de man achter het imago te laten zien.
Het heet bigorexia, een eetstoornis waarbij vooral jongens te weinig eten en te veel sporten. De rol van fitfluencers bij de ontwikkeling hiervan blijkt groot, volgens onderzoekers. Jongeren kunnen de beelden op sociale media niet goed relativeren en ontwikkelen zo een ziekelijke drang naar spiermassa. Jongeren met bigorexia slaan door in het streven naar perfectie.
Nieuwsuur
Binnenland
Deel artikel: