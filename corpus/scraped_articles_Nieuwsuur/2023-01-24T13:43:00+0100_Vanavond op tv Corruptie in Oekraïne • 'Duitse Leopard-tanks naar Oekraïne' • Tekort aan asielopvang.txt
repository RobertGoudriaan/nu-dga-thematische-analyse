Vanavond op tv: Corruptie in Oekraïne • 'Duitse Leopard-tanks naar Oekraïne' • Tekort aan asielopvang
2023-01-24T13:43:00+0100
https://nos.nl/nieuwsuur/artikel/2461043-vanavond-op-tv-corruptie-in-oekraine-duitse-leopard-tanks-naar-oekraine-tekort-aan-asielopvang

Na aanhoudende beschuldigingen van corruptie heeft de Oekraïense president Zelensky vannacht een reeks ontslagen aangekondigd bij de overheid, zonder daarbij namen te noemen. Hij kondigde ook aan dat er strenger toezicht komt op overheidsmedewerkers die naar het buitenland reizen. Oekraïne werd voor de oorlog al geteisterd door corruptieschandalen. We spreken er over met experts.
Ondertussen melden Duitse media dat Duitsland Leopard 2-tanks aan Oekraïne gaat leveren. Ook andere landen zouden toestemming krijgen om de tanks, die van Duitse makelij zijn, aan Oekraïne te geven. Wat betekent dit voor het verloop van de oorlog? Te gast is Bob Deen, van het instituut voor internationale betrekkingen Clingendael.
Als het binnenkort weer lente wordt, worden er ook weer veel meer asielzoekers verwacht. Juist op het moment dat veel opvanglocaties gaan sluiten. Bijna 40.000 nieuwe plekken zijn er dit jaar nodig om aan de vraag te kunnen voldoen. Biddinghuizen is een voorbeeld van een noodopvang die binnenkort sluit. Aan staatssecretaris Eric van der Burg de vraag: hoe voorkomen we nieuwe noodtoestanden bij Ter Apel? Want de wet waarmee hij gemeenten kan dwingen tot opvang, laat ook nog wel even op zich wachten.
De portefeuilles van de minister van Landbouw, Natuur en Voedselkwaliteit, Pieter Adema, en de minister voor Natuur en Stikstof, Christianne van der Wal, liggen dicht bij elkaar. Ze trekken veel met elkaar op, maar hebben soms ook botsende belangen.
Nieuwsuur
Binnenland
Deel artikel: