Vanavond op tv: Eritrese ambassadeur over Haagse rellen • EU-schepen naar Rode Zee • Glastuinbouw in het nauw
2024-02-19T16:29:22+0100
https://nos.nl/nieuwsuur/artikel/2509562-vanavond-op-tv-eritrese-ambassadeur-over-haagse-rellen-eu-schepen-naar-rode-zee-glastuinbouw-in-het-nauw

Bij rellen tussen twee groepen Eritreeërs in Den Haag zijn afgelopen weekend acht agenten gewond geraakt en dertien mensen opgepakt. De rellen ontstonden tijdens een feest van regeringsgezinde Eritreeërs. Tegenstanders van het dictatoriale regime zochten de confrontatie.
Gevluchte voor- en tegenstanders van het regime in Eritrea staan regelmatig lijnrecht tegenover elkaar. Wat is precies de achtergrond van hun conflict? We spreken erover met de Eritrese ambassadeur in Nederland, die voor het eerst reageert op de rellen.
De EU stuurt drie marineschepen naar de Rode Zee om koopvaardijschepen te beschermen. Die zijn al wekenlang slachtoffer van Houthi-rebellen die vanuit Jemen aanslagen plegen. De belangrijke vaarroute is daarom een risicovolle onderneming; veel rederijen varen om rond Afrika in plaats van door het Suezkanaal.
Wat kunnen de marineschepen doen om de veiligheid in de Rode Zee te vergroten? En kunnen de rederijen binnenkort weer met gerust hart langs Jemen varen? We vragen het Delphine Pronk, voorzitter van het Politiek en Veiligheidscomité (PVC) van de EU.
Moeten we doorgaan met de Nederlandse glastuinbouwsector? Politici en bestuurders vragen zich af hoe toekomstbestendig een branche is die voor een groot deel draait op arbeidsmigranten. Die migranten zorgen soms voor overlast en krapte op de woningmarkt.
Maar er klinken ook andere geluiden: in het Westland vinden ze dat er te weinig waardering is voor hun hightech kassen, die ze ook wel de 'Silicon Valley' van de tuinbouw noemen.
Nieuwsuur
Binnenland
Buitenland
Deel artikel: