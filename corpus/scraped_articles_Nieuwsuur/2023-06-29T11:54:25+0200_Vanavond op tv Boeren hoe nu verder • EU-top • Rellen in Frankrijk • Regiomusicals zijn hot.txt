Vanavond op tv: Boeren: hoe nu verder? • EU-top • Rellen in Frankrijk • Regiomusicals zijn hot
2023-06-29T11:54:25+0200
https://nos.nl/nieuwsuur/artikel/2480726-vanavond-op-tv-boeren-hoe-nu-verder-eu-top-rellen-in-frankrijk-regiomusicals-zijn-hot

In Den Haag debatteert de Tweede Kamer vandaag over het mislukken van het landbouwakkoord: hoe moet het nu verder met het kabinetsbeleid voor boeren? Vanwege het debat protesteert boerenbelangenorganisatie Farmers Defence Force in Den Haag. FDF heeft mensen opgeroepen om met trekkers naar de stad te komen en verwacht duizenden mensen. Arjan Noorlander praat ons vanavond bij.
Volg hier live het debat.
Dinsdag werd de 17-jarige Nahel door een politieagent doodgeschoten toen hij weg wilde rijden bij een verkeerscontrole in de Parijse voorstad Nanterre. Hij zou de agenten niet hebben gehoorzaamd. Zijn dood leidde direct tot grote woede. Ook vannacht zijn er opnieuw ongeregeldheden uitgebroken in Parijse voorsteden. President Macron heeft het doodschieten van de tiener "onverklaarbaar en onvergeeflijk" genoemd. We praten erover met EU-correspondent Saskia Dekkers.
Vandaag en morgen zijn de leiders in Brussel bij elkaar voor de laatste EU-top voor de zomer, waar ze ongetwijfeld spreken over de ontwikkelingen in Rusland. Want een stabiel Rusland is ook van belang voor Europa, zeggen sommige EU-leiders. Vanavond het laatste nieuws van correspondent Ardy Stemerding.
Een gigantische draaiende ijsbaan in Leeuwarden, ontploffende boerderijen en scheurende trekkers in Hollandseveld. Een genre wat dit jaar niet lijkt te stuiten: de musical in de regio. Met lokale thema's, lokaal talent en tribunes voor meer dan duizend mensen. Het publiek komt vaak uit de buurt, maar de producties zijn inmiddels zo groot dat ook mensen uit de Randstad het boerenland intrekken voor een avondje uit. Want voor een avondspektakel trekken de makers alles uit de kast.
Nieuwsuur
Binnenland
Deel artikel: