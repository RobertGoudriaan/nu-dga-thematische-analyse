8/2 in Nieuwsuur: Gestage toename eerwraak • Russische beïnvloeding • Toekomst PvdA
2025-02-08T17:20:05+0100
https://nos.nl/nieuwsuur/artikel/2555030-8-2-in-nieuwsuur-gestage-toename-eerwraak-russische-beinvloeding-toekomst-pvda

Ryan Al Najjar is vorig jaar levend in het water terechtgekomen en verdronken. Ze was met tape vastgebonden, met daarop DNA van haar vader. Dit maakte het Openbaar Ministerie gisteren bekend op een zitting in de zaak tegen de broers Mohamed Al N. (23) en Muhanad Al N. (25), die met hun vader worden verdacht van moord. Justitie gaat ervan uit dat Ryan slachtoffer is geworden van eerwraak.
Al jaren is er een gestage toename te zien van eerwraak in Nederland. In de studio: Janine Janssen, van het Landelijk Expertise Centrum Eergerelateerd Geweld van de politie.
In heel Europa zien autoriteiten dat Rusland er alles aan doet om kiezers via sociale media te beïnvloeden. In Roemenië ging de inmenging zo ver dat het constitutioneel hof in Boekarest besloot dat de verkieingen volledig opnieuw moeten.
Onafhankelijke journalisten in het land noemen de Roemeense democratie een testcase en waarschuwen andere Europese landen.
De partijleider van GroenLinks-PvdA, Frans Timmermans, wil dat er zo snel mogelijk een nieuwe linkse partij wordt opgericht. "Ik ben heel ongeduldig. Zo snel als mogelijk is moet er voortgang komen", zei hij deze week tegen Nieuwsuur.
Volgens hem werkt de versnippering op links "in ons nadeel". "Als je echt een vuist wilt maken tegen rechts, moet links zich zoveel mogelijk verenigen."
Bezorgde PvdA-ers zien weinig in een fusie of de oprichting van een nieuwe linkse partij en hebben zich verenigd in Rood Vooruit. Onder hen zijn PvdA-coryfeeën als Ad Melkert en Hans Spekman. Ze vinden dat de PvdA de kern van haar missie uit het oog verliest, terwijl ze zien dat in de maatschappij de onzekerheid en ongelijkheid blijven groeien.
Nieuwsuur
Buitenland
Deel artikel: