Vanavond op tv: Mijnbouwrevolutie in Europa? • Het schuurt tussen Groningers en overheid
2023-03-13T12:05:55+0100
https://nos.nl/nieuwsuur/artikel/2467315-vanavond-op-tv-mijnbouwrevolutie-in-europa-het-schuurt-tussen-groningers-en-overheid

Voor de energietransitie is een aantal zeldzame aardmetalen cruciaal. Ze zitten onder meer in batterijen, windmolens en zonnecellen. Om niet te afhankelijk te zijn van China moedigt de Europese Unie landen aan om zelf mijnen te openen. Want ook hier zitten veel zeldzame grondstoffen in de bodem. Maar zien Europeanen een terugkeer naar grootschalige mijnbouw wel zitten?
Nieuwsuur is in de oude Spaanse stad Cáceres, waar plannen voor een nieuwe lithiummijn vergevorderd zijn. Veel bewoners kijken reikhalzend uit naar de extra economische activiteiten, maar er is ook protest.
Rene Kleijn, Hoogleraar toekomstbestendige grondstofvoorziening aan de Universiteit Leiden, schuift aan.
We sluiten onze serie de Onderstroom, over de onvrede op het platteland, af in Groningen. Die provincie is de afgelopen jaren vooral in het nieuws geweest door de gaswinning en de aardbevingsschade, maar er schuurt veel meer tussen burger en overheid.
Klanten die in paniek geld van hun rekening halen, onrust op de beurzen; DE bank voor de tech-sector in Silicon Valley ging vrijdagmiddag failliet. De aandeelhouders zijn hun geld kwijt, maar op de valreep wist de Amerikaanse overheid erger te voorkomen.
Onze huiseconoom Mathijs Bouman vertelt hoe deze bank kon omvallen en wat dat betekent voor Europa.
Het bindend studieadvies gaat waarschijnlijk op de schop. Zo'n studieadvies verplicht studenten om het grootste deel van hun studiepunten het eerste jaar te halen. Wie z'n tentamens niet haalt, en dus te weinig punten haalt, moet na het eerste studiejaar vertrekken. Volgens minister Dijkgraaf van Onderwijs levert dit systeem teveel stress op bij studenten die het toch al zwaar hebben. De komende weken komt hij daarop met een alternatief plan.
Nieuwsuur
Binnenland
Deel artikel: