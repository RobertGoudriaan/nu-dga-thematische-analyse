Vanavond op tv: Koningin Elizabeth overleden â€¢ Wat vindt de Kamer van de asielplannen?
2022-09-08T14:51:45+0200
https://nos.nl/nieuwsuur/artikel/2443792-vanavond-op-tv-koningin-elizabeth-overleden-wat-vindt-de-kamer-van-de-asielplannen

De Britse Koningin Elizabeth is op 96-jarige leeftijd overleden op Balmoral Castle in Schotland. Elizabeth was de langst regerende monarch ter wereld. Ze zat ruim 70 jaar op de Britse troon.
De hoogbejaarde Elizabeth kwakkelde al langere tijd met haar gezondheid. De bezorgdheid over haar toestand nam verder toe nadat het paleis vanmiddag in een kort persbericht had medegedeeld dat de vorstin onder medisch toezicht was geplaatst.
In de uitzending reacties op haar overlijden en een blik vooruit; welke protocollen treden nu in werking? We spreken over Elizabeths leven met Peter de Waard, oud-Volkskrant-correspondent in Londen, en Simon Smits, van 2015 tot 2020 ambassadeur in het Verenigd Koninkrijk.
De Tweede Kamer debatteert vandaag de hele dag met staatssecretaris Van der Burg en minister De Jonge over de nieuwe asielplannen. Met de nieuwe plannen, die twee weken geleden werden aangekondigd, wil het kabinet de instroom van asielzoekers beperken: onder meer door gezinsherenigingen te beperken.
Ook de 'Turkijedeal' wordt opgeschort: volgens die afspraak zou Nederland elk jaar 1000 vluchtelingen uit kampen in Turkije overnemen. De meningen in de Kamer zijn verdeeld: een deel vindt de maatregelen niet ver genoeg gaan, een ander deel vindt ze juist te streng. Politiek duider Arjan Noorlander volgt het debat en praat ons bij.
Nieuwsuur
Binnenland
Deel artikel: