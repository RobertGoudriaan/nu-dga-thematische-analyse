Vanavond op tv: Vraag naar zonnepanelen daalt • Tunesië weigert geld • Enquêtecommissie fraudebeleid
2023-10-03T14:49:29+0200
https://nos.nl/nieuwsuur/artikel/2492738-vanavond-op-tv-vraag-naar-zonnepanelen-daalt-tunesie-weigert-geld-enquetecommissie-fraudebeleid

Dankzij een gunstige subsidieregeling groeide Nederland de afgelopen jaren uit tot Europees kampioen zonnepanelen: nergens in de EU liggen per hoofd van de bevolking meer panelen op het dak dan hier.
De eerste helft van dit jaar beleefde de sector nog het beste halfjaar ooit. Maar sinds de zomer is de klad erin gekomen en lijken huiseigenaren huiverig om zonnepanelen op hun dak te plaatsen. Wat is er aan de hand?
De Tunesische president Saied weigert de 127 miljoen euro aan te nemen die de EU vorige maand aan het land beloofde. Volgens Tunesië is dit geldbedrag te laag en gaat het in tegen de gemaakte afspraken van de migratiedeal, die een paar maanden geleden werd gesloten om de migratiestroom naar Europa in te perken. Dit zou het eerste geldbedrag zijn dat naar Tunesië overgemaakt zou worden van in totaal een miljard euro.
Is het besluit van Saied het einde van de migratiedeal, die toch al niet tot de gewenste resultaten lijkt te leiden? Europa-correspondent Saskia Dekkers schuift aan in de studio.
Deze week eindigen de verhoren van de parlementaire enquêtecommissie fraudebeleid. De commissie onderzoekt hoe de overheid de afgelopen decennia met (mogelijke) fraude door burgers omging en hoe het komt dat de dienstverlening aan burgers tekortschoot.
We blikken terug op de belangrijkste momenten uit de verhoren en maken met politiek duider Arjan Noorlander de balans op. Wat zijn we wijzer geworden over het handelen van de overheid?
Al tientallen jaren is het voer voor discussie in de politiek, maar dit keer zou het zomaar eens kunnen lukken: de invoering van een correctief bindend referendum. In de Eerste Kamer lijkt het initiatiefswetsvoorstel vandaag op een ruime meerderheid te kunnen rekenen. Toch is het daarmee nog geen beklonken zaak.
Omdat het om een grondwetswijziging gaat, moet een tweederde meerderheid in beide Kamers vóór stemmen. En na de verkiezingen moet het wetsvoorstel nog een keer door de Eerste en Tweede Kamer.
Nieuwsuur
Binnenland
Deel artikel: