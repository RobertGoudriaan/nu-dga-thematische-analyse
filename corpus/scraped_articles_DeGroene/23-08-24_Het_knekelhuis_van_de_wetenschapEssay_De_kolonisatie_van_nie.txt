Het knekelhuis van de wetenschap Essay De kolonisatie van nieuw ontdekte volken

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
24 augustus 2023
De dood in 1876 van Lalla Rookh, de laatste oorspronkelijke Tasmaan, opent een tragische geschiedenis van westerse onteigening.
De vrouw die op 8 mei 1876 overleed,gold als de laatste van de oorspronkelijke Tasmaanse bevolking. Haar kist werd in processie door de straten van Hobart gevoerd. Het was dan ook de ceremoniële afsluiting van een proces - het uitsterven van een volk van de aarde. Dat zij plechtig de 'laatste Tasmaanse' verklaard werd, had een symbolische en strategische bedoeling. Voor de koloniale autoriteiten markeerde haar overlijden een 'nieuw begin', de definitieve vestiging van een westerse, Britse maatschappij en cultuur. Voor de wetenschap was haar overlijden een moment in de discussies over de noodzakelijke ondergang van 'lagere soorten' en de dynamiek van de beschaving. De lege kist kreeg een eerbiedige begrafenis. In werkelijkheid was haar lichaam al elders ter aarde besteld.
De ceremonie was een ongevraagde eer: zelfs van haar sterven eigenden anderen zich de betekenis toe.
Bij haar geboorte rond 1812, als dochter van een lokale hoofdman, telde de Tasmaanse bevolking volgens schattingen een paar duizend personen. Vanaf 1804 namen de Britten het gebied in gebruik als militaire buitenpost en locatie voor strafkolonies, zoals in Australië. Al snel begon de Britse kolonie de Tasmaanse gemeenschappen actief te verdrijven. In de volgende decennia stierven de laatste groepjes uit, in reservaten onder Brits toezicht, door ziekten en verlies van levensmogelijkheden.
In de 64 jaar van haar leven had Lalla Rookh dit hele proces van meervoudige onteigening en toeeigening doorgemaakt. Haar familie was vermoord in de genocidaleBlack Warvan 1825-1832. Haar gemeenschap was verspreid geraakt en ontvolkt, hun leefwijze onmogelijk geworden. Alle plaatsen van herkomst, leven en zelfs sterven hadden inmiddels andere, Britse namen gekregen, een totaal nieuwe geografie.
En ook zelf heette zij helemaal niet Lalla Rookh. Haar eigenlijke naam was Truggernanna of Truganini. 'Lalla Rookh' werd haar toebedeeld door de Britsewould beevangelist George Augustus Robinson, die zich opwierp als'protector'van de gedecimeerde inheemse bevolking. De jonge vrouw had een zekere invloed in haar gemeenschap en hielp hem de laatste tientallen Tasmaniërs in het reservaat op Flinders Island te verzamelen.
Robinson gaf zijn protegé een naam uit een literaire fantasie. Lalla Rookh was de Moghul-prinses 'Tulpenwangetje' uit de populaire oriëntaalse romance van de Ierse dichter en schrijver Thomas Moore uit 1817. De prinses was de romantische belichaming van de exotische, andere, Indisch-Perzische cultuur. Zij werd een type in de literatuur, de muziek en het variété van de negentiende eeuw. Maar dat niet alleen. Ook schepen kregen de naam Lalla Rookh, schepen die Britse emigranten en gestraften naar Australië vervoerden, en later Hindostaanse contractarbeiders naar Suriname. Dat is nu precies 150 jaar geleden.
Zo reisde de naam uit een literaire fantasie de wereld rond, van India via Ierland naar Suriname, in een wonderlijk proces van culturele toe-eigening en toedeling. Truganini leefde in een kamp in wat haar eigen land geweest was. Een Britse evangelist gaf haar een naam uit een gedicht van een Ierse romanticus die zich een thema uit de Indisch-Perzische cultuur eigen had gemaakt.
Hobart was in 1876 al de officiële hoofdstadvan Tasmanië. De stad vertegenwoordigt het negentiende-eeuwse evangelie van productiviteit en nut. 'Moet de Europeaan zich terugtrekken, omdat enige stammen van jagers en visschers het landnietin bezit genomen,nietbebouwd hebben?' vroeg de geograaf C.M. Kan zich in 1871 retorisch af. In cultuur brengen, dat was het programma van de negentiende eeuw.
De Britten, aldus Kan, wisten hoe je moest koloniseren. In Hobart verschenen scholen, kerken, een Theatre Royal, een Tasmanian Museum & Art Gallery, een rechtbank, parlement en regeringsgebouw, in classicistische en neogotische stijl. Vanaf 1818 begon de Botanical Garden ijverig Tasmaanse flora te ordenen en conserveren, op de grond waarvan zojuist de Mowinina-gemeenschap was verdreven.
Het strakke stratenplan van Hobart met westerse gebouwen en voorzieningen legde een netwerk over het Tasmaanse verleden. De echtgenote van de gouverneur liet in 1842 door dwangarbeiders zelfs een zandstenen replica van het Parthenon bouwen, als museum waarin ook kopieën van de Elgin Marbles hadden moeten komen, die net een paar decennia eerder uit Athene naar Londen waren gevoerd. In zijn fascinerende studie,Imaginary Athens,laat de Koreaanse historicus Jin-Sung Chun zien hoe de westerse architectuur naar klassieke modellen overal ter wereld de moderniteit en een nieuwe, hogere beschaving representeerde. Die beschaving rechtvaardigde de kolonisatie en de complete herinrichting van de gekoloniseerde gebieden.
Voor Truganini moest na haar doodhet ergste nog komen. Zij had uitdrukkelijk verzocht haar lichaam te verbranden en de as te verstrooien in de zeestraat waar haar oorsprong lag. Dit om te voorkomen dat het haar zou vergaan als William Lanne, die in 1869 was gestorven en toen gold als de laatste oorspronkelijke Tasmaanse man. Lanne had als walvisjager gewoon tussen de Britten gewerkt en was een bekende stedeling geweest. Hij werd King Billy genoemd en was in 1868 te gast bij een prinselijk bezoek aan de jaarlijkse Hobart Regatta - weer zo'n Britse traditie die niet mocht ontbreken.
Niettemin ruzieden na zijn dood de Royal College of Surgeons of England en de Royal Society of Tasmania, elite-instellingen van de wetenschap, over zijn stoffelijk overschot. Als laatste man van een uitgestorven volk was hij namelijk een wetenschappelijke trofee die in de collecties niet mocht ontbreken. Daarvoor ging de beschaafde wetenschap tot het uiterste. Namens de Royal College of Surgeons vond een inbraak plaats in het mortuarium van Hobart, als in een duisteregothic novel. De schedel van Lanne verdween naar Engeland. De teleurgestelde Royal Society of Tasmania eigende zich toen maar de handen en voeten toe, voor de collectie. De rest werd begraven, maar later nog eens opgegraven, om medische en antropologische collecties overal in de wereld aan te vullen.
Truganini wist al bij leven hoezeer de westerse wetenschap aasde op haar overblijfselen. Maar zij zou haar lot niet ontlopen. Direct na haar overlijden meldde de Royal Society of Tasmania zich. Was het geen blamage voor de wetenschap en voor Tasmanië als dit laatste exemplaar van een uitgestorven soort zomaar in een kuil zou verdwijnen? Ook Londen meldde zich weer, met nog hogere aanspraken.
Twee jaar kreeg 'Queen Truganini' rust. Toen mocht de Royal Society alsnog haar lichaam opgraven. Haar schedel en skelet gingen naar het Tasmanian Museum, voorlopig alleen voor 'wetenschappelijke bestudering'. Maar vanaf 1904 stond zij als'the last of a race'te pronk in een publieke vitrine in de Aboriginal-zaal, met eromheen wat primitieve attributen, zoals speren, stenen en haar schelpenketting. In 1947 kwam er een einde aan deze presentatie van de 'laatste Steentijd-mens', maar pas in 1976, een eeuw na haar dood, kreeg Truganini de crematie en verstrooiing die zij gewild had.
Het lot van Truganini, Lanne en zoveel anderen was onderdeel van de negentiende-eeuwse wereldwijde praktijk van georganiseerde lijkenroof en lijkenhandel, van gestorven mensen die in de systematiek van de westerse wetenschap golden als bijzonder 'exemplaar' van een 'soort'. Het boekEntfremdete Körper(2009, van de Duitse historicus Wulf D. Hund) behandelt de lotgevallen van de slaafgemaakte Angelo Soliman, die het in het Wenen van de late achttiende eeuw tot aanzienlijk burger en vrijmetselaar bracht, maar na zijn dood opgezet werd en tussen de dieren een plaats kreeg in het keizerlijke Natuurkabinet. Bekender is de eveneens opgezette El Negro die tot vrij recent te zien was in het Natuurmuseum van Banyoles in Spanje. En Sarah Baartman, die in racistische en seksistische presentaties werd uitgebuit als 'Hottentottenvenus'. Allemaal in het kader van medische, antropologische en historische theorieën.
In de zestiende, zeventiendeen achttiende eeuw kwamen steeds grotere delen van de wereld in Europa in beeld. Al die nieuwe natuur, culturen en volken stelden het westerse kennisstelsel voor uitdagingen. Hoe kon die diversiteit een plaats krijgen in een hiërarchische voorstelling van de wereld die nog veel gezag toekende aan het epistemologisch kader van de bijbel en de klassieke Oudheid? Tot ver in de negentiende eeuw was er de reflex om nieuwe wetenschappelijke bevindingen in overeenstemming te brengen met die oude bronnen van gezag.
Linnaeus liet in zijnSystema Naturaetot 1748 nog ruimte aan het bestaan van allerlei mythologische wezens. Johann Friedrich Blumenbach zag rond 1800 in de flexibele aanpassing van de mens aan elk klimaat en elke omstandigheid de bevestiging van de roeping in Genesis 1:28: 'Vermeerder u en bevolk de aarde.' William Boyd Dawkins'Early Man(1880) situeerde de herkomst van de oudste mensensoorten in Centraal-Azië, als'the Eden of Mankind'. Er bestond nog een serieuze wetenschappelijke discussie over de locatie van het paradijs.
Een hoofdthema in de negentiende-eeuwse wetenschap was de theorievorming over de natuur en de evolutie van soorten. Die discussie binnen de aard- en levenswetenschappen had een pendant in theorievorming over de ontwikkeling van culturen en naties in de geschiedenis. Het denken over nieuw ontdekte primaten en volken die nog in een ander tijdperk leken te leven, verhield zich niet alleen tot de bijbel, maar was ook diep doordrongen van de oude voorstelling van descala naturae,de ladder of keten van al het zijnde. Sinds de Oudheid bestond in diverse varianten de overtuiging dat de schepping één verbonden geheel vormde. Dit was in principe een statisch, ook hiërarchisch idee van volheid en continuïteit.
In de achttiende-eeuwse voorstelling van de Zijnsketen konden apen ondanks de overeenkomsten per definitie geen proto-mensen zijn, omdat alles in de schepping een eigen plaats en doel had meegekregen. De verschillende mensensoorten behoorden tot eenzelfde unieke orde.
Linnaeus onderscheidde vier hoofdsoorten, die correspondeerden met de continenten, en - weer in aansluiting bij de Oudheid - met de vier temperamenten. De zeer invloedrijke anatoom en antropoloog Blumenbach zag vijf variëteiten, waaronder de 'Kaukasische' mens, de term die sindsdien vooral in Amerika ten onrechte in gebruik is gebleven voor witte mensen. Op grond van hun edele schedelvorm, die hij vergeleek met de klassieke beeldhouwkunst, beschouwde Blumenbach Georgiërs als de meest volmaakte mensen. Dat kwam overeen met de bijbelse notie dat de Kaukasus'das Vaterland der erste Menschen'geweest moest zijn. De verschillen tussen de mensensoorten schreef hij toe aan langdurige invloed van klimaat- en levensomstandigheden.
Want in de loop van de achttiende eeuw begon dat statische beeld van de natuur te bewegen. Gods voorzienigheid maakte de geschiedenis tot een proces van ontwikkeling en vervolmaking. De schepping was er niet ineens, maar ontvouwde en verbeterde zich in de loop van de tijd, en ieder element had de mogelijkheid in dit systeem vooruit komen, zij het binnen zijn eigen bestemming.
Het oude begrip 'ras'was lang een tamelijk onbepaalde aanduiding van soorten, groepen of herkomst. In de negentiende eeuw kreeg het een sterkere bio-antropologische invulling, waarin uiterlijke verschijningsvormen werden verbonden met eigenschappen en herkomst of bloedlijn. Conventioneel racisme werd wetenschappelijk onderbouwd. Sommige auteurs gebruikten 'ras' alleen voor andere mensentypen 'onder' de geciviliseerde Europeaan. Bij de wonderlijke Duitse natuurfilosoof en schilder Carl Gustav Carus vormden de KaukasischEuropese volken de 'dagzijde' van de mensheid, de donkere mensen de nachtslaap, en de hindoes, Egyptenaren en joden de 'ochtend' van de beschaving. Zo werd de natuurordening tegelijk een historische ontwikkeling én een hiërarchie. Dit soort racistische schema's lag ten grondslag aan allerlei populariserende wereldoverzichten in de negentiende eeuw.
De toenemende kennis van de geologie, de paleoantropologie en de geschiedenis creëerde wel complicaties. Want in de wereld en de geschiedenis trad naast vooruitgang ook achteruitgang op, en verdwijnen en uitsterven. Wat kon de functie daarvan zijn?
In de negentiende eeuw kreeg de vraag hoe mensapen en mensensoorten zich tot elkaar verhielden een nieuwe relevantie. De zekerheid dat de goddelijke orde de mens in al zijn hoofdvariëteiten buiten de overige natuur had geplaatst, verloor aan kracht. Waren eerdere mensensoorten, zoals de in 1856 gevonden Neanderthaler en de in 1891 door Eugène Dubois' Javaanse koelies opgegraven 'Javamens' inderdaad uitgestorven soorten, of vormden primitieve volken in afgelegen delen van de aarde overlevenden van zulke oudere stadia van de mensvorming? Had de natuur geëxperimenteerd met soorten, op zoek naar de meest geschikte mens?
Vandaar de wetenschappelijke belangstelling voor de schedels en botten van Truganini en duizenden anonieme Sami, Lappen, Zoeloes, Dajaks, Soendanezen, Vuurlanders, Bedoeïnen, Hawaïanen, uitgeroeide Charrúas en Herero, maar ook Basken: allemaal argumenten in het begrip van de evolutie en de verhouding tussen mensensoorten. Er vormde zich een wereldomspannende historische voorstelling van soorten, volken en samenlevingen die wel gelijktijdig bestonden maar tot verschillende tijdperken en stadia van ontwikkeling behoorden.
In de sociaal-darwinistische logica die na 1870 veld won, betekende het dat er voor veel volken en soorten geen verdere ontwikkeling mogelijk was. Paleoantropologie, prehistorie en geschiedenis boden een rechtvaardiging van het imperialisme en de verdringing van resterende 'lagere rassen' door 'hoger bewerktuigde' soorten. Ontwikkeling was een natuurwet en historische plicht geworden.
In al dat nieuwe onderzoekwas biomedische studie voortdurend verbonden met antropologie, etnologie, geschiedenis en zelfs filologie. De taalwetenschap identificeerde taalfamilies als 'stammen', zoals de 'Indo-Germanen', die vanuit het Sanskriet ook als 'Ariërs' werden aangeduid - weer zo'n begrip dat een eigen leven zou gaan leiden. In dit model vormde Noordwest-Europa de bestemming van een lange cultuurontwikkeling die liep van India via Egypte en de Grieks-Romeinse beschaving, een historisch narratief dat nog altijd in zwang is. Een treffend voorbeeld daarvan is de rel rond de recente Netflix-serie, over welke huidskleur Cleopatra hoort te hebben. 'Behoort' de Egyptische geschiedenis tot Afrika of tot het klassiek-mediterrane historische frame?
De studie van schedels was de wetenschap van de 'hersenontwikkeling van de volken', of zoals het bij de Franse anatoom en antropoloog Paul Broca heette: 'De relatieve positie van de rassen in de reeks van de mensheid.' De collecties schedels die daartoe verzameld werden, zijn werkelijk verbijsterend. De natuuronderzoeker Georges Cuvier bezat 2500 schedels en skeletten, de arts en auteur Samuel George Morton verzamelde er wereldwijd 867, de verzameling van Blumenbach gold als een 'Golgotha' van kennis. De Duitse antropoloog Samuel Thomas von Sömmering exposeerde 'excellente schedels' in zijn bibliotheek. Tussen de geleerde boeken prijkte het hoofd van zijn vriend, de dichter Wilhelm Heinse.
De collectie van de Edinburgh Phrenological Society bood een soort geordende reproductie van de hele wereld. Een kaart toonde de herkomst van deze antropologische specimina. In aparte zalen en kabinetten waren 'Europese schedels' geordend naar nationaliteit. Nog altijd hebben musea in de hele wereld duizenden schedels en skeletten in hun depots liggen. Daarover is allerlei discussie gaande, maar de rechtvaardiging is onverminderd dat die nuttig kunnen zijn voor studie, nu met behulp van andere technieken.
De conclusies van het negentiende-eeuwse schedelonderzoek in laboratoria, klinieken en antropologische genootschappen beïnvloedden op den duur ook een breder publiek. De schedelmeters beschouwden zichzelf als 'apostelen van objectiviteit'. En zonder twijfel was hun wetenschap streng en empirisch, volgens een nauwkeurig protocol van metingen. Geleerden als Blumenbach, Gall, Cuvier, Sömmering, Broca en Galton zijn baanbrekers en grondleggers van moderne wetenschap geweest. Maar de tragiek is dat hun hele systeem van metingen en waarderingen gebaseerd was op normatieve, eurocentrische en klassiek-esthetische idealen. In deze wetenschap vormden de groepsvooroordelen van welgestelde, West-Europese, witte mannen de norm, en donkere mensen, vrouwen en armen altijd een afgeleide, het tegenbeeld of het uiteinde van een aflopende schaal.
De negentiende-eeuwse wetenschap was bezeten van verzamelen, beschrijven, vergelijken, benoemen, meten, wegen, tellen en classificeren. Niet toevallig was een van de nieuwe disciplines de statistiek, ten dienste van wetenschap en overheidsbureaucratie. De grondlegger van de kwantitatieve statistiek Adolphe Quetelet berekende in zijn 'sociale natuurkunde' de 'gemiddelde mens'. Francis Galton, 'the apostle of quantification', werd de grondlegger van de psychometrie, het streven om ook 'de geest in getal' te brengen, in de mooie formulering van Douwe Draaisma.
Kennis is macht, of beter: beheersing van het kennissysteem geeft macht. Documentatie, administratie en classificatie vormen een legitimatie en maken regulering mogelijk. Zowel in de westerse staten als in hun koloniale imperia werd gezag uitgeoefend via bureaucratisering. Statistische kennis, bevolkingsregistratie en de standaardisatie van taal en regels overdekken samenlevingen als een net. Onderwijs socialiseert mensen in het onderscheid van eigen en anders, normaal en abnormaal, hoger en lager, beschaafd en onontwikkeld. De centrale concepten in deze enorme ambitie om samenleving, staat, geest en mensheid te ordenen en te classificeren, waren ras, klasse en functie. (Geslacht, gender, is lange tijd een impliciet werkzame categorie gebleven.) De moderne wereld is op allerlei manieren geïmpregneerd met functietoewijzing, indeling, uniformering en rangordes.
Dit stelsel van verzameling,ordening en beheersing heeft in de negentiende eeuw visueel vorm gekregen in de dierentuin en het museum. Rond 1900 waren er al meer dan duizend natuurhistorische musea. Het Groote Museum van Artis ontstond in 1850 voor de groeiende collectie fossielen, insecten, opgezette dieren, skeletten én etnografica. Met het kolonialisme verbreidde het Europese type museum zich over de hele wereld, en daarmee ook de westerse manier van classificeren en catalogiseren van natuur, cultuur en de wereldorde.
Musea representeerden de nationalisering van geschiedenis en kunst, in zalen geordend naar nationale schilderscholen en genres, en canoniseerden tegelijk eenmaster narrativevan de cultuurgeschiedenis en een 'universeel' idee van schoonheid en beschaving. De indeling van musea, met hun looplijnen, selectie en presentatie, vormt altijd stilzwijgend een verhaal dat continuïteit, stijlontwikkeling en belangrijkheid suggereert.
Gevuld met materiaal uit de koloniën presenteerden musea in de imperiale staten zich als schatkamers van de wereld. Zij boden een totale wetenschappelijke reproductie van de natuur, de geschiedenis en de mensheid. Het deftige classicisme van hun architectuur legitimeerde hun heerschappij en beschavingsmissie. De etnologische musea conserveerden het erfgoed van de gekoloniseerde volken, maar herstructureerden het binnen een westers kennisstelsel en ontwikkelingsnarratief. In het huidige cultuurdebat gaat het veel over toe-eigening, maar veel belangrijker is de macht van toewijzing en de regie daarover.
Naar analogie van de musea ontstonden de wetenschappelijke dierentuinen, uit de oudere menagerieën en rondreizende dierenvertoningen. Zij presenteerden het publiek de taxonomische ordening en variëteit van het dierenrijk, de orde die de mens in de natuur aanbracht. De compleetheid van de collectie bewees de oude Zijnsketen, de schakeling der soorten. De architectuur, met stukjes nagebouwde natuur en rijen getraliede hokken waarin elk exemplaar te bekijken was, illustreerde hoezeer de dierentuin een levende catalogus of bibliotheek was. Tegelijk toonde de dierentuin de dominantie van de beschaafde mens over de wilde natuur.
Dode dieren kregen een tweede bestaan als opgezet exemplaar of als onderzoeksobject. De dierentuinen representeerden ook toen al de tragiek van het uitsterven van diersoorten, door verdwijning van hun habitat, door jacht en als gevolg van de massale verzamelwoede om collecties compleet te krijgen. Naast geordende natuur boden de dierentuinen, vooral na 1870, 'etnologische tentoonstellingen' als populair educatief entertainment. Carl Hagenbecks 'Tierpark' in Hamburg en andere dierentuinen vertoonden exotische diersoorten in combinatie met bijbehorende 'natuurvolken', zoals Lappen, Indianen, Bedoeïenen, Afrikanen of Nepalezen in nagebouwde dorpen.
De permanente tentoonstelling in Crystal Palace presenteerde het Londense publiek een visuele encyclopedie van de evolutie en de beschaving. Buiten op een eilandje in het park de Sauriërs van voor de zondvloed, in het gebouw zelf een historisch overzicht van tableaus met exotische planten, opgezette dieren en gipsen of levende 'natuurvolken'. Dat liep op tot de zalen met klassieke sculpturen en moderne technische uitvindingen - een educatief programma van vooruitgang en westerse beschaving. Veel van de in Londen te bewonderen 'primitieve mensensoorten' woonden gewoon in de stad. Niettemin werd Flora, het Afrikaanse 'Aardvrouwtje', na haar overlijden in 1864 ontleed en opgezet, als studieobject.
Deze mateloze verzamelwoede en classificatiedwang kreeg een apotheose in het megalomane project van het Mundaneum. In het Belgische Mons begonnen rond 1900 de idealistische tramondernemer Paul Otlet en de rechtsgeleerde Henri La Fontaine een immens kaartsysteem dat alle kennis van de wereld bijeen zou brengen. Het was een soort Google van duizenden archiefladen met genummerde systeemkaartjes, over alles, van platvoeten tot de termieten van Madagascar. Het Mundaneum, nog steeds te bezoeken, was een monument van encyclopedisme, een reproductie van de wereld als een kaartsysteem, een begraafplaats van wetenschap.
Otlet en La Fontaine wilden de wereldvrede bevorderen door kennis. La Fontaine ontving in 1913 de Nobelprijs voor de vrede. Het volgende jaar begon de Eerste Wereldoorlog, die tien miljoen mensenlevens kostte, mede mogelijk gemaakt door techniek en wetenschap.
Kortom, wij moeten voorzichtig zijnmet de wetenschap. In zijn toespraak van 19 december 2022, waarin premier Rutte excuses aanbood voor het slavernijverleden van de Nederlandse staat, wees hij op het fenomeen van een 'schuldige administratie', een al te precieze en zakelijke bureaucratie die door taalgebruik, concepten en categorisering een systeem van ontmenselijking mogelijk maakt. Zoals in de slavernij, het kolonialisme en de vervolging van bevolkingsgroepen tijdens de bezetting.
De wetenschap heeft veel gerealiseerd, maar is bij al het mateloze verzamelen, tellen en meten vaak slecht in het doorzien van de eigen vooroordelen, paradigma's, baatzucht en ideologische dienstbaarheid. Dat is gevaarlijk, bij alle grote actuele innovaties: de ontwikkeling van artificiële intelligentie, het gebruik van algoritmen, de mogelijkheden van genetische modificatie en de drang van overheden om de samenleving te modelleren naar een ambtelijke werkelijkheid.
Met Truganini is het nog min of meer goed gekomen. Zij belichaamt de ironie van de geschiedenis, die groot maakt wat klein was en omgekeerd. Er is een biografie aan haar gewijd en ze is in Australische naslagwerken gecanoniseerd als belangrijke historische persoon. En natuurlijk was zij niet de laatste Tasmaanse. Een cultuur is meer dan een veronderstelde bloedlijn. In 2021 werd haar monumentje in het gedenkpark op haar geboorte-eiland overigens nog beschadigd. Want de toe-eigening van de geschiedenis houdt nooit op.
Deze tekst, in een iets andere versie, sprak Remieg Aerts uit bij zijn afscheid als hoogleraar Nederlandse geschiedenis aan de UvA
National Portrait Gallery Australia | Tweede van links: William Lanne, de laatste Tasmaanse man; rechts: Truganini, ca. 1866. Fotograaf Henry Frith