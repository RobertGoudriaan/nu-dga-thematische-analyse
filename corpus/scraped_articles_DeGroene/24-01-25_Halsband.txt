Halsband

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
25 januari 2024
FILM Simple comme Sylvain
Twee jonge echtparen zitten wijn te drinken en Frans te praten terwijl de camera net zoals hun kleine kinderen om hen heen danst. Woonkamer gezellig rommelig. Kaarsen op tafel. Muziekje aan. Wedden dat deze hippe mensen beginnen over seks en filosofie, dacht ik. En ja hoor.
Toen gebeurde er iets. En ik bleef kijken tot de slotscène anderhalf uur later, waarin een vrouw alleen achterblijft op een benzinestation waar het licht sneeuwt - een hommage aanLes parapluies de Cherbourg(1964) van Jacques Demy. Dat 'iets' is de soundtrack van Émile Sornin. Die ademt onmiskenbaar de stijl van Michel Legrand, componist vanLes parapluiesen véle andere films van de jaren zestig en zeventig, die jazz en klassieke muziek combineert met melodramatische liefdesmelodieën waar je geen weerstand tegen kunt bieden. Bovendien, de film in kwestie bleek geen Franse, maar een Canadese:Simple comme Sylvainvan Monia Chokri.
Hoofdpersoon is Sophia (Magalie LépineBlondeau) die samen met haar man Xavier (Francis-William Rhéaume) bij vrienden op bezoek is. Achteraf is duidelijk dat Sophia, die colleges filosofie geeft aan mensen van middelbare leeftijd, helemaal klaar is met gezellige, pseudo-intellectuele praatjes over romantiek, seks en de 'zin van het bestaan'. Ook is ze klaar met haar man, die een soort ornament in haar leven is geworden. Tijdens een van haar lessen citeert ze Plato die zei dat de liefde vergaat op het moment dat je de angst kwijtraakt dat de liefde vergaat. Dus zoekt ze iets anders, en dat krijgt ze als de woest-aantrekkelijke klusjesman Sylvain (Pierre-Yves Cardinal) op het toneel verschijnt, een man die geen last heeft van diep nadenken. Sylvain komt het chalet verbouwen dat Sophia met haar man heeft gekocht. Zij leidt hem rond, hij noteert wat. De erotische spanning is om te snijden. Al na een paar minuten in elkaars aanwezigheid gaat het mis. Sylvain, hijgend: 'Ik wil je billen zien!'
Naast de verrassende stilering - de cameravoering (crash zooms) en belichting (zacht, dromerig) ademen de sfeer van de jaren zeventig - zorgen de sprankelende dialogen ervoor datSimple comme Sylvainallesbehalve saai is. De personages zeggen geen woord te veel. Dat is ook niet zo gek, want wat ze meemaken zegt genoeg. In ieder geval véél seks. Na een prachtige scène met Sophia in lingerie en een leren halsband, is Sylvain eindelijk van haar en zij van hem.
Zo geeft regisseur Chokri reliëf aan het banale. Sornins door Legrand geïnspireerd composities klinken mierzoet, maar ze reflecteren echte gevoelens. Sophia lijkt wel verslaafd aan Sylvain. Haar hele leven zet ze op het spel voor hem. Wrang is dat juist haar intellect haar in de steek laat. Ergens weet ze precies hoe het verhaal van haar obsessie zal aflopen. Maar met zo'n halsband om ben je kansloos.
Gawie Keyser
Te zien vanaf 25 januari