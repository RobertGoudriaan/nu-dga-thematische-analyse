'De klant wil gewoon een mooie plant' Wat houdt ons tegen om groen te tuinieren?

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
30 november 2023
Onze tuinen kunnen helpen om de insectensterfte te remmen. Daarvoor moeten de tegels eruit en planten erin. Maar het aanbod in de meeste tuincentra is helemaal niet zo vriendelijk voor de vlinder en de bij.
Het is eind september,buiten zorgt de zon voor een broeierige nazomerdag, maar in tuincentrum Eurofleur is de kerst al begonnen. Een miniatuurtreintje zoeft door een winterwonderlandschap, rode lampjes bungelen aan het plafond en de plastic dennenbomen zijn opgetuigd met gouden ballen. Sanne Janssen ziet het met gemengde gevoelens aan. Het is niet dat ze opziet tegen de feestdagen, maar ze had liever gezien dat tuincentra de bezoekers een andere boodschap meegeven: dit is niet het seizoen om je met een kop warme chocomel voor de kachel te nestelen, maar om de handen in de aarde te steken.
'Veel mensen weten het niet, maar het najaar is juist een goede tijd om zaden, bollen, heesters en struiken in je tuin te zetten', zegt Janssen. 'De grond is nog warm en vochtig, waardoor de planten goed kunnen wortelen. Ik zeg altijd: een bloeiende lente plant je in de herfst.' Vandaar dat Janssen, adviseur duurzaam tuinieren bij voorlichtingsorganisatie Milieu Centraal, aandacht vraagt voor dit 'vergeten plantseizoen'. Tuinieren is voor haar meer dan een hobby, het kan een serieuze bijdrage leveren aan het herstel van de biodiversiteit. 'Het gaat slecht met de insecten en een groot deel van ons land bestaat uit tuinen. Als we die op een goede manier inrichten maakt dat een verschil.'
Tel je alle tuinen van Nederland bij elkaar op, dan gaat het om zo'n 55.000 hectare, een oppervlakte tien keer zo groot als Nationaal Park De Hoge Veluwe. Maar lang niet al deze tuinen vormen op dit moment een geschikt onderkomen voor bijen, vlinders of zweefvliegen. Bijna de helft is bedekt met tegels of grind, blijkt uit berekeningen van Stichting Steenbreek, die de bestrating in Nederland met satellieten tot op wijkniveau in kaart heeft gebracht. Dat is misschien gemakkelijk in het onderhoud, maar waardeloos voor het insectenleven.
De waarschuwing voor een 'insectenapocalyps' klonk voor het eerst op vol volume in 2017, toen uit metingen in Duitse natuurgebieden bleek dat de totale biomassa van vliegende insecten daar sinds 1989 met 76 procent was afgenomen. Ook de Nederlandse onderzoeken die sindsdien volgden schetsen een zorgwekkende trend. Zo is het aantal vlinders in Nederland sinds 1992 met bijna veertig procent afgenomen. Van de 359 bijensoorten die in ons land bekend zijn, staan er 181 op de Rode Lijst.
Insecten vormen de hoekstenen van ecosystemen, als die verdwijnen kunnen hele voedselketens aan het wankelen worden gebracht, inclusief die van de mens: driekwart van alle voedselgewassen ter wereld is voor bestuiving afhankelijk van insecten. 'We moeten de kleine beestjes in het grotere geheel zien', zegt Sanne Janssen. 'Hoe minder biodiversiteit, hoe kwetsbaarder een omgeving is voor verstoringen zoals extreme weersomstandigheden of plagen. We vergeten vaak hoe afhankelijk wij mensen zijn van gezonde ecosytemen, voor ons eten, voor schoon drinkwater, voor een veilige leefomgeving.'
De achteruitgang van de Nederlandse natuur is grotendeels te wijten aan de intensivering en schaalvergroting in de landbouw. Nu het platteland zo'n ecologische woestenij is geworden, zijn de tuinen in stedelijke gebieden des te belangrijker als een toevluchtsoord, zegt Roel van Dijk, directeur van Stichting Steenbreek. 'In veel gemeenten is meer dan de helft van de grond particulier eigendom. Dus overheden kunnen wel mooie ambities hebben om de natuur te beschermen, maar om de biodiversiteit te herstellen moeten ook tuineigenaren in actie komen. Een tuin is heel belangrijk voor de ecologische dooradering.'
René kijkt naar dedonkergrijze wolken die in de verte komen aandrijven. Dan pakt de vijftiger - kort grijs haar, zwarte polo, tattoos op zijn armen en in zijn nek - een schep en wrikt hem tussen de tegels naast zijn schuurtje. Een paar meter verderop staat een zwijn knorrend toe te kijken. 'Mijn huisdier', zegt René. 'Spek. Ze waren met z'n tweeën maar Bacon is vorig jaar overleden.' Behendig wipt hij tegel na tegel los en tilt ze samen met buurtgenoot Ruud in de kruiwagen. De bescheiden strook grond die vrijkomt zal straks dienstdoen als geveltuintje. 'Dan hebben we weer wat meer groen in de wijk. Goed voor de beestjes.'
Het is tegelwipdag in Haarlem. Onder het wapperende zeil van een partytent genieten de buurtbewoners van koffie en zelfgebakken appeltaart. Er staat ook een kraampje waar René zijn tegels kan omruilen voor plantjes. Overal in de stad zijn soortgelijke plekken ingericht. Bij de 'ontmoetingskerk' in Schalkwijk speelt een lokale band een zelfgeschreven themalied:'Tegeltje eruit, plantje erin. Dat is de situatie, die noemen wij win-win. Tegeltje eruit, plantje erin. Wij zijn de tegelwippers en we hebben goede zin.'Een handjevol toeschouwers danst onder hun paraplu's.
Toen Steenbreek in 2015 werd opgericht had de stichting een overzichtelijke missie: het aandeel groen in de tuinen vergroten. Sindsdien zijn er allerlei campagnes op touw gezet om mensen aan te sporen om de bestrating te verruilen voor begroeiing. Zo bestaat er een Nederlands Kampioenschap Tegelwippen, waarin gemeenten het tegen elkaar opnemen. In verschillende steden kunnen bewoners een 'tegeltaxi' bellen, die gewipte stenen kosteloos komt ophalen. Ondanks al die inspanningen gebruiken veel mensen de tuin toch liever als een verlengstuk van de woonkamer, merkt Steenbreek-directeur Van Dijk. 'Eigenlijk was ons doel om voor 2022 een kentering teweeg te brengen, zodat een groene tuin vanzelfsprekend zou worden. Maar dat hebben we bij moeten stellen. De trend van verharding zie ik nog niet gekeerd.'
Laura Schön, een zelfbenoemde'guerilla gardener'en coördinator van de Haarlemse tegelwipdag, begrijpt er niets van. Een groene tuin heeft zoveel voordelen. Zo kan het helpen om een stad klimaatbestendiger te maken, wat hard nodig is nu hittegolven, langdurige droogte en extreme buien steeds vaker voorkomen in Nederland. 'Hoe meer tegels je weghaalt, hoe makkelijker het regenwater de grond in kan', zegt Schön. 'Meer groen zorgt bovendien ook voor verkoeling, dat is handig nu de zomers warmer worden. Voor insecten is een tuin ook ontzettend belangrijk. Als je de juiste planten uitkiest, kun je al op één vierkante meter een enorme biodiversiteit creëren.'
Er is alleen een probleem: het kiezen van de 'juiste planten' is nog niet zo eenvoudig, want het aanbod in de meeste tuincentra is helemaal niet bevorderlijk voor de biodiversiteit. Sterker nog, de welwillende consument die na het tegelwippen naar de winkel gaat om de tuin opnieuw in te richten, kan nietsvermoedend zijn wagentje vullen met bloemen of planten die weliswaar een lust zijn voor het oog, maar dodelijk voor insecten.
Fotografe Marlonneke Willemsenzag het voor haar lens gebeuren. Voor haar projectGroeienlegde ze pril dierenleven vast in de eerste weken na de geboorte. In acht foto's groeit een pasgeboren terriër op tot een pluizige pup en transformeert een iel biggetje tot een volwaardig varken. Maar ze had ook aandacht voor de minder knuffelbare dieren, zoals slakken, wandelende takken en vlinders. Bij die laatste groepen viel haar iets vreemds op. 'Ik had bladetende insecten, dus ik was naar het tuincentrum gegaan om waardplanten te kopen. Maar telkens als ik een niet-biologische plant kocht gingen de insecten dood. Ik dacht: wat doe ik toch verkeerd? Totdat ik besefte: misschien ligt het aan de planten.'
Bij de koolwitjes nam ze de proef op de som. Als ze de 'gewone' spitskool uit de supermarkt gebruikte, kwamen er allemaal misvormde vlinders uit de cocon. Bij de referentiegroep die onbespoten kool te eten kreeg waren alle vlinders perfect in orde. 'Tja', zegt Willemsen, 'toen kreeg ik wel een vermoeden dat dit te maken had met pesticiden.'
In haar nieuwe project onderzoekt ze deze hypothese verder. De serie bestaat uit tweeluiken, met links een foto van de waardplant en rechts een van het insect. Op haar scherm toont ze een lavendelplant, die bij menigeen in Nederland in de tuin staat, met daarnaast een foto van een dode huiskrekel met z'n pootjes in de lucht. De koolwitjes vormden geen uitzondering, ontdekte ze al snel.
Ter illustratie heeft ze twee potten met rupsjes meegebracht. De ene bevat blaadjes van een biologische bramenstruik, de andere van de 'gewone' braam, aangeschaft bij het tuincentrum. Met een kwastje zoekt Willemsen naar de piepkleine rupsjes. Voorzichtig opent ze een opgekruld blaadje. 'O nee', zegt ze als ze een minuscuul zwart rupsje ontwaart. 'Deze zijn al dood.' In de andere pot, met de 'veilige' plant, krioelen de rupsen over de bladeren.
Het contrast verbaast Willemsen allang niet meer. Zo ging het bij bijna alle insecten die ze fotografeerde. Ze is natuurlijk geen wetenschapper en haar fotoserie is geen hard bewijs, maar voor haar is het glashelder: pesticiden vormen een groot gevaar voor dit kleine leven. Met haar nieuwe fotoserie wil ze bewustwording creëren, want we zien vaak niet wat voor schade we aanrichten. 'Als ik niet begonnen was pril leven te fotograferen had ik het zelf ook nooit gemerkt. Nu wil ik mensen aan het denken zetten.'
Gifplanten in het tuincentrum;de titel van het Greenpeace-rapport uit 2014 liet er geen misverstand over bestaan. De milieuorganisatie had een steekproef gedaan waarbij ze een aantal planten uit verschillende tuincentra in laboratoria liet testen op chemische bestrijdingsmiddelen. Slechts één van de 69 planten bevatte géén schadelijke stoffen. Op alle andere planten werden flinke concentraties insecticiden, fungiciden of pesticiden aangetroffen, soms zelfs verboden middelen. Het rapport veroorzaakte opschudding en de tuinsector beloofde beterschap.
Sindsdien is een aantal stoffen, met name de voor bijen schadelijke neonicotinoïden, verboden en heeft de tuinbranche ambities opgesteld om het gebruik van gewasbeschermingsmiddelen terug te dringen. Toch blijkt uit recente steekproeven van het Pesticide Action Network en het Centrum voor Landbouw en Milieu dat de sierplanten in tuincentra nog altijd volop bestrijdingsmiddelen bevatten.
'Mensen willen graag bijdragen aan biodiversiteit', zegt Sanne Janssen van Milieu Centraal, terwijl ze langs rijen smetteloze bolchrysanten loopt. 'Ze weten ook dat planten daarbij helpen, alleen weten ze niet goed wat bijen en vlinders nodig hebben. Ze komen hier in tuincentra, zien al deze prachtig bloeiende planten, maar wat ze niet doorhebben is dat veel van deze planten behandeld zijn met chemische bestrijdingsmiddelen.'
Ze pakt een heideplant met een'bee friendly'-label en wijst op roze bitterkruid met een tekening van een vrolijke vlinder en bij. 'Geen wonder dat mensen zo'n etiket zien en denken: dat zal wel goed zijn - maar dat is niet zo. De bloemen zijn misschien wel bijenlokkers, maar als ze zijn bespoten met bestrijdingsmiddelen is dat schadelijk voor insecten.'
Als je zeker wil weten dat planten bijdragen aan de biodiversiteit, zegt Janssen, moet je biologische kopen. Maar in de meeste tuincentra zijn die niet eenvoudig te vinden. Volgens Tuinbranche Nederland is het totale aanbod van biologisch geteelde planten slechts vijf procent. De sierteelt is bovendien een grootverbruiker van chemische bestrijdingsmiddelen: per hectare gemiddeld wordt er zelfs vier keer meer gif gebruikt dan in de akkerbouw, becijferde het cbs.
Dat insecten hieronder lijden, tonen niet alleen de foto's van Marlonneke Willemsen. Ook wetenschappers wijzen op de milieu-impact van bestrijdingsmiddelen. 'Insecticiden zijn per definitie ontwikkeld om insecten dood te maken, logisch dat die schadelijke effecten hebben op de biodiversiteit', zegt Violette Geissen, hoogleraar bodemdegradatie aan de Wageningen Universiteit. 'Als je iets tegen luizen strooit, dan gaan niet alleen de luizen, maar ook de "goede" insecten dood. Ik verbaas me erover dat mensen nog steeds aan mij vragen: zijn pesticiden schadelijk voor insecten? Ja natuurlijk! Daar zijn ze voor bedoeld!'
De instantie die bepaalt of een middel in Nederland op de markt mag komen is het College voor de toelating van gewasbeschermingsmiddelen en biociden (Ctgb). Het is haar taak om te garanderen dat de bestrijdingsmiddelen die worden gebruikt in de landbouw en de sierteelt veilig zijn voor mens en milieu. Maar de toelatingsprocedures voor pesticiden bevatten grote gaten, zegt Geissen, die op dit moment leiding geeft aan een groot Europees onderzoek naar de effecten van bestrijdingsmiddelen. Dat begint bij de Europese Autoriteit voor Voedselveiligheid (Efsa), die adviseert welke werkzame chemische stoffen groen licht mogen krijgen. 'Maar de Efsa vertrouwt op modellen die de werkelijke blootstelling onderschatten', zegt Geissen.
Zo worden chemische stoffen getest op een aantal 'modelorganismen', zoals een compostworm of de honingbij. Als een middel niet schadelijk is voor deze beestjes, zal het ook weinig kwaad kunnen voor andere wormen- of bijensoorten, is de redenatie. Maar zo werkt het lang niet altijd in de praktijk, zegt Geissen. 'Compostwormen zijn makkelijker te kweken, maar ook robuuster. Nu wil de Efsa de testmethodes herzien, om ook te kijken naar de effecten op wilde bijen. Maar dat proces gaat heel traag. Eigenlijk wordt het voorzorgsprincipe niet toegepast.'
Daarnaast wordt er onvoldoende gekeken naar het 'cocktaileffect': wat gebeurt er als een insect wordt blootgesteld aan meerdere bestrijdingsmiddelen? In een laboratorium wordt gekeken hoe een modelorganisme op één specifieke stof reageert, maar in de echte wereld komt een bij of een vlinder in aanraking met allerlei bloemen en planten die verschillende stoffen kunnen bevatten. 'Niemand kent het effect van de mix van middelen', zegt Geissen. 'Daar wordt niet naar gekeken.' Zo kan het dus dat volstrekt legale bestrijdingsmiddelen toch een bedreiging vormen voor de biodiversiteit.
In een schriftelijke reactie erkent het Ctgb dat insecticiden ook schadelijk zijn voor 'nuttige' insecten. Om die groep zo goed mogelijk te beschermen stelt het Ctgb gebruiksvoorschriften op die ervoor moeten zorgen dat 'insectenpopulaties zich in het seizoen voldoende kunnen herstellen'. De zorgen over de blinde vlek van het cocktaileffect en de beperkingen van testen op modelorganismen vindt het college 'heel begrijpelijk': 'De wetenschappelijke ontwikkeling gaat altijd door en daardoor worden ook nieuwe kennishiaten gesignaleerd.' Wel benadrukt het college dat de modelorganismen 'zorgvuldig gekozen' worden en dat er waar nodig aanvullende studies worden gedaan. Verder wijst het Ctgb op de verantwoordelijkheid van de consument: 'Je kunt zelf experimenteren met niet-chemische methoden om ziektes of plaagdieren te voorkomen of beheersen. Wij beoordelen, maar gebruik is minstens zo belangrijk.'
In tuincentrum Eurofleurstaat Sanne Janssen met gespreide armen voor een breed schap met allerlei spuitbussen, poedertjes en lokdozen. Mieren, muggen, luizen, vliegen, wespen, slakken, onkruid... van welke 'plaag' je ook last hebt, hier vind je een middel om het te bestrijden. Het meest omstreden middel, glyfosaat, is sinds kort verbannen uit de tuincentra, maar de consument kan nog altijd uit legio chemische bestrijdingsmiddelen kiezen. Er liggen mierenlokdozen met imidacloprid, een ongediertespray met permethrin. Deze stoffen mogen binnen de Europese Unie niet meer gebruikt worden als gewasbescherming in de landbouw, omdat ze zo giftig zijn voor insecten, maar voor de klanten van tuincentra zijn ze nog gewoon verkrijgbaar.
'Toen ik naar Nederland verhuisde', zegt de uit Duitsland afkomstige hoogleraar Violette Geissen, 'zag ik mijn buurman regelmatig zijn tuin bespuiten. Toen heb ik wel even uitgelegd waarom dat niet zo verstandig is. Zoveel mensen gebruiken achteloos insecticiden of herbiciden in de tuin. Die kopen ze gewoon bij het tuincentrum, maar ze zijn zich niet bewust van de negatieve effecten op de biodiversiteit.'
De klant wil gewoon een mooi plantje, zegt Peter Paul Kleinbussink, directeur van Intratuin Nederland. 'We zijn de afgelopen jaren misschien wel een beetje verwend geraakt. Maar we zouden moeten accepteren dat er soms beestjes op een plant zitten. Daar is niets mis mee, dat zijn juist vaak nuttige insecten.' Met een marktaandeel van zo'n dertig procent is Intratuin het grootste tuincentrum van Nederland. Volgens Kleinbussink is zijn bedrijf op allerlei manieren bezig om te verduurzamen. Zo is het een campagne gestart om consumenten te informeren: boven de onbespoten campanula hangt een banner met daarop de tekst 'deze planten bevatten vrolijke tuinhulpjes'. De beestjes op de bladeren zijn niet vies, maar onmisbaar voor een gezonde tuin, is de les. 'Zo proberen we de consument een beetje op te voeden', zegt Kleinbussink.
Maar voorlopig vormen de gifvrije planten een kleine minderheid. Ook bij Intratuin staat nog steeds veel sierteelt die behandeld is met chemische bestrijdingsmiddelen, bleek uit de recente steekproef van Pesticide Action Network. 'Wij werken samen met telers om het pesticidegebruik terug te brengen', zegt Kleinbussink. 'Maar dat gaat minder snel dan je zou willen.' Samen met Pesticide Action Network en kwekers introduceert het tuincentrum binnenkort een nieuw keurmerk: 'GreenerGrown'. Deze planten zijn niet volledig biologisch geteeld, want kunstmest is wel toegestaan, maar het is wel een garantie dat er geen chemische bestrijdingsmiddelen zijn gebruikt. Op dit moment kan zo'n twintig procent van de telers daaraan voldoen, schat Intratuin, en de ambitie is dat voor 2030 meer dan de helft van alle planten chemievrij is.
Niet alleen telers worden aangespoord om minder gif te gebruiken. Ook de klant kan bij Intratuin geen chemische sprays, poeders of lokdozen meer kopen. In plaats daarvan staan er alleen nog maar 'natuurlijke' bestrijdingsmiddelen in het schap. 'Dat is een stap in de goede richting', zegt Sanne Janssen, maar denk niet dat al die middelen onschuldig zijn omdat er een 'eco'-labeltje of 'bio'-sticker op staat. 'Neem deze bijvoorbeeld', zegt ze terwijl ze een insectenspray op '100 % natuurlijke basis' uit het schap pakt. 'Hier zit pyrethrine in. Die stof komt voor in planten, in die zin is het inderdaad natuurlijk. Maar in geconcentreerde vorm is het nog steeds hartstikke giftig. Ik zou het liefst zien dat al deze bestrijdingsmiddelen uit de schappen verdwijnen.'
'We hebben overwogen om ook de biologische middelen uit te faseren', zegt Intratuindirecteur Kleinbussink. 'Want niemand controleert natuurlijk hoe de consument deze middelen gebruikt. Kijk, mensen gebruiken ook massaal natuurazijn om onkruid te verwijderen, dat kun je gewoon bij de supermarkt kopen, geen Ctgb dat ernaar kijkt. Het is misschien geen bestrijdingsmiddel maar het helpt wel het bodemleven om zeep. Wij moeten mensen leren om op een andere manier naar de tuin te kijken, zodat ze niet direct naar de spuit grijpen als ze onkruid of luizen in de tuin hebben.' Toch is het verbannen van alle bestrijdingsmiddelen voorlopig nog een stap te ver voor Intratuin. 'Wij proberen een voorloper te zijn, maar op een gegeven moment raak je toch aan commerciële belangen.'