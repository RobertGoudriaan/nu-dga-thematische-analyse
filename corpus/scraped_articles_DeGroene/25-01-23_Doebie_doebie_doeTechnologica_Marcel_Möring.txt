Doebie doebie doe Technologica Marcel Möring

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
23 januari 2025
Het jongetje dat de ziekenzaal in was gereden bleef maar zingen. Tot het licht uitging. 'Je moet goed op hem letten', zei de zuster.
Het was een maandag toen het jongetje aan de overkant van de zaal in het meest rechtse bed werd gelegd. Zijn ouders waren er bij, een zuster en misschien ook een dokter, maar daar ben ik niet zeker van. Later, vlak voor de middagrust, toen de oranje gordijnen voor de middagrust dicht werden getrokken, ging de hoofdzuster langs de bedden om iedereen tot stilte te manen. Ze hield halt bij het mijne.
'Je moet goed op hem letten', zei ze, met een knik van haar hoofd in de richting van de nieuwkomer. 'Als hij met zijn armen gaat zwaaien moet je op de bel drukken en naar hem toegaan en dit in zijn mond schuiven.'
Ze liet mij een oranjekleurige rubberen wig zien. 'Anders bijt hij zijn tong eraf. Ik leg hem naast zijn bed.'
Ze verliet de zaal.
Ik vroeg mij af waarom ze mij die opdracht had gegeven. Was ik met mijn negen jaar de oudste? De meest mobiele? Dat laatste zou kunnen. Er zat verband om mijn hoofd. Maar ik kon lopen.
Ik lag al een tijdje in het ziekenhuis na een operatie aan mijn rechteroor. De gehoorbeentjes waren verwijderd, schoongemaakt en teruggeplaatst. Bij een volgende operatie zou dokter Vettorato een stukje huid uit mijn dijbeen verwijderen en in mijn oor transplanteren om zo een nieuw trommelvlies te maken.
Aan de andere kant van de zaal begon het jongetje weer te zingen. Dat had hij vanaf het moment van binnenkomst bijna onafgebroken gedaan. Doe doe doe doebie doebie doe doebie doebie doe, doe doe doe doebie doebie doe... Eindeloos, als een gekraste grammofoonplaat. Ik stond op en liep naar de overkant. Op het wit geëmailleerde nachtkastje lag de wig. Ik stak mijn hand uit en voelde met mijn vingertoppen aan het rubber. Doebie doebie doe, doe doe doe... Ik keek een tijdje naar hem, maar hij leek mij niet te zien. Er speelde een gelukzalige glimlach om zijn lippen, alsof niets hem groter plezier deed dan dat liedje.
Toen de middagrust voorbij was kwam een zuster kijken. Ze wierp een blik in mijn richting en knikte.
De hele middag klonk het liedje. Toen we eten kregen. Toen ik mijn dagelijkse penicillineprik kreeg. Daarna. Pas toen het licht uitging stierf zijn geneurie weg.
Die middag, toen de gordijnen weer gesloten waren en de zaal in zacht oranje licht baadde, onderbrak het jongetje aan de overkant van de zaal zijn gezang. Hij slaakte wat onduidelijke kreten en begon toen wild met zijn armen te maaien. Ik gleed uit bed en liep naar hem toe. Zijn hoofd tolde van links naar rechts en zijn ogen waren weggedraaid. Ik hield zijn hoofd tegen met mijn ene hand en duwde met de andere de wig tussen zijn tanden. Toen pas dacht ik aan de bel. Er kwam onmiddellijk een zuster aangerend. Ze nam de situatie in ogenschouw, bedankte mij en beduidde dat ik weer naar bed moest gaan.
Een dag later werd ik in een rolstoel naar de kno-arts gereden. We gingen lange gangen door, met de lift naar beneden en stopten uiteindelijk bij een kleine kamer zonder raam waar de dokter op een buisframe stoel zat naast een stalen bureautje. Ik werd tegenover hem gereden en hij begon het verband van mijn hoofd te wikkelen. Daarna nam hij een pincet. 'Ik ga nu het gaas uit je oor trekken. Het doet geen pijn, maar het kriebelt.' Het gaas kringelde als een lange sliert naar beneden. Er leek geen einde aan te komen. Ik vroeg me af hoe zoveel verband in mijn gehoorgang kon zitten. Toen hij klaar was, klapte de dokter de spiegel op zijn voorhoofd naar beneden en scheen een lichtje in mijn oor. 'Het ziet er goed uit', zei hij.
Terug op zaal was het bed aan de overkant leeg. Tijdens de middagboterham kwam de hoofdzuster langs. Ik vroeg waar het jongetje was. Ze zei dat hij vandaag werd geopereerd. Ik vroeg wat hem mankeerde.
'Epilepsie', zei ze. 'De aanvallen zijn zo hevig dat zijn hersenen erdoor beschadigd raken en daar gaan ze iets aan doen.'
Pas aan het einde van de middag werd hij in een bed de zaal opgereden. Zijn ouders waren erbij en het gordijn werd dichtgetrokken. Gedempte stemmen klonken, sussende van de hoofdzuster, bezorgde van de ouders. Ze bleven maar kort. Ik nam mijn boek weer op en ging verder met lezen.
Die nacht werd ik wakker omdat er mensen bij het bed aan de overkant waren. Er gloeide zacht licht achter het gordijn. Ik richtte mij een beetje op om te kijken wat er aan de hand was, maar ik was moe en zonder bril was alles wazig. Ik ging weer liggen en viel in slaap. Iets later werd ik weer wakker omdat het gordijn opzij werd geschoven en de zusters het jongetje met zijn bed de zaal uit rolden. Er was ook een dokter bij.
Gisteren heb ik pas kunnen nagaan welk liedje het was dat sinds 1966 in mijn hoofd zit. Een app herkende mijn geneuriede doebie doebie doe. Francis Lai:Un homme et une femme.Muziek bij de gelijknamige film van Claude Lelouch. Het was een hitje in die tijd. Misschien hadden de ouders van het jongetje de plaat met de filmmuziek.
Hij is niet teruggekeerd op onze zaal. Wat er is gebeurd weet ik niet, maar ik heb wel een idee.
Ik keek een tijdje naar hem, maar hij leek mij niet te zien