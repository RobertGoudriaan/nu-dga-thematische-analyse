De Poolse paradox Dossier EU Pawel Swieboda

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
30 mei 2024
Volgens de Poolse politicoloog Pawel Swieboda heeft twintig jaar EU-lidmaatschap Polen zoveel eigenwaarde gegeven dat een groot deel van het land zich tegen de Europese waarden keerde.
Met welke gebeurtenis in de Poolse geschiedenis kan onze toetreding tot de EU worden vergeleken?
'Het is een gebeurtenis van hetzelfde kaliber als de belangrijkste mijlpalen in de Poolse geschiedenis. Een van de keerpunten in onze geschiedenis. Misschien is de vergelijking met 1918 wel het treffendst: we hebben meer te zeggen gekregen over de vormgeving van onze toekomst. De Poolse geschiedenis werd overheerst door veldslagen, oorlogen en delingen, maar sinds twintig jaar verwezenlijken we onze belangen op vreedzame wijze, door middel van maatschappelijke ontwikkeling. Door toe te treden tot de EU is het ons gelukt om van een vloek een zegen te maken. Onze ligging in het centrum van Europa bleek onze troef te zijn, waarbij de nabijheid van Rusland en Belarus vandaag de dag natuurlijk een grotere uitdaging is dan in 2004.'
Waar zouden we zijn als we niet tot de EU waren toegetreden?
'Dat is moeilijk voor te stellen, want geen enkel alternatief concept is levensvatbaar. Natuurlijk zijn er in de afgelopen twintig jaar een paar opgedoken, zoalsMiedzymorze (Intermarium, Tussen de Zeeën, een verbond van een aantal landen in het oosten van Midden-Europa - red.),hoewel dit geen officieel alternatief was voor de EU. Met het Intermarium alleen hadden we niet bereikt wat het EU-lidmaatschap ons heeft opgeleverd, namelijk verankering in de westerse beschaving, in de wereld van ontwikkelde economieën en volwassen democratieën. Zonder de EU zouden we ons in een niemandsland tussen Europa en Rusland bevinden, met alle negatieve gevolgen van dien. Dit is vandaag de dag beter voor te stellen, nu we in Oekraïne oorlog hebben en Amerikaanse betrokkenheid in ons deel van de wereld niet als vanzelfsprekend kan worden beschouwd. Ik denk natuurlijk aan de mogelijke overwinning van Donald Trump.'
Het lijkt me dat als we niet tot de EU waren toegetreden, we in de Chinese of Russische invloedssfeer zouden liggen.
'Gezien onze verregaande afkeer van Rusland zouden we ons waarschijnlijk in de Chinese invloedssfeer bevinden of ons wagen aan geopolitieke experimenten, waarbij we verschillende allianties zouden uitproberen. Een dergelijk model probeert Groot-Brittannië na de Brexit te verwezenlijken, alleen heeft dat land een andere traditie en positie.'
Wie heeft er meer profijt gehad van de toetreding van Polen? Wij of Europa?
'De EU heeft er ook profijt van gehad, maar het valt moeilijk te berekenen in welke mate precies. Er zijn modellen die laten zien hoeveel het bbp van de EU is gestegen dankzij de uitbreiding met Centraal-Europa, maar veel belangrijker is dat de EU met de toelating van nieuwe landen heeft laten zien dat ze geopolitieke macht heeft en in staat is om landen en hun economieën te transformeren. De uitbreiding met CentraalEuropa was een soort kleine globalisering, waarmee de EU haar verhouding tot de rest van de wereld onderzocht. De EU kon nu een deel van haar productie verplaatsen van risicogebieden naar veilige gebieden. Polen profiteert hier nog steeds van als integraal onderdeel van Duitse en westerse toeleveringsketens. Wij hebben investeringen en banen, en de West-Europese industrie heeft meer veiligheidsgaranties dan wanneer ze haar productie in afgelegen delen van de wereld zou moeten vestigen. In de EU is er dus sprake van een uitbreiding van de zone van stabiliteit.'
Van 2004 tot 2024 is het Poolse bbp verdubbeld; als we niet waren toegetreden tot de EU zou het veertig procent lager zijn geweest. Ik heb echter de indruk dat we met het opsommen van deze indicatoren het succes tot cijfers reduceren.
'Er is niets mis met het vermelden van deze statistieken, want het succes van Polen is spectaculair. Er zijn maar weinig landen in de wereld die zo snel zo'n ingrijpende transformatie hebben doorgemaakt. Ik denk aan Zuid-Korea en Singapore, die net als Polen aan de zogenaamde middeninkomensval zijn ontkomen. Dat hebben we allemaal op een absoluut voorbeeldige manier gedaan. We zijn begonnen met vijftig procent van het Europese bbp per hoofd van de bevolking en nu is dat 79 procent, op basis van koopkrachtpariteit. Het is goed om dit te benadrukken, want je raakt gewend aan succes, waardoor het geen indruk meer op je maakt. Als we de vergelijkende schaal verliezen, vergeten we hoeveel we hebben bereikt.'
Als we zo'n spectaculair succes zijn in de EU, waar komt het fenomeen van de Polexit dan vandaan? Nog niet zo lang geleden werd er in regeringskringen serieus gesproken over het verlaten van de EU.
'Het Polexit-debat werpt een schaduw op onze twintig jaar in de EU. De eerste helft van die periode waren we een pro-Europees land en de tweede helft stond Polen op zijn zachtst gezegd sceptisch tegenover de toekomst van de EU. Ik denk dat dit verlangen naar een Polexit voortkwam uit de behoefte om ons af te reageren na te hebben ervaren wat de toetreding tot de EU werkelijk inhield. Want let wel, het was een volledige aanpassing aan regels die door anderen waren gemaakt. Om onderdeel te worden van de club moesten we alles accepteren wat in de EU was bedacht, met alle voor- en nadelen, waarbij we hooguit onderhandelden over overgangsperiodes die ons in staat stelden bepaalde dingen te spreiden. Dit was de logica van de uitbreiding. Het Polexit-debat werd aangewakkerd door een sterk gevoel van eigenwaarde. Rechtse politici probeerden op basis hiervan in Polen scepsis over de EU te zaaien, maar gelukkig bleef de samenleving hier grotendeels immuun voor.'
Economen hebben berekend dat er de afgelopen twintig jaar 161,7 miljard euro aan EU-gelden naar Polen is gevloeid. Hebben we dit geld goed besteed?
'Met geld van EU-fondsen is een enorm aantal indrukwekkende infrastructuurprojecten gerealiseerd. We hebben nu een netwerk van autowegen dat bijna tien keer zo lang is als toen we lid werden van de EU, in totaal ongeveer vijfduizend kilometer. We hebben drinkbaar kraanwater van zeer goede kwaliteit. Het lijdt geen twijfel dat de toetreding tot de EU een sprong voorwaarts was. Natuurlijk wordt vooruitgang tegenwoordig niet alleen afgemeten aan de lengte van snelwegen en moeten er steeds meer middelen worden uitgetrokken voor de ontwikkeling van menselijk kapitaal en kennis. In dit opzicht doen we het in vergelijking met andere EU-landen niet zo goed. Een goed referentiepunt zijn de EU-programma's voor de ontwikkeling van wetenschap en onderzoek. Wat de uitgaven hieraan betreft staat Polen in de EU slechts op de veertiende plaats. Het is voor ons nog steeds gemakkelijker om EU-geld te besteden aan de ontwikkeling van infrastructuur. We moeten beseffen dat de economie nu investeringen vraagt in strategische technologieën, waarin we niet al te sterk zijn.'
Zijn de Polen mentaal al in het Westen? Twintigers zeker, maar de oudere generatie?
'Ik denk dat de Poolse samenleving in wezen al deel uitmaakt van het Westen. De Polen hebben over het algemeen niet meer de complexen die twintig jaar geleden een probleem vormden. Een deel van ons vergelijkt zich nog steeds vooral met niet-westerse Europese landen, maar de mentale barrières zijn grotendeels overwonnen. Dat is ook een enorm succes. Het is veelzeggend dat er de afgelopen twee, drie jaar meer landgenoten zijn teruggekeerd uit het buitenland dan er zijn vertrokken.'
Het zag ernaar uit dat Polen met sterke instituties tot de EU zou toetreden, maar zodra de partij Recht en Rechtvaardigheid, de PiS, aan de macht kwam, werden die al snel overgenomen en werd begonnen met het verwoesten van de democratie.
'Als iemand me twintig jaar geleden had gevraagd waarover ik me meer zorgen maakte, over de economie of over de instellingen, dan had ik geantwoord: over hoe onze economie het zal redden. Op dat moment was de concurrentiekloof tussen Polen en de vijftien oude lidstaten nog enorm, maar de instanties waren vrij goed voorbereid op het lidmaatschap. Helaas bleken ze niet bestand tegen het enorme politieke offensief. De paradox is dat de lidstaten dankzij de beschermende paraplu van de EU veel meer speelruimte hebben voor allerlei foute experimenten met de democratie. Het EU-lidmaatschap is een soort garantie voor de financiële markten dat er ondanks de politieke beroering niets ergs kan gebeuren met de economie. Als gevolg daarvan hebben we sinds 2020, dat wil zeggen tijdens de tweede helft van de PiS-regering, in Polen de grootste toestroom van buitenlandse investeringen in onze geschiedenis kunnen noteren. Oftewel, het EU-lidmaatschap gaf de regeringen van Morawiecki en Orbán de vrijheid om de rechtsstaat te verwoesten, en de EU-instellingen hadden weinig invloed op wat er werkelijk gebeurde in Polen en Hongarije.'
Viktor Orbán heeft zijn maffiastaat met EU-geld opgebouwd.
'Dat is toch onvoorstelbaar! Het is moeilijk te accepteren dat de EU niet in staat is om mechanismen te vinden die dergelijk pathologisch handelen kunnen beperken. Er moet binnen de EU beter worden nagedacht over hoe de instellingen van de lidstaten kunnen worden beschermd tegen snode plannen van politici.'
De problemen met de rechtsstaat in Polen en Hongarije hebben ertoe geleid dat de EU een mechanisme heeft geïntroduceerd: geld voor de rechtsstaat.
'Als ik over onze twintig jaar in de EU nadenk,
voel ik in verband daarmee juist de grootste teleurstelling. Toen we toetraden tot de EU hadden we een heel sterke troef in handen: de succesvolle transformatie van onze systemen. Vandaag de dag is onze positie dubbelzinniger: economisch hebben we een spectaculair succes behaald, maar wat betreft de politieke en institutionele balans doen we het veel slechter.'
Hoe is de EU de afgelopen twintig jaar veranderd?
'Op een andere manier dan we hadden verwacht. We zijn toegetreden onder het motto van een "solidair Europa". Het leek erop dat Polen erin zou slagen een grotere behoefte aan solidariteit in de EU teweeg te brengen. We hadden immers ervaring met Solidarnosc en men verwachtte dat we integratie op een ideologischere manier zouden benaderen. We bleken echter een land te zijn dat heel ferm voor zijn belangen opkomt, wat niemand in de EU, denk ik, had verwacht. Onder onze invloed is de EU dus pragmatischer en flexibeler geworden. Wat ooit onwaarschijnlijk leek, is nu mogelijk. Vanwege de politieke veranderingen wist niemand tot op het laatste moment wat de uitkomst van de recente stemming over het zogenaamde migratiepact in het Europees Parlement zou zijn.'
Een negatief neveneffect van de toetreding van Polen en Hongarije tot de EU is waarschijnlijk ook de afkeer van verdere uitbreiding.
'De ervaringen die de EU heeft gehad met de regeringen van PiS en Fidesz zijn zeker niet bevorderlijk voor het ontwikkelen van steun voor dit proces. Vandaag de dag berekenen de regeringen van alle EU-landen of ze zich door toelating van een bepaald land geen vergelijkbare of nog grotere problemen op de hals halen. Als gevolg daarvan vordert de uitbreiding met een slakkengang. Helaas hebben Kaczynski en Orbán de politieke klasse in Europa ontmoedigd om de EU aanzienlijk uit te breiden.'
Zal Polen over twintig jaar nog deel uitmaken van de EU? Zal die dan nog bestaan?
'Het zal de EU goed vergaan en Polen zal dan deel uitmaken van de eurozone, oftewel van de harde kern. Natuurlijk zal de EU net als de afgelopen jaren crises en moeilijke momenten van stagnering doormaken, maar ze zal in haar eigen tempo voortgaan. Stemmingswisselingen en diepe polarisatie zijn vandaag de dag normale verschijnselen in heel Europa en er is geen weg terug. Als we iets zouden mogen wensen, dan is het wel dat polarisatie en politieke complexiteit in goede banen kunnen worden geleid. Over twintig jaar zal de EU even vloeibaar zijn als vandaag, om Zygmunt Bauman te parafraseren. Het zal een gebied van voortdurende compromissen zijn. Paradoxaal genoeg zal Polen in zo'n EU beter op z'n plaats zijn, omdat wij er tenslotte voor hebben gezorgd dat ze zo is geworden.'
Bron:Newsweek Polska.Vertaling: Charlotte Pothuizen
Jaap Arriens / NurPhoto / Getty Images) | Pawel Swieboda - 'Onder Poolse invloed is de EU pragmatischer en flexibeler geworden.' Warschau, 19 mei