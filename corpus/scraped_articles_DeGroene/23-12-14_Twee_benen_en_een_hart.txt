Twee benen en een hart

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
14 december 2023
POPMUZIEK Peter Gabriel
Op 5 juni stond Peter Gabriel voor het eerst in lange tijd weer op een Nederlands podium: dat van de Ziggo Dome. Peter Gabriel is van 1950, was in 1967 de medeoprichter van Genesis en in 1977 verscheen zijn eerste soloalbum. Voor eigenlijk alle artiesten met zo'n profiel geldt: een concert is een terugkeer naar het (verre) verleden. Maar de eigenzinnigheid van Peter Gabriel is legendarisch, dus speelde hij in de Ziggo Dome elf nieuwe nummers, van een album dat nog niet uit was. Sommige van die nummers waren wel al bekend: het hele jaar had hij er steeds één uitgebracht wanneer het volle maan was. Het engagement van Gabriel is altijd uitgesproken geweest, de ecocentrale insteek ervan is inmiddels prominenter dan ooit. Gabriels kritiek op de arrogante dominantie van de mens over de natuur koppelt hij nadrukkelijk aan het perspectief van dier, plant en water.
Naast eigenzinnig is Gabriel ook een perfectionistische, trage twijfelaar: de Pieter Omtzigt van de popmuziek. Dat hij jaren, zelfs decennia aan deze nummers heeft gesleuteld, is te horen. Ze zijn tot in het kleinste detail uitgewerkt, een schatkamer van geluiden, ritmes en instrumenten. Dat elk nummer in twee verschillende versies opi/ostaat, is bijna aandoenlijk veelzeggend: het verschil tussen de mixen is namelijk veel te gering om het uitbrengen van beide te verklaren, maar in het audiofiele hoofd van Gabriel zijn de verschillen vast enorm.
Dat Peter Gabriel de Ziggo Dome stil kreeg met zoveel nieuw en onbekend werk, valt terug te voeren op zijn charisma, de briljante muzikanten met wie hij zich omringt en die nog steeds uit duizenden herkenbare stem. Maar vooral op de kwaliteit van de nummers, en dan met name de rustige. Wanneer Gabriel uitbundig en vrolijk klinkt, is dat aanstekelijk, maar hoor je ook nieuwe varianten op zijn hitsSledgehammerenBig Time. Prachtig is het titelnummer, waarin de melancholie van de piano en Gabriels stem samenvloeien en hij zijn holistische gedachtegoed in popzinnen weet samen te ballen: 'So we think we really live apart/ Because we got two legs, a brain and a heart/ We all belong to everything.'
Zo goed gevonden ook: input/output, uitgesproken als'eye-oh',tot refrein verheffen.
Net zo ideeënrijk zijn het opzwependePanopticomen het dreigend donkereThe Court. Bijzonder daarom is dat het nummer dat de allermeeste indruk maakt het meest conventioneel opgebouwde én orkestraal uitgewerkte is:Paying for Time. Het gaat over de werking van tijd en de vraag of tijd onze gijzelnemer of onze bevrijder is. In 2013 stond hij ook in de Ziggo Dome, toen opende hij met een eerste versie van het nummer. Tien jaar later is het dan eindelijk af. Waarmee het nummer ook zijn eigen vraag heeft beantwoord.
Leon Verdonschot
Peter Gabriel -i/o
Nadav Kander | Peter Gabriel