Leermoment Economie

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
3 november 2022
De huizenprijzen dalen, met bijna zes procent in het derde kwartaal van 2022. Het is een dramatische omslag. Vorig jaar stegen ze nog met ruim twintig procent, de afgelopen vijf jaar lag de jaarlijkse stijging op 10,6 procent en van 2015 tot afgelopen zomer verdubbelden de huizenprijzen bijna. We staan dus op een kantelpunt. Het is ook een leermoment. Want de vraag is wat er hierna nog van de woningnood overblijft. Dat zit zo.
In de jaren van snelle huizenprijsgroei ontstond het idee dat de woningnood vroeg om meer beton en bakstenen - de 'baksteen-mythe'. In alle verkiezingsprogramma's in 2021 stond de mantra 'bouwen bouwen bouwen'. Minister Kajsa Ollongren schreef die zomer in haar Kamerbrief: 'Het tekort aan woningen, gecombineerd met een groei van het aantal huishoudens maakt de situatie nijpend ... [ik] heb volop ingezet op het vlot trekken van de woningbouwproductie.'
Dat ging voorbij aan mogelijke redenen van de prijsstijging. Die lag immers vér boven de bevolkingsgroei van gemiddeld 0,6 procent per jaar over 2017-2022. Als de vraag door een groeiende bevolking en weinig bouwen al boven het aanbod lag, dan toch heus niet zoveel dat de prijzen er jaarlijks ruim tien procent door stegen, vijf jaar lang. En toch wist iedereen zeker dat bouwen dé oplossing was voor de woningnood (nog steeds trouwens), en werden de huizenprijzen aangevoerd als bewijs van de woningnood.
Maar volgens deze logica (stijgende prijzen, dus woningnood) zou onze minister voor Volkshuisvesting al lang juichend een persconferentie gegeven moeten hebben. Er is dan immers maar één conclusie mogelijk. De woningnood neemt razendsnel af, met zes procent in het derde kwartaal van 2022. Maar dat heb ik nog niemand horen zeggen. Wat is er aan de hand? Zijn de prijzen plotseling niet meer een indicatie van de (on)balans tussen vraag en aanbod van huizen?
Inderdaad: dat is níet wat we uit de dalende huizenprijzen kunnen opmaken. Die daling komt niet doordat er plotseling veel bijgebouwd wordt, of veel Nederlanders vertrekken. Ze komt door de stijgende rente, is de consensus. Maar wacht even. Als de dalende prijzen geen aanwijzing van afnemende woningtekorten zijn, dan waren de stijgende prijzen dus ook geen aanwijzing van toenemende woningtekorten.
Waarom stegen de prijzen dan? Dat is niet zo ingewikkeld: in de jaren na 2015 stroomde erg veel geld de koopwoningmarkt in. Punt. Cijfers van het Kadaster laten een enorme groei van verstrekte hypotheken zien, die gelijk opgaat met de stijging van de huizenprijzen. De achterliggende oorzaken waren de lage rente en uniek Nederlandse factoren zoals hypotheekrenteaftrek en hoge leennormen, waardoor prijzen hier te lande sterker reageren op lage rente dan elders. Het tekent de financialisering van de koopwoningmarkt. De woonbehoefte delft het onderspit tegen de financierbaarheid. De stijgende ongelijkheid van rijkdom en inkomen zit het recht op wonen in de weg.
Volgens deze verklaring hebben de prijsstijgingen niets vandoen met te weinig huizen voor Nederlanders om in te wonen. Ook de woningtekortcijfers laten dat trouwens niet zien. Het statistische woningtekort wordt wel uitgedrukt in aantallen woningen, maar wat er feitelijk gebeurt is dat het aantal huishoudens geteld wordt zonder zelfstandige woning, die er wel één zouden willen bezitten. Denk aan 25-plussers die bij hun ouders wonen, of woningdelers. De oorzaak daarvan kan prima zijn dat de prijzen te hoog zijn, door te veel geld in de markt. Dat er een statistisch woningtekort is, betekent dus niet per se dat er te weinig woningen zijn.
Uitsluiting op de woningmarkt door te veel financiering en hoge prijzen, terwijl er genoeg woningen zijn: het is een logisch verhaal, hoewel vast niet het hele verhaal. We weten niet hoeveel van de woningnood ermee verklaard wordt, en hoeveel door fysieke tekorten. Toch wel belangrijk om uit te zoeken. Stel dat het de helft is; dan hoeft minister De Jonge plotseling honderdduizenden huizen minder te laten bouwen. De andere helft van het verhaal is dan immers: er waren al die tijd genoeg huizen, ze waren alleen niet te betalen. Nog steeds niet trouwens, want lagere prijzen helpen starters niet, als ze tegelijk meer rente moeten betalen. We kunnen ons dus beter zorgen maken over de financialisering van de huizenmarkt dan over de hoeveelheid bakstenen.
De stijgende ongelijkheid van rijkdom en inkomen zit het recht op wonen in de weg