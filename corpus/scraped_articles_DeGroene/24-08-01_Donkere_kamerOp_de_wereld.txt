Donkere kamer Op de wereld

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
1 augustus 2024
Wat maakt de beelden van Gilleam Trapenberg nu zo anders dan die van Rineke Dijkstra?
Vreemd, blijft dat toch. Hoe er dingen zijn waar je nooit ook maar een moment bewust over hebt nagedacht en die je dan opeens toch heel zeker blijkt te weten. De zee was voor mij altijd de plek waar de wereld ophield. Ik dacht er geen twee keer over na. Dat er aan de overzijde een wereld was die zo echt was als de mijne, kwam me onwerkelijk voor. Als mensen zeiden dat je 'bij helder weer de overkant kon zien', dan dacht ik: het zal wel. Dat idee van een overkant maakte niets in me los. Geen verlangens, geen fantasieën. Als ik op het strand was, dan lag de wereld aan de andere kant van een dijk of een duin. Naar de gedachten van de fotograaf toen hij een foto nam is het vrijwel altijd gissen. Maar dit is wat ik onwillekeurig dacht terwijl ik naar het resultaat keek.
Ik dacht ook aan Rineke Dijkstra, natuurlijk. Even leek het me flauw om daarover te beginnen, maar toen besefte ik dat juist de verschillen tussen haar foto's en de beelden van Gilleam Trapenberg (1991) die ik voor me had iets wezenlijks vertelden. Op Dijkstra's foto's staan mensen met hun rug naar het water en hun gezicht naar de fotograaf. Hier is het andersom en het effect is overdonderend. Dijkstra's geportretteerden zien de lens, die van Trapenberg de horizon. Die van Dijkstra zijn, zoals ik dat vroeger was, op het strand. Die van Trapenberg zijn op de wereld.
Playais nu te zien in het Stedelijk Museum in Schiedam. Ik had gehoopt daar de afdrukken te kunnen bekijken, maar mijn overmoed, die ergens ongemerkt was overgegaan van jeugdig naar iets wat dat juist duidelijk niet was, gooide roet in het eten - niemand vertelt het je, maar je bent dus ook zo oud als je je voelt op het moment dat je achillespees scheurt - en nu zit ik thuis door een digitaal mapje met foto's te bladeren.
De beelden zijn soms wat donker, maar gek genoeg toch ook altijd helder. Ze zijn genomen aan het einde van de dag, denk ik. Als het werk erop zit en mensen, terwijl de zon onder gaat, zichzelf nog even proberen terug te vinden. Betekent dat dat ze met hun rug naar het westen staan en ze dus in de richting van Nederland kijken? Trapenberg werd op Curaçao geboren en groeide er op. Hij kwam op zijn negentiende naar Den Haag om fotografie te studeren.
Waarom plukte ik juist dit beeld uit de reeks? De andere zijn niet minder mooi. De kleuren? Het rood van zijn pet en het rood van haar haar. (Waar denk je aan? De eerste associatie zegt altijd alles over degene die aan het associëren slaat en niets over dat waarnaar hij of zij kijkt.) Het blauw van zijn shirt. Het blauw van de zee. Het blauw van de lucht. Het zonlicht dat haar schouderbladen doet glanzen. Het zonlicht dat ook op zijn arm valt, die zo vanzelfsprekend liefdevol om haar heen is geslagen. Haar houding: die linkerelleboog tussen hen in, die lijkt gek, totdat je ziet dat ze voor haar borst met allebei de hare zijn ene hand vasthoudt. Ook haar houding: twee voeten die zich hebben aangespannen en door haar slippers heen de rotsachtige ondergrond grijpen. Ze heeft haar balans gevonden. Maar het heeft meer moeite gekost dan je op het eerste gezicht misschien dacht. Want wat dit verstilde beeld niet verraadt is hoe hard het waait. Ik zag het op een filmpje op de Instagram van Trapenberg. De twee moeten moeite doen om te blijven staan.
We zien niet altijd naar wat we kijken. We kennen de levens van anderen niet. We weten nooit hoe het echt was. Wat er in anderen omging. Maar heel soms worden we juist zo geconfronteerd met onze eigen zekerheden. Die dan zo toevallig, zo absurd, kunnen toeschijnen.
Haar houding: die linkerelleboog tussen hen in, die lijkt gek
Playa,
Gilleam Trapenberg. Stedelijk Museum Schiedam, t/m 10 november,https://stedelijkmuseumschiedam.nl
Foto's Gilleam Trapenberg | Kant'i Laman #3 (2022) en #8 (2024) ...