Good Vibrations De concrete abstractie van Kandinsky

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
8 augustus 2024
Wassily Kandinsky leidde ons naar de poort van een nieuwe spirituele wereld. Op de drempel aarzelde hij.
In het najaar van 1912waren schilderijen van de Russisch-Duitse kunstenaar Wassily Kandinsky (1866-1944) voor het eerst te zien in Nederland, in kunstzaal Oldenzeel in Rotterdam. Hij werd er gepresenteerd als 'de leider der Duitsche Expressionisten'. Sommige kranten schreven er lacherig over - een bezoeker dacht dat de schilderijen waterschade hadden opgelopen - maar de meeste recensenten waren toch vrij positief. 'Het lijdt geen twijfel', schreef 'A.v.V.' in hetHandelsblad, 'dat Kandinsky een kunstenaar is van groote gaven niet alleen, maar ook van grooten ernst; een kunstenaar die rusteloos zoekend en werkend gekomen is tot wel ongewone, maar volkomen verantwoorde composities van kleuren en lijnen.' Die composities gaven de gewone waarnemer echter weinig houvast, 'in zoover er niets in herinnert aan de ons omgevende dingen, die wij door eigen aanschouwing kennen. Somwijlen denken we aan koralen, somwijlen aan schelpen en anemonen, somwijlen ook aan niets dan op zichzelf niet onfraaie kleuren en zwierige lijnen. De schilder zelf helpt ons niet met titels op weg: juist zijn meest geavanceerde stukken noemt hij "Kompositionen" en "Improvisationen"'.
De recensent begreep echter heel goed wat de kunstenaar wilde: 'stemming te wekken zonder herinnering aan de aardsche zaken'. Daar moest de kijker natuurlijk aan wennen: 'Dit expressionisme dus doet geheel afstand van het plastisch principe der schilderkunst, en eischt van ons een zelfde soort bevattelijkheid als de muziek van ons verlangt. De kleuren en lijnen vervangen derhalve hier de klanken. Het eigenlijk zielscontact, waar 't toch om te doen is, moeten wij ons door oefening eigen maken.' Dat een kijker die stemmingen mogelijk níet zou ondergaan en eigenlijk niets anders zou zien dan 'grillige en smaakvolle decoraties', dat lag 'aan ons bevattingsvermogen'.
In de huidige tentoonstelling in Amsterdamzijn in het ruime overzicht vijf schilderijen te zien die Kandinsky in de jaren vlak voor die Rotterdamse tentoonstelling maakte, tussen 1908 en 1912, een periode die hij doorbracht in het zuiden van Duitsland in gezelschap van de kunstenaars Gabriele Münter, Marianne von Werefkin en Alexej von Jawlensky, in het dorp Murnau en in München. Met Franz Marc vormden ze een groepje - Der Blaue Reiter - en ze werkten behalve aan schilderijen aan het ontwerp van theatervoorstellingen. Kandinsky schreef ook het een en ander, waaronder een fameus traktaatÜber das Geistige in der Kunst.
Die vijf doeken zijn gemaakt door iemand die graag wil schilderen, iemand die denkt vanuit kleur en vlak en lijn, met een stevige streek en gevoel voor avontuur. InMurnau, Landschap met toren(1908) donderen de kleuren je tegemoet. Je kunt eraan zien dat de kunstenaar, als een ware expressionist, de werkelijkheid naar zijn hand zet. Kleuren worden heviger aangezet dan ze zich in de werkelijkheid zullen hebben voorgedaan, vormen worden omgevormd, alles naar gelang de stemming van de maker. De volgende fase dient zich dan aan: dat hele spel de vrije hand geven, je niets meer van de feiten aantrekken, waardoor zich een heel nieuw soort beeld zou kunnen openbaren.
Er was een doorbraak op til naar een hogere, spirituele wereld - maar hoe kom je daar, als kunstenaar? Dat was de opgave waar Kandinsky mee zat, en hij was de enige niet, in die jaren. Symbolisten, rozenkruisers, theosofen, swedenborgianen, christenen, steinerianen, allerlei bevlogen lieden meenden dat een nieuwe taal, een nieuw theater en nieuwe beeldende kunst vereist waren om mensen in hun dagelijks materialistisch bestaan in contact te brengen met het hogere, het transcendentale.
Voor de theosoof was dat 'de diepere geestelijke waarheid die achter de uiterlijke verschijnselen schuilgaat', het bewustzijn dat aan 'manifestatie' vooraf ging. Hoe schilder je die waarheid? Piet Mondriaan, theosoof, zag zich in precies dezelfde tijd voor dezelfde vraag gesteld. ZijnEvolutie-triptiekvan 1911 was een afbeelding van de 'vergeestelijking' van de mens, niet van de vergeestelijking zelf. Spiritueel en artistiek gezien was dat onbevredigend. Picasso en Braque presenteerden dat jaar 'hermetische' kubistische schilderijen, waarin objecten zó ver gedeconstrueerd waren dat ze vrijwel onherkenbaar waren geworden, maar de stap naar pure abstractie, de volkomen vergeestelijking, het werkelijk voorstellingsloze schilderij, die stap was vooralsnog te groot.
De tentoonstelling in H'ART doet,net als vele andere, zijn best om ons ervan te overtuigen dat wij hier met Kandinsky de grens naar een nieuwe wereld overgaan en dat hij 'het eerste abstracte werk' zou hebben geschapen. Wie goed kijkt naar die schilderijen van voor de Eerste Wereldoorlog ziet dat dat eigenlijk niet het geval is. Het zijn vrolijke, kleurrijke, chaotische schilderijen, maar er is in de wirwar van die 'abstractie' eigenlijk altijd een verwijzing naar de concrete werkelijkheid te zien, een paard, een ruiter, een heuvel met een stad erop, dingen die het oog trekken en die ons nog altijd herinneren aan 'de ons omringende wereld'. InImprovisation III(1909) herken je gebouwen uit Tunesië waar Kandinsky in 1905 een tijdje zat, en een ruiter met een oranje cape, een Sint-Maarten of een SintJoris, een beeld dat hij ontleende aan middeleeuws glas-in-lood uit de buurt van Murnau.
Op papier kon Kandinsky goed uitleggen wat hij noodzakelijk vond: de vorm loslaten en de zuivere 'vibraties' van de kleur zoeken, die zouden resoneren met de ziel. Hij schreef dat kleur dezelfde emotionele intensiteit kon hebben als muziek en dat lijn een dans-achtige beweging kon suggereren. Hij kende bovendien de kunst van Denis en Redon, die met uitbundige kleur en losse toets hun beelden al 'dematerialiseerden', en vormen lieten vervagen.
In zijn autobiografie uit 1913 schrijft Kandinsky datÜber das Geistige in der Kunsten de tractaten van Der Blaue Reiter specifiek waren bedacht om 'het vermogen tot oneindige ervaringen van het spirituele op te wekken'. Zijn werken moesten 'klinken', zodat de 'vibraties' in de menselijke ziel zouden doordringen en de geest zouden verheffen; met zijn schilderkunst was de 'reconstructie van dat spirituele rijk' al aangevangen. Toch dacht Kandinsky dat kleur en lijn alleen niet de basis konden zijn voor de ontwikkeling van een abstracte stijl. InÜber das Geistige in der Kunst legde hij uit dat de kijker én de kunstenaar toch referentiepunten uit de gewone wereld nodig hadden. Het gebruik van pure kleur en volledig onafhankelijke vorm zou kunnen leiden tot geometrische decoratie, 'zoals die van een stropdas of een tapijt'.
Dat was vooral een probleem omdat Kandinsky een hooggestemde, om niet te zeggen messianistische visie had op de verwezenlijking van die puur spirituele vorm, dat portaal naar die zuivere geesteswereld. Volledige abstractie was het sterkste middel voor de uitdrukking van niet-materiële waarden, maar hij wilde tegelijkertijd met de kijker blijven communiceren. Hij was bang dat toeschouwers (en andere kunstenaars) de betekenis niet zouden kunnen vatten en de schilderijen alleen als 'decoratief' zouden zien, ongeveer precies zoals de Rotterdamse criticus het opschreef: het ging zijn bevattingsvermogen te boven, hij zag alleen 'grillige en smaakvolle decoraties'. Kandinsky had stevig contact met Rudolf Steiner, de theosoof uit München. Ook die meende dat een gewone burger niet zomaar de 'spirituele wereld' van onthechte kleuren en vormen binnen kon gaan. De leek moest zijn tocht naar het hogere beginnen met iets concreets, bijvoorbeeld met verhalen, mythen en sagen. De aanwijzingen moesten opzettelijk vaag blijven, want verborgen, dubbelzinnige suggesties zouden de grootste kracht hebben, en naarmate de student en de kijker de boodschap zelf wisten te ontcijferen vorderden ze in hun begrip.
Messianistisch is overigens niet te veel gezegd. Kandinsky was zeer gelovig, op een volkse Russische manier; Steiner zadelde hem op met een fascinatie voor de Openbaring van Johannes, een visioen van een onvermijdelijke apocalyptische catastrofe waarna een nieuwe tijd zou aanbreken en de kunstenaar de mens zou voeren naar een nieuw spiritueel rijk, een christelijk-theosofisch Utopia. Ook die apocalyptische motieven zijn tussen 1909 en 1914 overal in het werk te vinden - en de titels van de werken verwijzen ernaar.
Kandinsky's werk uit die Murnause jaren is dus niet de triomf van de totale abstractie, maar juist de aarzelende benadering ervan. Deze tomeloos bonte en beweeglijke schilderijen zitten vol met 'tekens', vaag versleuteld maar toch kenbaar, bedoeld om de kijker te raken en zo 'trillingen' in diens bewustzijn te veroorzaken. In essays uit de jaren 1911-1913 benadrukt Kandinsky dat juist die 'verborgen beeldtaal' het schilderij z'n expressieve kracht geeft, en daarmee een eerste stap zet in de ontwikkeling van werkelijk pure kunst.
Toen brak de oorlog uit, de catastrofe.Kandinsky keerde terug naar Rusland, en zag daar andere kunstenaars die volledige abstractie wel hadden aangedurfd, Malevitsj, Tatlin, de drieste radicalen. En die dekselse Mondriaan had ondertussen in zijn schuurtje bij Laren ook al een volledig voorstellingsloos schilderij gemaakt.
De rest van de tentoonstelling laat zien, vind ik, dat toen Kandinsky daarna naar Duitsland terugkeerde en docent werd op het Bauhaus zijn kunst verzandde in exercities in creatief-abstract denken. Er zijn vormexperimenten, maar ze herhalen zich. Het zijn eigenlijk 'ouderwetse' kubistische werken. Ze staan met twee benen op de grond, vernuftige, kleurrijke en inventieve vormen van decoratie. Het woord 'burgerlijk' kwam bij me op. De toegang naar die blijde spirituele wereld laat nog altijd op zich wachten.
Kandinsky, H'ART Museum Amsterdam, te zien t/m 10 november
Kandinsky was bang dat de toeschouwers zijn schilderijen alleen als 'decoratief' zouden zien
Centre Pompidou / MNAM-CCI / Helene Mauri | links: Wassily Kandinsky, Avec l'arc noir, 1912. Olie op doek, 189 x 198 cm.