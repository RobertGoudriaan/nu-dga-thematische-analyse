'Waarom staat mijn zoon op die lijst?' Onderzoek De Top1000: zijn slachtoffers daders, of andersom?

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
17 november 2022
Het leek aanvankelijk een goed idee: misdaad te bekijken door de bril van de zorg, daders zien als slachtoffers. Maar bij uitbreiding van de Top600 van jonge criminelen naar de Top1000 worden slachtoffers opeens gezien als potentiële daders.
Sinds 2010 woon ik inDe Baarsjes. Op de hoek van onze straat verwelkomt een van de bekendste coffeeshops van de stad zo'n duizend klanten per dag. Dit zorgt voor spanning op straat tussen de coffeeshopbezoekers en bewoners. Regelmatig staan jongens hun jointje te roken in onze portieken. Auto's van klanten staan vaak schots en scheef geparkeerd, soms zelfs half op de stoep. Veel jongens zijn luidruchtig, zeker op zomerse avonden. Ze doen stoer of maken ruzie. Ik hoor ze in het trapportaal opscheppen over de 'Top-lijst'. Dat is de eerste keer dat ik hoor dat in Amsterdam een lijst bestaat voor jonge criminelen.
In het jaar dat ik naar De Baarsjes verhuisde, fietste ik door de Jan Evertsenstraat, totdat rood-wit politielint me tegenhield. Overal zag ik politie. Thuis hoorde ik op het nieuws dat die middag een juwelier was gedood tijdens een overval. Voor de kersverse burgemeester Eberhard van der Laan was de maat vol. Dit was een van de vele overvallen en andere geweldsincidenten in een jaar. Het was tijd voor harde maatregelen en actie, liet hij op de lokale zender AT5 weten. Volgens hem hadden stadsdelen lijsten met jongeren waarvan ze wisten 'of ze stout zijn, of crimineel of heel erg crimineel'. 'Die lijsten moeten we afwerken, die moeten teruggebracht worden naar nul.' Niet veel later kondigde Van der Laan zijn nieuwe misdaadpreventiebeleid aan, al snel de Top600 gedoopt.
De Top600 is een groep van zeshonderd jongeren die'high impactdelicten plegen', zoals overvallen, woninginbraken, mishandeling en moord of doodslag. Strafbare feiten die een grote weerslag hebben op de slachtoffers en zorgen voor een gevoel van onveiligheid bij inwoners. Deze jongeren wil Van der Laan niet alleen straffen, maar ook kansen bieden om hen weer op het rechte pad te krijgen. Daarom mobiliseert hij de politie en alle andere partijen die iets met veiligheid of zorg te maken hebben.
Met data van politie, OM, ggd en Jeugdzorg stelt de gemeente de Top600 samen van de criminele jongeren. Zij worden niet alleen juridisch aangepakt, maar krijgen ook zorg en hulp aangeboden. Bijvoorbeeld met het vinden van huisvesting, werk, scholing of psychosociale hulp. Jongeren uit de criminaliteit halen én houden is het devies.
Tijdens een bijeenkomst op het stadhuis krijg ik een kaart van Amsterdam te zien met locaties van Top600-jongeren. Hoe donkerder rood de buurt, hoe hoger het aantal jonge criminelen. De Baarsjes is donkerrood, alleen Nieuw-West en Zuidoost zijn nog donkerder. Ik woon dus met mijn gezin in een buurt waar de kans voor jongens om af te glijden in de criminaliteit veel hoger is dan in andere wijken.
In de herfst van 2015 lanceert de gemeente een nieuw plan: de Top600 wordt uitgebreid
met vierhonderd jongeren die niet per se crimineel zijn maar wel overlast veroorzaken. Door vroeg in te grijpen kan voorkomen worden dat deze 'jeugdigehigh potentials'in de criminaliteit verzeild raken. Voor deze Top400 moeten dan wel de criteria versoepeld worden.
Van der Laan neemt hiermee een oud idee van de voormalige PvdA-minister Guusje ter Horst ter hand. Al in 2008 sprak de toenmalige minister van Binnenlandse Zaken harde woorden in het nieuwsprogrammaNovanaar aanleiding van de zogenaamde Gouda-rellen. Ze stelde dat er grenzen aan de rellende jongeren gesteld moesten worden: 'Keihard aanpakken.' Het probleem was echter dat deze 'Marokkaanse jongeren overlast plegen en geen criminaliteit'. Er waren minder mogelijkheden om overlast aan te pakken, constateerde de minister. 'Daar zit echt een lacune.' En, voegde ze eraan toe: 'We willen de mogelijkheid hebben om tegen ouders te zeggen: je moet je laten begeleiden.'
Waarom staat mijn zoon op die lijst?Dat wil Saskia weten. Urenlang spreek ik voor de documentaire die ik over de Top1000 maak met haar in een studio, afgeschermd van de buitenwereld. Voor ons ligt een dikke stapel papier, waarmee ze in de ochtend was komen aansjouwen. Overal prijkt het logo van de gemeente Amsterdam. Dit is haar dossier: alle correspondentie met gemeentelijke instanties van de afgelopen jaren. Na even zoeken toont ze me de brief waarmee het allemaal begon: een officiële brief van burgemeester Van der Laan. Daarin maakt hij bekend dat haar zoon op de Top400 staat. De brief is formeel en onpersoonlijk. 'Uw kind is op de lijst Top400 geplaatst, omdat het minimaal één keer is aangehouden door de politie in de afgelopen vijf jaar, en omdat wij zorgen hebben vanwege de contacten die uw kind onder meer heeft gehad met de politie en/of de contacten die anderen in de directe omgeving van uw kind hebben gehad met de politie.'
Over het vervolg is de brief nog redelijk vaag, maar er zit een dreigende ondertoon in: 'Met de aanpak Top400 willen wij personen zoals uw kind, die in een zorgelijke situatie zitten, helpen om op het rechte pad te blijven. Daarom krijgt uw kind extra aandacht van de gemeente en de organisaties waarmee we samenwerken, zoals de politie, jeugdbescherming en de ggd.'
Saskia was verbijsterd toen ze de brief kreeg, vertelt ze. 'Waarom mijn zoon precies op die lijst staat, is niet beschreven in de brief. In aanraking met justitie en politie. Maar dat was al zo lang. Hij is al zo vaak van dingen verdacht, maar altijd vrijgesproken.'
Om me verder te verdiepenin de preventieve aanpak van de gemeente spreek ik met ambtenaren, politiemensen, hulpverleners én moeders. De jongeren van de Top400 hebben nog niet zo veel (zware) misdrijven ik, maar men is bang dat ze zich tot criminelen ontwikkelen, zo wordt me verteld. De precieze criteria zijn echter vaag. Minimaal één keer in aanraking met de politie in de afgelopen vijf jaar wordt genoemd. In combinatie met veel spijbelen bijvoorbeeld. Andere criteria zijn onder toezicht staan van jeugdzorg of jeugdreclassering. Of afkomstig zijn uit een gezin waar huiselijk geweld heeft plaatsgevonden. De aanpak is echter dezelfde als bij de Top600: een zo optimaal mogelijke combinatie van straf en zorg.
Ik ontmoet meer verbijsterde moeders. Hoor van ouders die doorverwezen worden naar een openbare ouderavond als ze meer informatie willen. Maar de precieze totstandkoming van de lijst blijft onduidelijk. Bij mij komen er steeds meer vragen op: wordt overlast en zelfs normaal puberaal gedrag zo niet juist gecriminaliseerd? Waarom zijn bijna alle moeders die ik spreek van kleur?
Mensenrechtenadvocaat Jelle Klaas zit met dezelfde vragen. Hij nodigt me uit op de twintigste verdieping van een sjiek advocatenbureau op de Zuidas samen met advocaten, kinderrechtenexperts en ook Fieke Jansens, promovendus bij het Data Justice Lab. Voor onze neus een print van alle informatie die op dat moment beschikbaar is over de Top400. De bijeenkomst levert nóg meer vragen op. Hoe worden die jongeren in de gaten gehouden? Wat betekent de samenwerking met straatcoaches? En wat doet het door de politie gebruikte algoritme ProKid+? Met welke data is dat algoritme precies gevoed? En zorgt dat niet voor een sterke bias van het algoritme?
We besluiten dat een Wob-verzoek bij de gemeente en de politie noodzakelijk is: we willen alle interne notities, nota's, aantekeningen en zelfs krabbeltjes die met de Top400 te maken hebben.
Op een dinsdagmorgenin december 2020 liggen er 2500 geprinte pagina's voor onze neus in het kantoor van Jelle Klaas, dat vanwege corona helemaal leeg is. Pagina voor pagina banen we ons een weg door memo's, brieven en andere ambtelijke documenten. Klaas markeerde vooral passages oranje waar 'stout, crimineel en zeer crimineel' op een hoop werden gegooid. Hij ontdekt al snel dat er in deze documenten te veel nadruk ligt op politiedata die geen veroordelingen inhouden. Hij wijst me op het wezenlijke verschil tussen staande houden, aanhouden, verdachte zijn en veroordeeld worden. Mij valt vooral op hoe weinig er in deze gemeentelijk documenten gezegd wordt over de gemeenschap in kwestie, hoe weinig het gaat over wat de gezinnen van deze jongens ervaren wanneer ze op de Top600 en Top400 zijn terechtgekomen. Nergens gaat het over de moeders, de vaders, of de jongens zelf. Over hoezeer de misdaadpreventieaanpak van de gemeente hun leven heeft beïnvloed. Na vier dagen papierwerk ontstaat een ontluisterend beeld over de totstandkoming van de Top400.
Al op 16 oktober 2014 krijgt Van der Laan van zijn staf een interne notitie met voorstellen om de Top600 uit te breiden naar een Top1000 en daarbij is 'een versoepeling van de criteria niet de meest intelligente manier', zo lezen we. Men zou op zoek moeten naar 'de groep die het meest zorgelijk in beeld komt in relatie tot (high impact) criminaliteit'. Deze formulering is zeer zorgvuldig gekozen, leggen de ambtenaren uit. Want 'de nadruk op zorg is belangrijk voor politie en OM. De nadruk op combinatie van straf en zorg is van belang voor de VVD.' Omdat de hoofdstedelijke liberalen met het programma moeten instemmen, mag in geen enkel stuk de repressie ontbreken, zo valt ons op.
Maar hoe kom je tot deze groep van potentiële jonge criminelen? Een werkgroep moet een eerste aanzet geven, adviseren de ambtenaren, maar ze hebben alvast wat criteria voor deze 'jeugdige high potentials' op een rijtje gezet. Een klein vergrijp op jonge leeftijd en 'zorgsignalen' als overlast, schulden en schoolverzuim zouden in principe al voldoende kunnen zijn. Tussen de regels door wordt nog op een groot verschil met de Top600 gewezen. Om daarop te komen, moest de jongere veroordeeld zijn. Dat criterium komt te vervallen voor de Top400. Dus een jonge puber die verdachte is geweest van een kleine winkeldiefstal, rotjes afsteekt ruim voor oud en nieuw en ook nog op school veel verzuimt, komt al in aanmerking voor de Top1000.
Het project heeft grote prioriteit, want twaalf dagen later al gaat het conceptvoorstel naar de 'driehoek' - burgemeester, hoofdcommissaris van politie en hoofdofficier - over de uitbreiding van de Top600 naar de Top1000. Het doel is 'recidivevermindering en duurzame gedragsverandering, door de inzet van een combinatie van straf en zorg'. Het gaat om jongeren en jongvolwassenen (12-24 jaar) 'die crimineel in beeld komen en waarover zorgen bestaan dat zij doorgroeien in de zwaardere criminaliteit'.
Een veroordeling is niet noodzakelijk, staat er expliciet vermeld. 'In beeld komen' is genoeg, bovendien geldt dat een relatief licht vergrijp zorgelijker is als de dader nog erg jong is.
In deze eerste aanzet wordt gesproken over 'criminogene factoren' als mislukte hulpverlening, psychiatrische of psychosociale problematiek, getuige zijn van huiselijk geweld en ernstig schoolverzuim.
Voor het eerst wordt ook het risicotaxatieinstrument Prokid+ genoemd dat voor de politie is ontwikkeld en 'met hoge waarschijnlijkheid kan voorspellen of een jongere (12-18) later een overval zal gaan plegen'. Stadsdelen wordt gevraagd hun toplijst met overlast gevende jongeren aan te leveren, per stadsdeel is het aantal gerelateerd aan het aandeel in de jeugdcriminaliteitscijfers.
In een notitie van een kleine maand later worden de criteria nog wat verruimd. Ook het hebben van een crimineel familielid wordt beschouwd als een voorspeller van crimineel gedrag. Het voorstel wordt gedaan om per stadsdeel en Amstelland-gemeente tien lastpakken aan te leveren die niet sowieso op de lijst komen, 'maar de kans wordt door deze exercitie wel vergroot'.
De ambtenaren doen later nog suggesties aan burgemeester Van der Laan voor de beantwoording van vragen uit de gemeenteraad. Zo moet hij het woord 'preventie' zo veel mogelijk vermijden, want dat ligt niet goed bij de VVD, lik op stuk vinden de liberalen daarentegen geweldig want de 'crux van het programma is dat we jongens strafrechtelijk aanpakken en er bovenop zitten, maar dat het ook kansen biedt aan mensen die bereid zijn hun gedrag aan te passen'.
In de zomer van 2015 waarschuwen ambtenaren Van der Laan dat de keuze voor 'zeer lichte strafrechtelijke criteria' ervoor zorgt dat 'we naar schatting uitkomen op naar schatting tweeduizend personen'. Het is onduidelijk of met dit signaal iets is gedaan. Op 1 juli 2016 krijgen ouders de eerste Top1000-brief van Van der laan.
Dit herken ik uit de vele gesprekken met de moeders. Hun jongens hebben nauwelijks iets op hun kerfstok. De brief komt als een enorme verrassing. Natuurlijk, er wordt ook hulp geboden, en dat is soms heel nuttig. Jongens kunnen soms via hun coach naar een sportvereniging of een cursus. Ze krijgen ook wel psychologische hulp, vaak voor traumaverwerking. Maar de meeste families die ik spreek oordelen dat ze weinig aan die hulpverleners hebben gehad. Daarnaast is de repressieve kant nadrukkelijk aanwezig. 'Iedere agent kent de naam van mijn zoon', vertelt een moeder, 'hij wordt voortdurend aangesproken en aangehouden.' Het label Top400 pakt vaak ongunstig uit. 'Op school zijn ze het te weten gekomen', is de ervaring van een andere moeder. 'Sindsdien kijkt de leraar veel argwanender naar hem. Alsof hij een halve crimineel is. Hij gaat nu veel minder graag naar school.' Jongeren ondervinden zelfs extra moeilijkheden bij het vinden van stages en het afronden van de opleiding. Het stigma weegt zwaar bij de jongens, vertellen moeders. Ze hebben het idee dat iedereen in hun omgeving weet dat ze op de lijst met potentiele zware criminelen staan. Ze voelen zich bekeken en begluurd, niet geaccepteerd.
Tegelijkertijd heeft de gemeentemoeite om de Top400 vol te krijgen, lezen we in een nota uit eind 2017. En in plaats van dit als een positief signaal op te vatten - er zijn blijkbaar minder overlastjongeren dan gedacht - wijst het Actiecentrum Veiligheid en Zorg op de noodzaak de criteria te versoepelen. Daarvoor ziet het centrum verschillende mogelijkheden. Zo kan er onder meer gekeken worden naar 'criminele/overlast gevende jeugdgroepen die niet al in de Top600 zitten', zorgelijke jongvolwassenen (18+) zonder justitieel kader' of andere mogelijkheden om de zorgcriteria aan te vullen.
De straatcoaches zijn de ogen en oren van de regisseur die elke jongen krijgt toegewezen, blijk uit een mail van de Bestuursdienst aan de programmaleden van 16 april 2018. Zij 'kunnen straatcoaches en gezinsbezoekers een specifieke opdracht meegeven en krijgen direct terugkoppeling over wat straatcoaches waarnemen op straat. Het doel is 'het netwerk van een Top600-/ Top400-persoon in kaart te brengen'.
Voorjaar 2019 komen ambtenaren tot de conclusie dat de lijst Top400 nooit helemaal gevuld geweest is. Tot 400. Op dat moment staan er ongeveer driehonderd personen op. Het voorstel wordt daarom gedaan om de overgebleven capaciteit in te zetten voor de meest kwetsbare groep risicojongeren - 'zowel daders als slachtoffers, ook aandacht voor meisjes'. Wel onder een andere naam, 'omdat het dan in de beeldvorming loskomt van de Top600'. In mei 2019 verkent een nota de belangrijkste vraag: hoe creëren we meer ruimte in de aanpak voor jongeren die net niet aan de Top400-criteria voldoen, maar door professionals wel als ernstig worden ingeschat?
Het verruimen van de criteria blijkt een constante noodzaak, zo blijkt telkens. Eind 2019 presenteert wethouder Kukenheim de beleidsbrief Positief Perspectief. De Top400 moet wijkgericht worden en inzetbaar voor een bredere groep jongeren. 'Op die manier worden de mazen van het vangnet rond kwetsbare jongeren steeds nauwer, en kunnen ook jongeren die moeilijk bereikbaar zijn beter geholpen worden, zoals bijvoorbeeld jonge slachtoffers en daders van afpersing, pesten of seksuele uitbuiting, maar ook jongeren die het risico lopen af te glijden in de drugscriminaliteit.'
Helderder kan het niet geformuleerd worden. Slachtoffers komen in hetzelfde programma als daders. In een pilot wordt onderzocht of 'we de groep "niet zwaar genoeg voor de integrale persoonsgerichte aanpak, maar wel serieus zorgwekkend" beter kunnen bereiken als een aantal Top400-regisseurs voor een deel van hun portefeuille nauw bij de stadsdelen en wijkteams aansluiten, koppelen van regisseurs-Top400 aan scholen. Ook worden meer interventies ingezet ten behoeve van scholen, onder meer door een aantal regisseurs (voor een deel van hun tijd) direct gekoppeld aan scholen, die daarbij worden ondersteund bij de 'aanpak van complexe casuïstiek'.
'Hoe meer ik las, hoe meer ik schrok', reageert mensenrechtenadvocaat Jelle Klaas. Hij kan zich anderhalf jaar later nog goed herinneren hoe hij bij eerste lezing van de Wob-stukken van de ene verbazing in de andere viel: 'Het springt echt in het oog dat er voortdurend over mensen is gesproken en nergens mét hen. Het was een belangrijk project voor de burgemeester en dus werd alles in het werk gesteld om die vierhonderd plekken te vullen. Dat was het doel.' Nooit lijken er essentiële vragen te worden gesteld. 'Bijvoorbeeld dat bijna alle jongens in het programma van kleur lijken te zijn. Op die vraag heerst duidelijk een taboe, terwijl dat iedereen toch moet zijn opgevallen. Niemand vraagt zich af of dat soms te maken heeft met de selectiecriteria. Men vindt deze mix van repressie en zorg echt een geweldig systeem.' En dan is er natuurlijk nog de principiële vraag: mag je puberjongens die geen strafblad hebben wel met zoveel repressie confronteren?
'Het lijkt te zijn uitgelopen op een massaal surveillancesysteem', oordeelt Klaas, 'vaak van jongens die onschuldig zijn.' Er wordt grote inbreuk gemaakt op hun privacy. 'Straatcoaches moesten hen heimelijk observeren en hun bevindingen doorgeven, scholen werden ingeschakeld.' Men verlegde de juridische grenzen, vindt de mensenrechtenadvocaat: 'Bijvoorbeeld als het gaat over het verzamelen en delen van de data, dat lijkt me in strijd met de avg.'
De criteria zijn volgens Klaas zo opgerekt dat pubergedrag in een probleemwijk er al onder valt. Zelfs slachtoffers van huiselijk geweld en kinderen die op school minder goed functioneren, komen op een gegeven moment op de lijst: 'Ze krijgen dan het stempel dat ze potentieel in staat zijn tothigh impact crimes.Zo criminaliseer en stigmatiseer je jonge kinderen.'
En dan is er nog het algoritme ProKid+, waardoor 125 jongeren op de lijst gekomen zijn. 'Sinds de toeslagenaffaire weten we hoebiasedzo'n algoritme kan zijn. We weten niet welke gegevens allemaal gebruikt worden. Gezinssamenstelling, getuige van geweld, criminele familieleden? We hebben er geen volledig beeld van.' Het is natuurlijk goed dat jongeren met problemen meer aandacht en zorg krijgen, vindt Klaas, maar de repressie van onschuldige jongeren hoort daar niet bij.
Na een lange dag interviewenpakt Saskia haar stapel papier demonstratief weer in. 'Bagger', noemt ze al die documenten. Sommige brieven heeft ze wel drie keer ontvangen. Het levert allemaal veel stress op. Inmiddels heeft ze ook een brief gehad waarin staat dat haar zoon niet meer op de Top400 staat. Het gaat ook goed met haar zoon. Stap voor stap vindt hij zijn weg weer omhoog. Toen hij een stage aangeboden kreeg, niet zo lang geleden, leek het echter alsnog mis te gaan, vertelt Saskia als we naar de uitgang van de studio lopen. Op de valreep laat ze me de brief zien waarin staat dat haar zoon geen vog van de gemeente zou krijgen, een verklaring van goed gedrag. Onmisbaar voor een stage, noodzakelijk om zijn school af te kunnen maken. 'Wij zijn voornemens om u geen verklaring omtrent gedrag te geven...', staat er in de brief. Saskia en haar zoon snappen er niets van. Hij heeft immers geen strafblad. In de brief staat niet vermeld waarom, wel dat ze bezwaar mogen maken. 'Mijn zoon was helemaal in zak en as.' Saskia vertelt dat haar geluk is geweest dat ze goed kan schrijven, dat ze weet hoe bepaalde dingen werken. Ze schrijft een verweerbrief aan de gemeente en een week later krijgt haar zoon alsnog de gewenste vog-verklaring. Opluchting alom. 'Op een gegeven moment ben ik ook brieven voor zijn vrienden en hun moeders gaan schrijven die hetzelfde meemaken, maar niet weten hoe ze bezwaar kunnen aantekenen. Die dat moeilijk vinden en niet weten hoe ze dat moeten doen. Dan zeg ik: nou ga maar zitten en vertel maar. Wat is er gebeurd?'
Buiten nemen we afscheid. Met een veelbetekenende glimlach kijkt Saskia naar haar overvolle tas papieren. 'Die ga ik straks ritueel verbranden.'
Vorige week gingMoedersvan Nirit Peled in première op het Idfa. De documentaire is op maandag 21 november te zien op NPO 2 om 22.15 uur