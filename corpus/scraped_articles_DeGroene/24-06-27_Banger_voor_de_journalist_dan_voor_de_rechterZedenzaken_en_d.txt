Banger voor de journalist dan voor de rechter Zedenzaken en de media

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
27 juni 2024
De nieuwe Wet seksuele misdrijven, die 1 juli ingaat, beschermt slachtoffers van seksueel geweld en grensoverschrijdend gedrag juridisch beter. Maar kan een verdachte nog wel onschuldig zijn tot het tegendeel is bewezen?
De toneelvoorstellingPrima Faciegeeft een adembenemend inkijkje in de rechtspraak van seksuele misdrijven. Je volgt de logica van de briljante strafrechtadvocaat Tessa Ensler die verdachten van zedendelicten verdedigt. Zij kickt op de strijd in de rechtszaal en haalt de verklaringen van het 'vermeende' slachtoffer meedogenloos onderuit. Na haar zoveelste zege roept ze extatisch: 'Iedereen heeft recht op een eerlijk proces, je bent onschuldig tot het tegendeel bewezen is.' Tessa heeft een rotsvast vertrouwen in de juridische waarheid.
Dan komt er een twist in haar energieke monoloog; het recht blijkt toch niet zo rechtvaardig wanneer zij zelf het slachtoffer wordt van - ja, van wat eigenlijk? Ze heeft geile seks met een collega, ze genieten er beiden van, totdat ze plotseling onwel wordt van de drank, bij hem de remmen losgaan, hij haar beide handen boven haar hoofd vastklemt, haar de mond snoert en doorzet. Haar signalen om te stoppen merkt hij niet. Aangeslagen blijft de stoere Tessa achter. Ze besluit aangifte te doen. In de rechtszaal zit zij nu aan de andere kant van de tafel, en wordt háár verhaal ontkracht. Verbitterd zegt ze: 'Ons rechtssysteem is een construct van mannen.' Ze gelooft niet meer in het strafrecht als middel tot rechtsherstel van leed.
Prima Facie,te zien tot eind dit jaar, is gebaseerd op de toneeltekst uit 2019 van de Australische jurist en theaterauteur Suzie Miller. Toen de voorstelling in première ging, golfde de #MeToo-beweging over de wereld en ontstonden er nieuwe normen over seksueel machtsmisbruik. De focus kwam te liggen op grensoverschrijdend gedrag in individuele verhoudingen, en vooral op beroepen met hiërarchische afhankelijkheidsrelaties - van de filmwereld, de voetballerij, de academische gelederen tot minder in het oog springende bedrijven en instellingen met toxische bazen en baasjes. Veel 'roofdieren' zijn ontslagen, en heel wat reputaties gingen aan flarden, met voor Nederland het echec vanThe Voiceen Ali B.'s rechtszaak voorlopig als ultiem voorbeeld.
De culturele omslag is een niet te onderschatten vooruitgang in respect voor elkaars lichamelijke integriteit. Op veel werkvloeren zijn gedragsregels ingevoerd. Maar deze ontwikkeling heeft ook een schaduwzijde: de (sociale) media die gretig aan 'waarheidsvinding' doen, waarbij de beklaagde zonder wederhoor de shredder in gaat.Trial by mediaheeft lak aan de onschuldpresumptie - hét fundament van strafrecht. En komt er alsnog een rechter aan te pas, en blijkt er geen wettelijk overtuigend bewijs, dan hangt rond de vrijgesprokene toch een vieze geur en blijft hij professioneel een paria.
Maar dat hoeft weer niet te betekenen dat de verdachte dannietschuldig is, en dát is voor een slachtoffer extra zwaar, zoals Tessa in het toneelstuk ondervindt. De werkelijkheid van seksueel intimiderend gedrag of de glijdende schaal in bed leidt vaak niet tot de juridische waarheid. Wat is een eerlijk proces voor zowel het vermeende slachtoffer als de verdachte?
'Zedenzaken zijn vaak moeilijk',zegt Jeroen ten Voorde, hoogleraar straf- en strafprocesrecht aan de Universiteit Leiden. 'Het gaat meestal om een een-op-eensituatie zonder getuigen, en het vertrekpunt in de rechtszaal is het ene verhaal tegenover het andere. Een heel belangrijke regel in het strafrecht blijft dat één getuigenverklaring niet voldoende is voor een bewezenverklaring. Er moet ondersteunend bewijs zijn, zoals sporen op het lichaam, camerabeelden of bijvoorbeeld tekstberichten.'
De huidige zedenwet ontstond in de geest van de negentiende eeuw en is al een aantal keren aangepast aan de veranderde moraal in de samenleving. In het kielzog van #MeToo is de wet nu gewijzigd om seksueel grensoverschrijdend gedrag, aanranding of verkrachting juridisch beter aan te pakken. De nieuwe Wet seksuele misdrijven - of consent-wet - treedt vanaf 1 juli in werking.
Om verkrachting of aanranding aan te tonen is het niet meer nodig om dwang te bewijzen, doordat bijvoorbeeld geweld was toegepast of daarmee was gedreigd. Iemand is nu strafbaar als diegene doorzet, terwijl er duidelijke tegensignalen zijn, of vermoed kan worden dat de ander geen seks wil. 'Degene die seksueel contact initieert, moet alert zijn of de ander hetzelfde wil. Als dit niet duidelijk is, moet je bij de ander nagaan hoe diegene erin staat', aldus de wetgever.
Wat die duidelijke signalen van een ontbrekende wil zijn wordt omschreven als: expliciet verbaal of fysiek afhoudend gedrag, maar ook - en vooral dat is nieuw - kan dat een passieve opstelling zijn die neerkomt op 'bevriezen'. Verkrachting kan niet meer verjaren. Seksuele intimidatie in het openbaar - zoals sissen, fluiten, klakgeluiden - en op sociale media wordt ook strafbaar. En dwang is voortaan een strafverzwarende factor.
De wet zal grote impact hebben op jongens en mannen - want die zijn voor negentig procent de daders. Geslachtsverkeer hoort altijd vrijwillig en gelijkwaardig te zijn, natuurlijk. Maar seks is ook rafelig, gaat bij onenightstands vaak samen met drank of drugs. Spijt achteraf, jaloezie op een nieuwe relatie van een ex; het hoort er allemaal bij. Hoe daarmee om te gaan na 1 juli? Wettelijk moet degene 'die seks initieert' alert zijn, maar wie neemt nou precies het initiatief? Is flirten niet langer onschuldig? Uitdagen, verleiden, waar veel vrouwen meester in zijn? Wat betekent het als dwang geen criterium meer is voor de onschuldpresumptie?
'Dit beginsel gaat niet veranderen, want de consequentie is zeer indringend: straf. Je zet met het strafrecht een hard middel in, dus dan moet je een grote mate van zekerheid hebben', zegt Ten Voorde. Wel zal volgens hem de ondervraging door de rechter, advocaat en officier van justitie scherper worden om te beoordelen of een verklaring 'geloofwaardig' is. Wellicht zal nog meer gekeken worden of er sprake is van een gedragspatroon bij de verdachte.
De zaak-Ali B. wordt gevoerd onder de 'oude' zedenwet, maar bevat in extreme mate de maatschappelijke druk en de juridische dilemma's die bij nieuwe casuïstiek vanaf 1 juli harder en scherper zullen worden. 'De uitzendingBooswas in deze zaak de katalysator. Daarin werden de verhalen van de vermeende slachtoffers uitgelicht, zonder enig tegengeluid, kritiek of nuance, hetgeen wel geschiedt indien je aangifte doet bij het zedenteam van de politie', zegt Simcha Plas, advocaat gespecialiseerd in (jeugd)strafrecht. 'De rol van media, sociale media en juicekanalen is al langer gigantisch groot. Iemand is hierin soms al veroordeeld voordat hij de rechtszaal in gaat. En de schade is ongekend groot. Een cliënt zei een keer tegen me: "Ik ben banger voor de journalist in de zaal dan voor de uitspraak van de rechter."'
Ali B. is in de publieke opinie een roofdier, die nooit 'nee' kan accepteren. En volgens zijn advocaat Bart Swier is het sinds de #MeToo-beweging 'uitermate moeilijk geworden om te twijfelen aan de woorden van een vrouw die zegt slachtoffer te zijn van een seksueel misdrijf. We moeten ervoor oppassen om alle aangeefsters van zedenmisdrijven te geloven op hun woorden.' Het Openbaar Ministerie heeft aangegeven met zijn eis rekening te houden met hoe er in de media is bericht over Ali B., net als met het veel te lang wachten voordat het proces kon beginnen.
Strafadvocaat Plas verdedigtvaak verdachten van een zedendelict, en meent dat de onschuldpresumptie onder druk kan komen te staan door negatieve berichtgeving in de media. 'De rechtsspraak is openbaar en dat is een groot goed en heeft een belangrijke functie, maar juist de beeldvorming voorafgaand aan een rechtszitting kan veel impact hebben.' En dat zet zich ook nog eens voort tijdens het proces: talkshows als verlengstuk van de rechtszaal.
Over die ontwikkeling zijn volgens Ten Voorde zorgen onder juristen. 'Advocaten hebben de vrijheid om in tv-programma's te spreken over hun zaken, rechters niet', zegt hij. 'De rechter moet zich afsluiten van het tumult, maar staat ook in de samenleving. Hij moet de schijn van vooringenomenheid voorkomen, maar ook scherpe vragen durven stellen. De officier moet alles afwegend tot een eis komen, maar lijkt steeds meer naast het slachtoffer te moeten staan. Hoe dan ook gaat het altijd over de vraag of er voldoende bewijs is voor het meest waarschijnlijke scenario, of dat overtuigend en consequent is. Dat is meestal diffuus.'
Het zal een grotere uitdaging worden om iemands onschuld of schuld te bewijzen. Kun je aantonen dat iemand niks liet merken of zei? Bevriezen is volgens Ten Voorde een begrip dat straks geregeld zal vallen. Wat ook kan leiden tot een strafproces is iemand onverhoeds beetpakken. Voor de wetgever is dat in beginsel tegen de wil van iemand. Of: als twee personen een hiërarchische werkrelatie hebben, dan moet de bovengeschikte er in beginsel van uitgaan dat iemand niet wil. De wetgever lijkt uit te gaan van een verificatieplicht: wilde de ander wel écht?
Het zal nog moeten blijken hoe rechters omgaan met de nieuwe wet in concrete gevallen. Het is de vraag of het daadwerkelijk gaat leiden tot meer veroordelingen, zegt Plas. 'Het rechtssysteem is al overbelast. Er liggen veel zedenzaken op de plank te wachten. Daarbij komt dat het systeem van bewijsbaarheid niet verandert en blijft gelden dat bij twijfel vrijspraak zal moeten volgen.'
Je moet na een aangifte nog scherper beoordelen of het een haalbare zaak is. Een proces is zeer ingrijpend voor alle partijen, zegt Ten Voorde. Volgens hem zal iemand door de nieuwe wet nog meer tot in detail moeten verklaren wat er is gebeurd. 'En dat is nogal wat, je gaat de molen in', zegt Plas. 'Soms duurt het meer dan twee jaar voordat je voor de rechter komt, je leven staat min of meer stil, het is niet te onderschatten wat dat met een cliënt doet. En door de nieuwe wetgeving en meer moeilijker zaken gaat het waarschijnlijk allemaal nog veel langer duren.'
Ze geeft een voorbeeld van een cliënt die ten onrechte was beschuldigd van een zedendelict. Ze ontmoette hem tijdens piketdienst in het politiebureau. Hij was van zijn bed gelicht na een aangifte van een Tinder-relatie en zei meteen tegen Plas: 'Het klopt niet.' Maar het slachtoffer had blauwe plekken in hals en borsten en zij verklaarde: 'Hij heeft me vastgebonden.' Maar hij zei: 'Dat wilde ze zelf.' Het ene verhaal tegenover het andere. 'Uiteindelijk heeft de politie ook haar telefoon in beslag genomen en daar bleek uit apps onder meer dat ze tegen vriendinnen had gemeld: "Dit is precies the bad guy van mijn dromen." Een ex van haar verklaarde dat ze van sm hield. De zaak is geseponeerd.'
Plas kent het toneelstukPrima Faciewaarin Tessa zegt dat we het bewijssysteem anders moeten inrichten. 'Ik snap dat het voor slachtoffers onrechtvaardig voelt dat als zij aangifte doen van een zedenfeit er vervolgens een sepot of vrijspraak volgt wegens gebrek aan bewijs. Maar tornen aan het bewijsminimum is tornen aan de fundamenten van onze rechtsstaat. Liever tien schuldigen vrij, dan één onschuldige vast.'
Michel van Bergen / ANP | Ali B. staat de pers te woord voordat hij de rechtbank ingaat om de strafeis te horen in verband met een zedenzaak