Japanse beren missen de zalm

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
12 oktober 2023
Tokio- Het eiland Hokkaido in het hoge noorden van Japan is het domein van de bruine beer. Maar hoelang nog? Door klimaatverandering is er dit jaar een groot tekort aan voedsel. Normaal gesproken keert de zalm in de herfst terug vanuit zee om in de rivieren op Hokkaido eitjes te leggen en kunnen beren zich ruim tegoed doen aan deze vis, hun belangrijkste voedselbron. Door de opgelopen temperatuur - het zeewater rond Hokkaido is nog steeds twintig graden en dat is vijf graden hoger dan normaal in oktober - laat de grote zalmmigratie echter op zich wachten. Zalmen gedijen niet in water warmer dan zeventien graden.
De voedselschaarste wordt versterkt doordat er dit jaar aanzienlijk minder eikels zijn gevallen. Dat is ook een belangrijke energiebron voor beren omdat eikels veel vet en koolhydraten bevatten. De gevolgen zijn desastreus, vooral in het Shiretoko National Park op Hokkaido. Wetenschappers schatten dat tachtig procent van de berenjongen daar dit jaar al is gestorven van de honger. Ook worden er opmerkelijk veel volwassen beren in het gebied gespot die vel over been zijn. In de herfst horen de dieren juist grote vetreserves aan te leggen om zich daarna te kunnen terugtrekken voor een langdurige winterslaap. Wanhopige beren gaan steeds verder de zee in om naar vis te zoeken en voeden zich noodgedwongen met zeewier dat op de stranden aanspoelt, merken vissers.
De berensterfte wordt daarnaast ook veroorzaakt door de jacht. Honger drijft de wilde dieren vaker vanuit de natuurparken naar bewoond gebied. Ze worden afgeschoten als ze belangrijke gewassen vernielen, een kostenpost die in de miljoenen kan lopen. Of omdat ze een gevaar vormen voor de bevolking en het vee. Triomfantelijk meldden de autoriteiten eind augustus dat de 'Ninja-beer' die sinds 2019 op Hokkaido zeker 66 koeien had aangevallen, eindelijk was geveld. Vorig jaar werden er op het eiland ruim duizend beren afgeschoten.
Volgens woordvoerder Junkichi Mima van het Wereldnatuurfonds in Japan was de populatie bruine beren op Hokkaido de laatste jaren iets toegenomen. 'Het uitsterven van het dier op het eiland is nog niet aan de orde. Maar de stijgende temperatuur van de zee is zorgwekkend. Als dit jaren voortduurt zullen de beren en de natuur daarvan ernstige gevolgen ondervinden.'