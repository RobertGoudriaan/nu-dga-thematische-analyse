Een zingende kraai

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
1 juni 2023
Is de dichter een 'vlerk'?Omdat de poëzie hypocriet of huichelachtig zou zijn? Daar zou toch alleen maar sprake van kunnen zijn als de dichter overtuigd is van de noodzaak tot het bezingen of benoemen van iets wat waardevol is, met een instrument dat gebrekkig is. Anders kan de ontgoocheling niet zo groot zijn.
Dat het dichten, of het lezen van een gedicht, een verlangen uitdrukt maar eindigt in banaliteiten, aanstellerij, onwaarheid - het is een 'probleem' zo oud als de geschreven moderne poëzie. Er zullen vast dichters zijn die weinig twijfel kennen en ieder eigen woord en elke regel om te zoenen vinden, maar de ambivalentie is vaak interessanter en waarachtiger, vooral als de dichter intussen wel dóór blijft schrijven, tegen wil en dank.
Zoals Menno Wigman dichtte inMisverstand:poëzie is 'een ziekte/ die je met een handvol hopeloze idioten deelt,// een uitgekookte klacht die anderen vooral verveelt/ en 's nachts - eenheelkunstis het niet'. Zwart-romantisch maar ook ironisch, omdat de dichter natuurlijk heel goed weet dát hij overdrijft, op het absurde af zelfs (sinds 'een maand/ of drie' wordt er niet meer in poëzie geloofd, een grappig detail, ingegeven door binnenrijm). Het gedicht getuigt van zelfkennis en zelfspot, maar neemt 'de' poëzie serieus.
Ook Idwer de la Parra heeft in zijn tweede bundelVlerkzo zijn twijfels over het dichten, vooral over de dichter zélf. Zo lees ik ergens: 'wanneer de taal/ begint te zingen, dan neemt de leugen/ bezit - maar je eigen gestamel is minstens/ zo ijdel, je vormeloosheid een vorm op zich'. En in dit fraaie, korte gedicht is de walging absoluut, evenals de volharding:
Dichterschap, dit verendek - rukwind mort aan de pennen.
Ik wil ze kwijt maar durf ze zelf niet neer te leggen.
Moeder, wat is er van mij geworden? Een zingende kraai?
Toch ziek om al die lelijkheid fraai te willen zeggen.
De dichter als kraai, die denkt dat hij met zijn gezang kan verheffen, en intussen instinctief door blijft krassen. Als je niet oppast kom je nog uit bij termen als het 'sublieme', het 'ontoereikende' - je zou er glibberig van worden. Maar dat gebeurt me niet bij deze gedichten, daarvoor is deze stem te laconiek, te zelfbewust, te precies en te bescheiden.
Neem alleen al het openings- en titelgedicht, dat in de eerste regels een impasse beschrijft: 'Dit stoort me, ze schreef me/ en noemde me vlerk, ik las/ in dat woordje geen ja en geen nee'. De geliefde schrijft dat er 'welzeker' genoeg heuvels met paden te beschrijven zijn, genoeg maneschijn, allerlei moois en opmerkelijks (gefluit 'dat ooit uit die eitjes zal klinken'). Maar: 'beter niet samen'. Drama! Het lijkt allemaal hoogst romantisch (wat is 'vlerk' eigenlijk een lief, sierlijk woord, ook in de zin van 'vleugel'), en alle ingrediënten zijn voorhanden, de liefde, het geschreven woord, de natuur, de onbereikbaarheid van de ander. Maar dan volgen die laconieke, slimme slotregels, die al het voorgaande versterken én op z'n kop zetten:
Nou, wanneer je zo ontwaakt, dan moet je wat. Diep nadenken over de betekenis.
Waarom moet ik hierom glimlachen? Door dat 'Nou', na al dat gevoelige en verhevene - er staat nog net niet 'Dan heb ik echt zoiets van uh'. Ook is het fijn om een gedicht te lezen dat op de hoogte is van de traditie, van de aannames die je als lezer kunt hebben. Een tekst die zelfbewust kan spelen, want het spel is essentieel in de literatuur, al is de boodschap nog zo urgent. 'Jaja', relativeert het gedicht zichzelf, 'het onzegbare, het sublieme, ik ga er eens diep over peinzen. Misschien wel bij kaarslicht!'
Dit zijn gestroopte gedichten, veelal titelloos. Heel soms wordt het toch even wat dichterlijk ('arabesken van de ziel vertalen zich/ in plattegronden'), maar het blijft gelukkig bij een paar momenten. Hier geen hang naar diepzinnigheid, waardoor je juist aan het denken wordt gezet. Geen zogenaamde wijze lessen, wel ironie. De gedichten zijn niet afstandelijk, en niet opdringerig. Ook geen narcistisch-theatrale vertelstem of een oeverloos, larmoyant dankwoord achterin, zoals je tegenwoordig in veel bundels aantreft - nee, dit werk straalt in alles bescheidenheid uit en liefde voor het beeld en het omringende, en laat zien dat goed kijken naar wat er (nog) is, evengoed betrokkenheid en engagement toont als je stem verheffen.
Al in zijn debuutGrond(2016) liet De la Parra het niet bij 'boom' of 'vogel', maar gebruikte hij woorden als 'tuimelduif', 'roerdomp', 'meerkoet', 'waterjuffers', 'kornoelje', 'kragge' en 'koningskaars'. Zorgvuldig kijken, kennen en benoemen, als een vorm van natuurbehoud. Ook inVlerkis naamgeven belangrijk: 'linden', 'platanen', de 'bisschopstaven' van varens, 'zoetwaterkreeft', 'jakobsladder', 'liesgras'.
Je kunt zeggen dat hier de achtergrond spreekt van een dichter die tuinman en kruidenteler is, maar het is denk ik fundamenteler. Zoals een gedicht begint: 'Ik kan zin en onzin niet langer onderscheiden', een gedachte die ontstaat bij het zien van 'een fluweelboom roder dan ons krieken'. De dichter heeft 'niets te bewijzen, wil niets overtreffen', maar toch moet er getuigenis worden afgelegd: 'in de eindeloze reeks banaliteiten/ kan het altijd nóg roder, nóg poëtischer - en dat wilde ik je toch even zeggen'.
De mens is een stoorzender, ja, maar wat is zijn taak? Benoemen? Vernietigen? Bewonderen? 'Eigenlijk staan de dingen stil./ Ze laten het aan mij'.
IDWER DE LA PARRA Vlerk De Bezige Bij, 48 blz.