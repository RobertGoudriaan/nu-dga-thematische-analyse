Links mag weer lachen Verzet Essay Hoe we ons tegen de contrarevolutie kunnen verzetten

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
5 september 2024
Lang leken progressieve politici verlamd door de retoriek van radicaal-rechts. Maar de omslag lijkt aanstaande. Niet alleen in de VS, ook in Europa begint links de waarheid terug te veroveren.
'Weet je wie ik ben?J.D. Vance - ik voer campagne voor het vicepresidentschap.'
'Oké.'
Het is zo'n filmpje dat je al zestien keer op sociale media voorbij hebt zien komen, en waar je vrienden je nog eens apart op wijzen: Trumpsrunning matedie pijnlijke momenten beleeft in een bakkerij in de staat Georgia. Eerder had Vance zich tijdens een campagnebijeenkomst al overschreeuwd met een misplaatse grap over kinderloze kattenvrouwtjes. Nu stuitte zijn wat al te familiare houding op een muur van onverschilligheid.
We zien Vance op de rug aan de toonbank, omringd door bodyguards. Aan de andere kant blikken een zwarte vrouw en een latino man wantrouwend naar Vance en dan weer naar de camera. 'Hoelang werk je hier al?' probeert Vance.
'Twee jaar', zegt de man.
'Oké', zegt Vance, en vraagt vervolgens hoelang de zaak al bestaat.
'Ongeveer vier jaar', antwoordt de vrouw.
'Ongeveer vier jaar', herhaalt Vance haar antwoord, 'Oké.'
'En jij, hoelang werk jij hier al?' vraagt hij weer aan iemand anders.
'Iets meer dan zes maanden.'
'Oké', zegt Vance.'That's good.'
De ongemakkelijkheid straalde van alles af, maar de echte killer zat in de commentaren onder het filmpje. 'Zelfs zijn kapper heeft een hekel aan hem', schreef iemand daar, bijgevoegd eenstillvan de achterkant van Vance's hoofd, waarop zich een mislukt bloempotkapsel aftekende.
Even his hairdresser hates him. Het was het moment dat ik in de lach schoot. Niet zomaar een beetje, maar onbedaarlijk. Niet lang daarvoor was J.D. Vance gepresenteerd als de ultieme aanwinst van het Trump-kamp. De auteur vanHillbilly Elegy,een zoon van de arme Midwest, iemand die taal van het volk sprak - het volk dat zich opmaakte om massaal op Trump te stemmen en de Democraten weg te blazen.
Trump, op wie alle kritiek leek af te ketsen, die niet lang daarvoor een moordaanslag had overleefd, op glorieuze wijze zelfs - en nu in alle kritieke staten aan kop ging in de peilingen. Trump, voor wie een plan klaarligt (Project 2025) dat voorziet in een effectieve overname van het Amerikaanse staatsapparaat.
En toen was er dat moment in die bakkerij in Georgia.
De uitdrukking 'de keizer gaat naakt' wordt vaak gebruikt als een soortgotcha-moment, zo van: zie je wel. Ik heb je te pakken. Maar in het bewuste sprookje staat de keizer al de hele tijd naakt, alleen durft niemand hem dat te zeggen. Tijdens een parade roept een jongetje dat nog geen besef heeft van maatschappelijke codes ineens: 'Hé, maar de keizer gaat naakt!' Het jongetje zegt gewoon wat hij ziet, wat de werkelijkheid ís. Het hardop uitspreken van die zin werkt als het verbreken van een betovering. Plotseling kan iederéén de werkelijkheid zien voor wat die is. Hier staat de heerser, ontdaan van al zijn waardigheid en autoriteit. Hij is niet langer iemand om te vrezen, maar een mens als wij allemaal.
Die terloopse opmerking over die kapper had op mij een vergelijkbaar effect. De lach die ze aan me ontlokte was meer dan alleen het plezier om iemand die zich in een ongemakkelijke situatie heeft gemanoeuvreerd. Ze had vooral ietsbevrijdends,alsof ik J.D. Vance, Trump, diens maffe zoons, Rudy Giuliani, Roger Stone en de hele optocht van horrorclowns en halvegaren in Trumps kielzog ineens weer kon zien voor wie ze zijn.
Eerder ontstond in de Verenigde Staten zelf al zo'n moment dankzij het woord'weird'.Tijdens een campagnebijeenkomst gebruikte gouverneur Tim Walz, de running mate van Kamala Harris, de term om Trump en diens entourage aan te duiden. Of hij het nou van tevoren had bedacht of niet, er gebeurde iets. Het woord kreeg vleugels in de progressieve media.
Ook dit was zo'n 'de keizer gaat naakt'-moment, want naar normale menselijke standaarden zíjn Trump en de zijnen natuurlijk ook volkomen weird, en het is eigenlijk nog vreemder dat we dit in de loop van de jaren normaal zijn gaan vinden. Hoe kan het ooit normaal zijn dat het machtigste land ter wereld vier jaar is geleid door een narcistische en maffiose leugenaar met het werkgeheugen van een goudvis? Hoe kan het normaal zijn dat een man die weigert zijn verkiezingsnederlaag toe te geven en die zijn aanhang tot de bestorming van het Capitool heeft aangezet, opnieuw kans maakt op de overwinning? Het was een zeldzaam moment van ongehinderd durven zeggen hoe het is.
'Fascisten regeren via angst; maar wij zijn niet bang vanweird people',zei Walz nog maar eens. Het gaf de Democraten vleugels, alsof ze zich van iets hadden bevrijd, van een last die maakte dat ze zich aldoor klein hielden, gebukt als ze gingen onder dedoom and gloomdie Trump en de zijnen nu alweer jaren over het land uitstorten.
Als president leek Trump met alles weg te komen: het stigmatiseren van migranten en minderheden, het koeioneren van bondgenoten, het flirten met nietsontziende despoten als Poetin, Xi en Kim Jong-un of het bagatelliseren van een levensbedreigende pandemie. En ook ná zijn presidentschap gleed alles van hem af, van verzinsels over gestolen verkiezingen tot de veroordeling door een federale rechter. Wie zou daar als politieke tegenstander niet radeloos van worden?
Maar plotseling was er dat ene woord, dat alles in perspectief plaatste en de vacuümgetrokken ideologische ruimte van nieuwe zuurstof voorzag. Het stelde de Democraten in staat te doen waar ze traditioneel goed in zijn: een verhaal vertellen van hoop, van optimisme, van gezamenlijk dingen ondernemen en Amerika sterker en beter maken.
Of het genoeg is om de verkiezingswinst in november binnen te slepen, moet blijken. Maar er is iets veranderd in het wezen van de Democraten, alsof er een banvloek is doorbroken. Het is zoals Tolstoi beschrijft inOorlog en vrede:het leger wint datbeslotenheeft om te winnen. Je moet een daad stellen, een kracht in jezelf aanboren, en dát is in elk geval gelukt.
Vanuit Europa wordt hier met afgunst naar gekeken.Net als de VS is ons continent alweer een paar jaar in de greep van de contrarevolutie die radicaal-rechts opstuwt tot aan de poorten van de macht en deze op een aantal plekken zelfs in het centrum van de macht heeft gezet - nota bene in ons eigen land. Kan wat in Amerika gebeurde hier in Europa worden gereproduceerd? Kunnen progressieve partijen het juk afwerpen dat op hen drukt; de banvloek doorbreken en de radicaal-rechtse ballon doorprikken, de paranoïde angstvisoenen van radicaal-rechts laten voor wat ze zijn?
De 'massa-immigratie', de 'islamisering', de 'woke-dictatuur', de 'klimaatgekte', de 'decadentie' en de 'omvolking' - allemaal termen die radicaal-rechts heeft ingezet om een nieuwe werkelijkheid te scheppen waarin alle problemen aan buitenlanders, de islam en 'linkse elites' worden gekoppeld.
'Wij laten een andere waarheid zien', zei Cyril Hanouna, een populaire Franse tv-presentator die zijn talkshow ten dienste stelde aan de radicaal-rechtse agenda, recentelijk in een interview. 'Wij', dat waren zijn eigen zender C8, CNews en radiozender Europe1 - alle drie eigendom van de ultrakatholieke magnaat Vincent Bolloré. 'Daarmee gaan we tegen de heersende opinie in', vervolgde Hanouna, 'en dat verontrust, want misschien is onze waarheid wel dé waarheid.'
Kunnen progressieve partijen de waarheid terugveroveren?Il faut que la peur change de camp,zeggen de Fransen: de angst moet van kamp veranderen. Is links in Europa in staat om net als de Democraten in de Verenigde Staten de verlammende demon af te schudden en elan te hervinden? Af te rekenen met het gebully, het cynisme en het gehoon? Zou het mogelijk zijn de apocalyptische angstvisoenen van radicaal-rechts ineen te doen schrompelen tot de ordinaire bangmakerij die het is? Het is iets waarvan linkse politiek leiders bij ons dromen, en waar speechschrijvers op kauwen.
Afgelopen zomer, tijdens de Olympische Spelen,was er in Frankrijk al even zo'n moment. Aanvankelijk was er controverse en verontwaardiging. Steen des aanstoots was eentableau vivantvan dragqueens tijdens de vier uur durende openingsceremonie. De scène duurde al met al nog geen minuut, maar een mondiale rel was geboren.
Conservatieve christenen zagen er een persiflage van Da Vinci'sLaatste avondmaalin en schreeuwden moord en brand. In Frankrijk kwam het felste vuur van Philippe de Villiers, een voormalig politicus en oprichter van het historische themapark Puy du Fou, dat de Franse geschiedenis glorificeert. Hij zag slechts ontaarding, misvorming en ontheiliging. 'Voor het oog van de wereld hebben we de zelfmoord van Frankrijk in scène gezet', schreef hij in een breed gedeeld opiniestuk.
Vanuit Hongarije roerde de invloedrijke rechtse blogger Rod Dreher zich. Deze Amerikaan geldt als boegbeeld van de onliberale contrarevolutionaire beweging die het Hongarije van Viktor Orbán als thuisbasis ziet. Hij woont sinds 2022 in Boedapest en zorgde ervoor dat Orbán in rechtse Amerikaanse kringen tot superster uitgroeide. Dreher ging zover te stellen dat de Franse president Emmanuel Macron de olympische ringen had getransformeerd totglory holes(googel maar eens wat dat zijn).
In ons land was hetTelegraaf-journalist Wierd Duk die het moment aangreep om zijn ondergangsdenken de vrije loop te laten. Zag hij eerder de per ongeluk afgebrande Notre-Dame als een 'symbool van onze vermoeide beschaving', nu duidde hij de dragqueens als 'onderdeel van de huidige tsunami aan woke pogingen om het Westen, onze geschiedenis, tradities, onze gebruiken, normen en waarden te ondermijnen'. Op het socialemediaplatform X sprak Duk van 'de decadente zwakte' die het Westen hiermee zou tonen, 'de verheerlijking van perversiteit'.
Het paste allemaal naadloos in het koor zoals dat eerder dit voorjaar ook in Boedapest klonk, tijdens de Conservative Political Action Conference (cpac). Hier liet PVV-leider Geert Wilders de ideologische spierballen rollen en ging hij tekeer tegen de 'massaimmigratie', de 'linkse elites' die deze mogelijk maakte en de 'verdunning' van de joods-christelijke cultuur die er het gevolg van was. De rechtse activiste Eva Vlaardingerbroek sprak ongegeneerd over 'omvolking' en stelde dat het vijf voor twaalf was voor de westerse beschaving.
Maar tijdens de Olympische Spelen in Parijs vielen de onheilstijdingen en het doemdenken volkomen dood. Fransen omhelsden de spectaculaire openingsceremonie massaal; 86 procent sprak van een 'succes'; 96 procent toonde zich 'tevreden'. Ineens stonden de doemdenkers en boeroepers te kijk als degrincheux,als azijnpisserige spelbedervers. Niet langer waren ze de onverschrokken voorhoede van een contrarevolutie die de afgelopen jaren overal aan terrein won. Ze waren vooral erg sneu.
Ook dit was zo'n moment van bevrijding. Je kon je door het radicaal-rechtse doemdenken laten bevangen, erdoor gefascineerd zijn of geïntimideerd - je kon er ook voor kiezen het links te laten liggen en van de wedstrijd gaan genieten. Het is maar een idee, maar zouden we dit niet ookbuitende sfeer van de Olympische Spelen moeten doen?
Feit is dat het radicaal-rechtse verhaaldaar nog steeds oppermachtig is. Zoals socioloog Jan Willem Duyvendak, auteur van het bij Oxford University Press verschenenThe Return of the Native,opmerkte, heeft het zich de afgelopen twee decennia gevestigd als 'het masterframe van de Nederlandse politiek'. En niet alleen in ons land, in vrijwel de gehele Europese ruimte.
Dat uitte zich in de golf van verkiezingsoverwinningen die rechtspopulistische partijen sinds 2016 boekten. Maar het blijkt ook uit het gemak waarmee radicaal-rechtse propagandisten de progressieve tegenstander wegzetten als losgezongen van de werkelijkheid. Links is nooit zomaar links, maar steeds 'de linkse elite', die de nationale identiteit heeft opgeofferd op het altaar van de 'multikul' en de belangen van de gewone man heeft verkwanseld aan het internationale zakenleven. Radicaalrechtse politici honen ('zuurlinks'), bespotten ('wokegekkies') en beledigden ('heks') dat het een lieve lust is.
Zeggen dat links het zich maar laat welgevallen, zou te cru zijn. Maar het is haast onvermijdelijk dat wie zich in zo'n frame gevangen weet zich er ten slotte naar gaat gedragen. Het kruipt onder je huid, je raakt afgestompt, zozeer dat je gaat twijfelen aan jezelf, en je je begint af te vragen of de tegenstander niet gelijk heeft - al was het maar een beetje. Je zag het met het geflirt met het veelbesproken 'Deense model' of met GroenLinksPvdA-leider Frans Timmermans, die in een interview met dagbladTrouwsuggereerde dat asielmigratie de verzorgingsstaat dreigt op te blazen. Het is een soort politiek Stockholmsyndroom - al is er van een fysieke gijzeling geen sprake. Maar van een ideologische des te meer.
Veruit het opmerkelijkste is deeffectiviteitervan. We zouden worden overlopen door asielzoekers, hele wijken zouden door moslims zijn overgenomen, op scholen en universiteiten zouden linkse activisten een dictatuur van woke en genderideologie hebben gevestigd die zich razendsnel over de samenleving aan het verspreiden is. Klimaatgekte zou ons tot astronomische uitgaven dwingen, terwijl supranationale organisaties de levenssappen van de natiestaat als een vampier hebben opgezogen. Ondertussen zou de individualisering de gemeenschapszin fataal hebben ondermijnd en heeft het relativisme van 1968 niet alleen de klassieke notie van gezag uitgehold, maar ook onze ideeën over goed en kwaad, mooi en lelijk, waar en onwaar op losse schroeven gezet. Alles opgeteld kun je niet anders dan concluderen dat de westerse beschaving als zodanig op het spel staat.
Maar wie dit frame aan nadere inspectie onderwerpt, ziet dat er hoegenaamd niets van klopt. Zoals gezaghebbende migratiehistorici als Jan en Leo Lucassen publicatie na publicatie laten zien, is asielmigratie al jaren constant en met een beetje politieke wil prima handelbaar. Van islamisering van de Nederlandse samenleving is geen sprake. Voor zover die al bestaat, is ze lokaal en betreft het een wijk of een paar straten - op geen enkele manier vormt het een bedreiging voor onze levensstijl. De zo gevreesde 'genderideologie' die op het punt zou staan de traditionele man-vrouwordening omver te werpen is een marginaal verschijnsel en de 'klimaatgekte' is niets anders dan de zeer terechte zorg om het leefmilieu en stimuleert de technologische innovatie en ondernemerszin.
Bij de individualisering zoals die sinds 1968 in een stroomversnelling is gekomen, kun je allerlei vraagtekens zetten, maar op uiteenvallen staat de Nederlandse samenleving toch echt niet. Er zijn allerlei issues en problemen, maar onoverkomelijk is het allemaal niet. Toch leven we nu al een paar decennia in het besef van een existentiële crisis - het succes van een term als 'omvolking' is daar een indicatie van.
Er is, kortom, sprake van een daverend retorisch succes van radicaal-rechts. Niet alleen heeft radicaal-rechts zich - Cyril Hanouna indachtig - met succes meester gemaakt van de waarheid, tegelijk claimt het te weten wat mensen écht beweegt, waar denatuurlijkebehoeftes liggen, namelijk bij een mythische gemeenschap, een eenheidstoestand waar de tegenstellingen van het mens-zijn niet aan de orde zijn - waar geheeld is wat de moderniteit stuk heeft gemaakt.
Hierbij wordt achteloos gesproken over 'cultuur'. Maar onder de oppervlakte sluimert het oudere verhaal van het bloed, het ras en de strijd. Want wie zichzelf als wit ('blank') en christelijk definieert, heeft groot gelijk zich bedreigd te voelen door niet-westerse migratie. In die optiek is het verzet daartegen niet meer dan een angstreflex, en wat radicaal-rechts wil (én doet) niet meer dan tegemoetkomen aan een in de samenleving opwellende behoefte. Het is het antwoord dat zich aandient als vanzelfsprekend, als noodzakelijk. Daar geen gehoor aan te geven, dát zou pas misdadig zijn.
Ik hoor het Marion Maréchal, vaandeldraagstervan radicaal-rechts in Frankrijk, nog zeggen tijdens een interview dat ik ooit met haar had. Verontruste commentatoren hadden het over delepénisation des esprits,het in de samenleving doorsijpelen van de denkbeelden van Jean-Marie Le Pen, de oprichter van het Front National en icoon van extreem-rechts. Maréchal, diens kleindochter, keek niet-begrijpend. Hoezo normalisering van radicaal-rechts? Wat het Front National (tegenwoordig Rassemblement National) genormaliseerd had, was de realiteit! 'Als je dertig jaar geleden begon over het probleem van immigratie keken mensen niet-begrijpend', zei Maréchal op triomfantelijke toon. 'En moet je nu eens zien!'
Dit was een ongekend staaltje retorische bluf. Twintig jaar lang was het publiek eerst vanuit het FN en vervolgens ook vanuit centrum-rechts en delen van links voorgehouden dat de gastarbeider van weleer eigenlijk een moslim was wiens waarden onverenigbaar waren met die van het verlichte Westen. Er was verteld dat de kwesties in de samenleving bovenalcultureelvan aard waren. Dat het werkelijke probleem was dat we niet langer wisten wie of wat we als samenleving waren, wat onzeidentiteitwas, en dat het onze opdracht was om daarnaar op zoek te gaan.
In Frankrijk belastte de centrum-rechtse president Nicolas Sarkozy zelfs een minister met deze taak. Het 'brede maatschappelijke debat' dat die erover organiseerde bleek vooral een invoegstrook naar radicaal-rechts. Nu, een tiental jaren later, volstond het voor Maréchal om simpelweg te zeggen:voilà,de mensen zijn verward en bezorgd, wat wij zeggen is het vanzelfsprekende antwoord op een praktisch probleem.
Zo zou het ook in Nederland gaan. We raakten in de ban van een eindeloze zoektocht naar wie wij zijn, naar de verloren gemeenschap, de mythische eenheid. Ook links raakte daarin verstrikt. Het sprak evengoed over de noodzaak tot 'integratie'. Maar die term impliceert dat er iets is waarin je integreert, waarvan je onderdeel wordt, iets vastomlijnds, iets wat je nieuwkomers kunt voorhouden. Zo stelde Paul Scheffer dat in zijn essayHet multiculturele drama.Ook links zette hij daarmee tot een eindeloze zoektocht aan naar het wezen van de Nederlander en de Nederlandse samenleving. Het bleek een steeds opschuivende horizon, want steeds als je dacht dat je de Nederlandse identiteit te pakken had, lag het toch weer ingewikkelder.
Tegelijkertijd bezweken ook delen van links voor de druk van 'het benoemen' en werden ze zo verder meegezogen in de culturalistisch-identitaire draaikolk die het publieke debat was geworden. Als er problemen waren, moest je die benoemen, dat was geen onredelijke eis. Maar dat was niet waar het de benoemers om ging. Het ging om de erkenning dat de sociaal-economische blik tekortschoot. Problemen met migranten konden niet worden opgelost met fatsoenlijke woningen, degelijk onderwijs en werk. Het probleem waren de migranten zélf. Het was waar ze vandaan kwamen, wat ze geloofden en hoe ze eruitzagen. Dát was wat benoemd moest worden. Wie dat anders zag was een 'wegkijker', en wie wilde dat zijn?
Ondertussen bewoog de geschiedenis onverstoorbaareen andere kant op, richting méér individualisering, méér emancipatie en méér diversiteit - een loskomen van repressieve en knellende kaders, kortom. Het homohuwelijk is daar het beste voorbeeld van, maar dat geldt evengoed voor de #MeToo-beweging en de toegenomen aandacht voor minder zichtbare vormen van discriminatie en racisme. Klimaatbewustzijn is de afgelopen jaren spectaculair toegenomen.
Het maakt dat we in de paradoxale toestand zijn geraakt dat radicaal-rechts zich in het centrum van de macht bevindt, maar daar feitelijk niet zoveel kan uitrichten. Tegelijk weet links zich in de oppositie, zelfs als de geschiedenis haar kant op beweegt. Dit frustreert links, en de komende maanden zal het ook radicaal-rechts gaan frustreren, wanneer de PVV-ministers uit het kabinet-Schoof tegen de muur van de realiteit oplopen.
In zijn destijds veelbesproken essayOnbehagenliet schrijver Bas Heijne in 2016 op subtiele wijze zien dat deze toestand in zekere zin inherent is aan de moderne conditie. Het individu is verregaande zelfbeschikking in het vooruitzicht gesteld, maar ervaart in zijn eigen leven juist vooral een verlies ervan. 'Er is te veel dat zijn aandacht opeist, empathie van hem verlangt, hem confronteert met zijn eigen beperkingen.' Dit voedt een ontevredenheid, eenonbehagendat de moderne mens doet terugverlangen naar de verloren gemeenschap, en het maakt hem ontvankelijk voor de visoenen van Trump, Orbán en Wilders.
Deze politici stellen een terugkeer naar de een goede oude tijd in het vooruitzicht, toen het Westen nog vanzelfsprekend dominant was in de wereld, er nog geen migranten waren, en het gezag van de witte man niet ter discussie stond. Hier opent zich een oneindige cyclus van ontevredenheid, nostalgie en frustratie, gevoed door de niet te stillen behoefte aan een verbindende mythe in het ik-tijdperk. Een sociaal-economische uitweg was er volgens Heijne niet langer.'Das war einmal',schreef hij.
Als dat werkelijk zo is, kan links wel inpakken, want een strijd op het terrein van cultuur en identiteit verliest het geheid, zoals inmiddels wel afdoende is gebleken. Mogelijk heeft Heijne gelijk en is er eigenlijk geen uitweg. Tegelijk: wat hebben progressieven te verliezen door het niet toch te proberen? De Democraten in de Verenigde Staten hebben laten zien dat het mogelijk is om én Trump en de zijnen als een stelletje charlatans te ontmaskeren, én een eigen enthousiasmerend verhaal te vertellen. Een verhaal dat niet naar het verleden terughaakt, maar zich in de toekomst projecteert en een boodschap van hoop bevat en van samen politieke avonturen ondernemen. Vanmeedoen.
In Nederland heeft links de mond vol van wat links moet doen. Dan verschijnt er weer een vermanend pamflet dat begint met 'links moet'. Maar links weet best wat het moet doen. Het is tijd dat het dat gaat doen.
'Fascisten regeren via angst; maar wij zijn niet bang van weird people', zei Walz nog maar eens