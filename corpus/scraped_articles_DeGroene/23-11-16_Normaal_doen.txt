Normaal doen

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
16 november 2023
Harald Jähner toont zich, net als inWolfstijd,inHoogteroeseen meeslepend verteller. Adembenemend moet het leven in de Weimarrepubliek zijn geweest. En toch wringt er wat.
De Republiek van Weimar,geboren uit de Duitse nederlaag in de Eerste Wereldoorlog en vijftien jaar later, in 1933, door de nationaal-socialisten geliquideerd, staat weer volop in de belangstelling. Daar zijn goede redenen voor - afgezien, uiteraard, van de nooit verdampende aandacht voor de Tweede Wereldoorlog en alles wat daarmee verbonden is. Aan de ene kant vormt de Republiek een blijvende bron van inspiratie, als broedplaats van ongekende creatieve initiatieven en opvattingen, op de meest uiteenlopende terreinen, variërend van architectuur en filosofie tot film en dans, maar ook van radicale bewegingen op het terrein van emancipatie en seksualiteit.
Maar Weimar fungeert ook als spookbeeld, zoals de Nederlandse historicus Patrick Dassen twee jaar geleden betoogde in zijn monumentale en veelgeprezen studieDe Weimarrepubliek.De ondertitel van zijn boek is even veelzeggend als omineus:Over de kwetsbaarheid van de democratie. Hoewel Dassen uitdrukkelijk waarschuwt voor te gemakkelijke vergelijkingen, wijst hij op enkele verontrustende parallellen tussen de neergang van Weimar en actuele ontwikkelingen in verschillende Europese landen - en de VS - zoals de uitholling van het constructieve midden, de aantasting van de rechtsstaat en de bloei van rechts-nationalisme, populisme en samenzweringstheorieën.
WieDe Weimarrepubliekgoed leest, ziet evenwel nog een parallel: de ondergang van de Republiek, aldus Dassen, was namelijk helemaal niet zo vanzelfsprekend en onvermijdelijk als later vaak is aangenomen. Vanaf het midden van de jaren twintig stond Duitsland er economisch, cultureel en politiek goed voor en was de gedachte dat de Republiek tot de ondergang gedoemd was betrekkelijk ver weg. In dat vertrouwen van toen schuilt, kortom, ook een waarschuwing: het kan politiek snel verkeren als krachten die onder de oppervlakte leven, in een ernstige crisis vrij spel krijgen.
Zoals Dassen wil ook de Duitse journalist en cultuurhistoricus Harald Jähner in zijn boekHoogteroesde geschiedenis van de Republiek van Weimar niet 'achteruit lezen', vanuit het perspectief van haar latere ondergang, maar vanuit de gedachte aan 'een open horizon', zoals hij aangaf in een interview met de Duitse radio, om er direct aan toe te voegen dat 'die er feitelijk ook was'. En vanuit dat perspectief ziet de geschiedenis van de Republiek van Weimar er wezenlijk anders uit, aldus Jähner.
Hoe productief zo'n open visie is, laat Jähner zien inHoogteroes,in het Duits verschenen onder de titelHöhenrausch: Das kurze Leben zwischen den Kriegen.Het werd in Duitsland zeer lovend ontvangen, precies als zijn vorige boek,Wolfstijd,een geschiedenis van Duitsland in de eerste tien jaar na de oorlog, dat ook in Nederland een hit was. InHoogteroestoont Jähner zich wederom een begenadigde, meeslepende verteller, met een scherp oog voor sprekende thema's en interessante personages en in staat krachtige beelden op te roepen. Dat gebeurt direct, vanaf de eerste bladzijden, waarin hij een beknopte maar treffende schets geeft van de vestiging van de Republiek in 1918-1919, tegen de verdrukking in, in weerwil van chaos, gewapend verzet en opstanden; het mooist zijn evenwel de hoofdstukken over de culturele bloeitijd van Weimar, de jaren 1924-1930, die de eigenlijke kern van het boek vormen.
De titelHoogteroesdraagt alles al in zich: het leven in de Weimarrepubliek was adembenemend, beheerst door een euforie die de bergbeklimmer of wandelaar op grote hoogte kan ervaren door zuurstofgebrek. Het woord roept, zowel in het Duits als in het Nederlands, associaties op met adjectieven als extreem, visionair, grenzeloos, gevaarlijk, snel, instabiel, radicaal, nerveus - precies het soort gevoel dat Jähner in zijn boek wil oproepen.
In naam van de waarachtigheid werden grenzen opgezocht en werd gebroken met wat tot dan toe als mooi, netjes en beschaafd gold, of het nu ging om architectuur en vormgeving, waar Bauhaus resoluut brak met diepgewortelde tradities, of om de emancipatie van - vooral jonge - vrouwen, zowel economisch als in de publieke ruimte en in de relationele sfeer. Dat die emancipatie door velen werd betreurd en betwist, deed daar niets aan af, net zomin als het feit dat veel (mannelijke) verdedigers uiteindelijk heel ambivalente of zelfs hypocriete opvattingen bleken te koesteren.
Met de emancipatie en vrijheidsdrang deden ook andere omgangsvormen en normen hun intrede, in het uitgaansleven, in de mode, de liefde en de seksualiteit. Dansen werd een vorm van - nu eens woeste, dan weer spirituele - lichamelijke expressie in plaats van een pas de deux, zowel op de dansvloer in een van Berlijns mega-uitgaanspaleizen als op de bühne van het professionele danstheater. Maar er waren ook gigolo's, vaak oud-soldaten, die discreet en tegen betaling als danspartner van vrouwen optraden, ook 's middags, in danszalen waar kinderopvang beschikbaar was. Nieuwe dans- en muziekstijlen deden hun intrede, gebracht door zwarte musici en dansers - al waren er plaatsen en streken in Duitsland waar de autoriteiten hun uitvoeringen verboden, en al werden ze, waar ze wel mochten optreden, vaak geconfronteerd met racistische stereotypen en vooroordelen, al dan niet verpakt in vertogen over exotische en wilde puurheid.
'Werken aan jezelf', het was een gebod dat ook in Weimar al luid verkondigd werd. Het was een tijd van 'grootschalige zelfperfectionering', aldus Jähner, door (naakt) sporten, schilderen, fotograferen,'Ausdruckstanz'en andere vormen van 'gezonde vrijetijdsbesteding'. Laatstgenoemde beweging, die werd versterkt door de heersende mode, maar ook bijvoorbeeld door de populaire fotografie, drong verder door in de samenleving dan veel andere trends uit de Weimar-tijd en zou een rechtstreekse voortzetting krijgen onder het nationaal-socialisme.
De verkenning van vrijheid en emancipatie vond echter nergens zo'n grensverleggende uitdrukking als op het gebied van gender en seksualiteit. Mannelijkheid en vrouwelijkheid en de grenzen daartussen werden minder scherp, door kleding en haardracht, met name van jonge vrouwen die massaal hun haar afknipten en zich 'mannelijk' gingen kleden. De reacties bleven niet uit, waarbij termen vielen als 'gevangenisvolk', 'hoerendracht' en - het kon niet uitblijven - 'brutale jodentronie'. Hier en daar werd zelfs het einde van het binaire geslachtsmodel aangekondigd. En niet alleen genderstereotypen, ook de traditionele heteroseksuele normen golden in deze jaren van grenzeloze experimenteerdrift niet langer als onaantastbaar.
En zo voert Jähner de lezer inHoogteroesdoor het hooggebergte van de Weimarrepubliek. Een opwindende en uitdagende tocht, die ook vragen oproept. Ten eerste worden de ontwikkelingen in Weimar vrijwel geïsoleerd van wat er elders in de wereld gebeurde. Af en toe wordt gerefereerd aan de VS, maar de vaak even spectaculaire ontwikkelingen en bewegingen in Italië, Frankrijk of de Sovjet-Unie blijven geheel buiten beeld. Daardoor wordt de suggestie gewekt dat de Republiek van Weimar in alle opzichten uniek was. Ten tweede blijft de lezer in het ongewisse hoe breed en hoe diep allerlei opvattingen en trends in Duitsland zelf verbreid waren. Soms wektHoogteroesde indruk vooral over Berlijn te gaan, en in ieder geval niet over Beieren of Thüringen.
Anders gezegd: hoe groot was het laboratorium van Weimar eigenlijk?
Dat laatste brengt ons naar een derde, zwaarwegender, punt: het verband tussen wat er in het laboratorium gebeurde en de opkomst van het nazisme en de ondergang van de Republiek vanaf 1930. Hier en daar suggereert Jähner zo'n oorzakelijk verband, vaak in bij- en tussenzinnen, verwijzend naar de afstand tussen enerzijds de grensverleggende maar ook elitaire opvattingen en anderzijds de dominante conservatieve cultuur, met name op het platteland en in specifieke delen van het land. Suggestief in dat verband zijn de passages over de opkomende behoefte, rond 1930, om 'normaal te doen', alsof men genoeg had van de opvattingen en trends die in de voorgaande hoofdstukken werden uitgelicht, een ontwikkeling die ook nog eens zou zijn versterkt door de diepe economische crisis en de massale werkloosheid. Veel Duitsers zouden daarom op zoek gaan naar de geborgenheid van de volksgemeenschap en terugkeren naar traditionelere normen en vormen.
Vanuit vergelijkend internationaal perspectief lijkt deze redenering niet onlogisch. Ook in veel andere landen, waaronder Nederland, voltrok zich rond 1930 een politieke en culturele ommekeer in conservatieve richting. Tegelijkertijd kreeg die wending vrijwel nergens zo'n desastreus verloop als in de Weimarrepubliek. Op dat punt laat Jähner de lezer in de steek: hij laat een fascinerend licht vallen op het hooggebergte van de Republiek, maar gaat nauwelijks in op wat zich afspeelde in de diepe dalen.
Het onontkoombare gegeven is dat veel van 'de Duitsers' weinig ophadden met de democratie. Dat gold voor de machtige communistische beweging en nog meer voor het conservatieve en reactionaire volksdeel, dat zichzelf beschouwde als verdedigers van de traditie, deDeutsche KulturenVolksgemeinschaft. Zij beheersten het justitiële apparaat, de universiteiten, het leger en de media, maar waren ook oppermachtig op het platteland, georganiseerd in een bonte verzameling van verenigingen en partijen, die surfend op de ellende van de economische crisis uiteindelijk de weg voor Hitlers ambities vrijmaakten.
Ullstein bild / Getty Images | Mannelijke en vrouwelijke gigolodansers tijdens een pauze. Berlijn, 1929