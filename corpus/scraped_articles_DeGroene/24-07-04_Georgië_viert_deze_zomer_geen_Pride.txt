Georgië viert deze zomer geen Pride

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
4 juli 2024
Tbilisi- 'Het is pijnlijk om te zien hoe alles waar we zo hard voor werkten, zo snel wordt teruggedraaid', zegt Tamar Jakeli, voorzitter van Tbilisi Pride. Het is een moeilijk jaar voor haar organisatie. De Georgische regering richt zich steeds vaker tegen lhbtiq+-personen en stelt homofobe wetgeving voor, zoals een verbod op 'lhbtiq+-propaganda' en op adoptie door stellen van hetzelfde geslacht. Eerder deze maand kondigde Jakeli en haar team daarom aan dat Pride dit jaar wordt geannuleerd.
Georgië vierde zijn eerste Pride vijf jaar geleden in de hoofdstad Tbilisi. Sindsdien heeft de stad elk jaar Pride-gerelateerde evenementen, van filmavonden tot zomerfestivals. Dat ging niet altijd zonder problemen; vorig jaar werd het festival bijvoorbeeld verstoord door extreem-rechtse groeperingen. 'Nu onze regering zich zo openlijk tegen ons keert, is het organiseren van evenementen niet langer veilig', zegt Jakeli.
Die keuze komt niet uit de lucht vallen. In oktober kwam Jakeli met een groep activisten bijeen en voorspelde ze deze ontwikkelingen. 'We zagen toen al dat onze regering een bladzijde uit het autocratische handboek van leiders zoals die in Rusland of Hongarije zou trekken. Homofobie is een belangrijk wapen voor aspirant-autocraten.'
Hoewel Georgiërs over het algemeen bereid zijn te protesteren - recentelijk waren er nog wekenlange massaprotesten tegen de regerende partij Georgische Droom vanwege haar autocratische neigingen - heerst er rond dit onderwerp opvallende stilte. Volgens Jakeli is dat een bewuste strategie. 'De regering wil dat wij de straat op gaan om verdeeldheid te zaaien.'
Ze vraagt haar achterban kalm te blijven. 'We vertellen dat hoewel deze wetten ons persoonlijk raken, het uiteindelijk niet om ons draait. De regering gebruikt ons als politiek wapen om de conservatieve achterban te behouden en tegen ons op te zetten.' Jakeli's organisatie richt zich daarom volledig op de landelijke verkiezingen in oktober. Niet protesteren, maar stemmen, luidt haar advies. 'We moeten pragmatisch zijn en niet emotioneel.' Ze benadrukt: 'Als de regerende partij wint, is het voor ons onmogelijk om hier te blijven.'
De dreiging is reëel. Jakeli draagt pepperspray bij zich vanwege recente aanvallen op andere activisten, en haar moeder wordt lastiggevallen met anonieme telefoontjes. Terwijl sommige activisten zich voorbereiden om ondergronds te gaan, ziet Jakeli daar weinig toekomst in. 'Pride gaat over trots en zichtbaarheid. Als Georgische Droom wint, moeten we vanuit ballingschap werken.'