Eersteklas lul

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
27 maart 2025
We moeten ons niet te veeldoor remmingen laten tegenhouden. 'Mens durf te leven', zong Jean-Louis Pisuisse al in 1917 en velen, onder wie Ramses Shaffy en Wende Snijders, zongen het na. Ze zetten er altijd een plechtige kop bij op alsof ze iets belangrijks hebben ontdekt. Toon Hermans deed er zijn voordeel mee en Youp van 't Hek maakte er zijn verdienmodel van. Keer op keer geselde hij zijn publiek met tirades (vaak geestig) over de benepen kleinburger die zich maar niet uit zijn hang-ups weet te bevrijden. Hij blijkbaar wel. Ik keek er altijd beklemd naar, hopend dat ik in ieder geval nooit vrijkaarten voor zijn show zou krijgen, zoveel bevrijding kan ik niet aan. Ook in het debat over seksualiteit hoor je het regelmatig. Iedereen moet zich bevrijden van zijn/haar remmingen, dan zou je pas wat zien. Ik leef al ruim tachtig jaar ook op seksueel gebied zeer geremd en ben er erg gelukkig mee. Als ik maar niet bevrijd hoef te worden, roep ik vaak tijdens vrijpartijen. Ik maak een uitzondering voor polyamoureuze relaties, maar dan wel met mij als voorzitter en secretaris.
Yannick Dangre maakt er in zijn roman een brandende kwestie van. De benepen hartchirurg Charles Dumont maakt zich op voor een ontmoeting, na dertig jaar, met zijn voormalige geliefde Sylviane. Ze heeft hem ooit in de steek gelaten, maar wel een briefje achtergelaten met een vage afspraak hem na dertig jaar op een plein in Napels te ontmoeten. In het romance-genre heet zoiets een'remarriage plot'.Beproefd thema. Vinden ze elkaar opnieuw? Ondertussen is Dumont met Delphine getrouwd, en heeft twee dochters, eentje uit zijn relatie met Sylviane en eentje bij Delphine. Delphine weet wel over die vroegere relatie, maar ze heeft geen benul van Dumonts opnieuw opduikende verlangen. We zitten in de roman in het hoofd van Dumont, maken al zijn hoogst bekrompen overwegingen mee en herbeleven zijn voormalige relatie met Sylviane, die zich altijd van kleinburgerlijkheid probeerde te bevrijden. Sylviane, vlak voor ze hem verlaat: 'Waarom heb je al het avontuur uit ons leven verbannen, Charles? Waarom ben je zo verdomd bang van het leven, van het vuur dat we ooit door onze bloedbanen voelden razen?' Ze verlangt naar het echte leven, feesten, reizen, interessante mensen, vrijheid, extase. 'Waarom doe je niet eens iets werkelijk origineels? En waarom heb je me altijd thuis laten zitten, waar ik me mocht concentreren op een acteercarri√®re die nooit van de grond zou komen, of op een kind dat me alleen maar leger en lelijker zou maken?'
Ik zat sterk te verlangen naar een satirische of ironische draai bij dit soort melodramatische ontboezemingen, maar die kwamen niet, helaas. Het is allemaal ernst, weliswaar sterk opgeklopt door Dangre, die goed weet hoe je dit aan moet pakken. Hij maakte er een onvervalst melodrama van, maar van een mompelende of schreeuwende tegenstem, een die dat gezwatel van Sylviane eens flink onder de loep neemt, is geen sprake. En die Dumont is dus een onbenul eersteklas. Iedereen bedriegen, ook zichzelf, mooi weer spelen, zelfmedelijden, schaamte, anderen de schuld geven, de ene zin na de andere legt er getuigenis van af. Moet hij alles opbiechten aan zijn dochter? Hoe zal ze tegen hem aankijken? En zijn vrouw Delphine? Wat zal zij vinden van zijn reis naar Napels, zogenaamd naar een congres over hartchirurgie?
Dumont is die eikel waar Van 't Hek het altijd over had. Ik sluit niet uit dat Dangre de Dumont in zichzelf eens flink op het hakblok heeft willen leggen, zoals ook Van 't Hek ongetwijfeld zijn eigen angsten probeerde te bezweren, maar in vertelstijl en aanpak is daarvan weinig te merken. Rechtstreekse vertelling, met larmoyante bespiegelingen. In Napels bedrinkt Dumont zich bijvoorbeeld in zijn hotel, 'omdat ik het recht heb om me grenzeloos te bezatten, om eindelijk uit de mal van discipline te breken die mijn hele leven domineert. En ik heb goddomme trek in een sigaret'. Ja, een rokende hartchirurg, ook dat nog.
Dumonts hele leven stort in elkaar, zoals dat dan heet, maar ik voelde me steeds minder bij de les. Waarom zou ik met deze pathetische en kruiperige figuur moeten meeleven? Lekker iemand vernederd zien? Die alleen in termen denkt van wat de buren en de familie van hem vinden? Wat is daar interessant aan? Nog maar een keer de kleinburger op zijn of haar plaats zetten? Ja, het is een lul, dat weet je al meteen, en hij verandert niet, nee, ook niet op het einde. En meeleven met die halfgare Sylviane? Die in de orakeltaal spreekt van het 'mooie leven' zoals je dat in 'familiebladen' tegenkomt, met mooie geslaagde mannen en vrouwen die, omringd door luxueuze boten, de totale vrijheid tegemoet gaan? Met haar voelt Dangre nog wel enige sympathie, hij verklaart haar excessieve drang naar vrijheid en geluk uit een depressieve grondhouding.
Ik snapte weinig van deze roman. Is dit wat wij schrijvers moeten doen? Kleinburgers nog een keer bekladden? Maar wij zijn zelf toch kleinburgers? Zou het niet beter zijn onszelf op het hakblok van de vernedering te leggen?
Dit heet een 'remarriage plot'. Vinden ze elkaar opnieuw?
Keke Keukelaar | Yannick Dangre maakte er een onvervalst melodrama van YANNICK DANGRE Tussenjaren De Bezige Bij, 208 blz.