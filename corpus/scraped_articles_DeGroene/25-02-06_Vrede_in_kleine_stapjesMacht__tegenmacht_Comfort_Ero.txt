Vrede in kleine stapjes Macht & tegenmacht Comfort Ero

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
6 februari 2025
Politicoloog Comfort Ero werkte haar leven lang aan internationale samenwerking en vrede, maar ziet de wereld daar steeds verder van wegglijden. 'Het proces is al heel lang aan de gang. Trump is het symptoom, niet de oorzaak.'
'Het is absoluut angstaanjagendvoor ons in Europa', zegt politicoloog Comfort Ero. Er woeden oorlogen lands de randen van Europa, de grootmachten van de wereld breken internationaal recht wanneer het ze uitkomt, bondgenootschappen lijken fragiel en leiders inefficiënt, narcistisch of beide. 'Maar in veel landen wordt daarop gereageerd met: welkom in onze wereld, voor ons zag de wereld er altijd al zo uit. Ik heb dat letterlijk zo uit de mond van politici van landen buiten Europa gehoord. Zij zeggen: we zijn altijd al kwetsbaar geweest voor dit soort onbetrouwbaarheid en onveiligheid. Zij steunen Trump niet per se en zijn vaak niet blij met hem, maar ze zien hem wel als een stuk duidelijker dan Obama of Biden, als een Amerikaanse president die zegt "dit is wie we zijn", en die een beleid voert dat daar ook bij past - niet een die over een eerlijke wereld spreekt en dan harde machtspolitiek voert en een dubbele standaard hanteert.'
Comfort Ero is directeur van een goedbemiddelde ngo, de International Crisis Group. En dat is te zien: plaats van gesprek is de Louizalaan in het centrum van Brussel, in een chique kantoorgebouw met veel glas en uitzicht. Alleen de keuken, met een grote gezamenlijke eettafel met deLondon Review of Bookserop en een prikbord met foto's van collega's op veldwerk, verraadt dat het niet een advocatenkantoor betreft. Veldwerk betekent hier: praten met mensen die partij zijn in oorlogen of verkeren in gespannen situaties die tot conflicten kunnen leiden. De Crisis Group heeft namelijk als doel 'het voorkomen van oorlog te bevorderen en beleid te vormen dat een vrediger wereld bouwt'. Dat is in alle tijden een behoorlijke uitdaging, maar Comfort Ero trad hier eind 2021 aan als directeur, een paar weken voor Ruslands invasie van Oekraïne.
'Macht is aan het veranderen in de wereld', zegt Ero. 'Niet alles daaraan is slecht of zorgwekkend. Dat er niet-westerse landen zijn die machtiger worden en die macht ook willen uitoefenen, is niet iets onverwachts of zorgwekkends. Maar er zijn allerlei trends waar ik me zorgen over maak: het negeren van internationaal recht - wat eigenlijk toenemende wetteloosheid betekent in de wereld, meer avonturisme en acceptatie van het idee van gebiedsuitbreiding en invloedssferen, verzwakking van internationale organisaties.
Tien of twintig jaar geleden zouden de internationale gemeenschap en de machtiger landen in de wereld de eenheid gevonden hebben om een crisis als die in Soedan op te lossen, nu is dat overwicht er niet meer. De systemen van de wereld werken niet meer goed en worden niet vertrouwd. Ik denk dat we voor een fundamentele wijziging staan van hoe de wereld werkt. De vraag is alleen hoe die verandering gaat - via onderhandeling of via het slagveld.'
Eind januari 2025.Ngo's en hulporganisaties in de hele wereld volgen nerveus het nieuws uit Washington. Normaal gesproken zijn de hoorzittingen waarop de benoeming van Amerikaanse ministers wordt bekrachtigd niet erg interessant, maar nu kunnen ze een tip van de sluier oplichten van wat deze stichtingen te wachten staat. De Verenigde Staten zijn veruit de grootste gever aan ngo's en goede doelen ter wereld, maar worden nu geleid door een man die dat allemaal diefstal, woke-indoctrinatie en criminele zwendel vindt.
Comfort Ero zit er rustiger bij dan haar meeste collega's: International Crisis Group krijgt niet direct geld van de VS. 'We zullen in ieder geval niet hard worden geraakt. Maar het is schokkend en beangstigend wat er in de ngo-sector te gebeuren staat, zelfs liefdadigheid ontkomt hier niet aan. En Usaid ondersteunt zoveel projecten en zoveel internationale organisaties dat heel veel mensen dat gaan merken. Het is een nieuwe waarschuwing voor hoe breed de reikwijdte van Trumps wereldbeeld is.'
Trumps aanval op de hulpsector is namelijk deel van iets breders, denkt Ero, een aanval op iets waar zij heel haar leven voor heeft gewerkt. 'Het is instructief om te luisteren naar hoe Trump en de mensen om hem heen dat zien. Zijn nieuwe ambassadeur bij de Verenigde Naties voer bijvoorbeeld minutenlang uit tegen alle mogelijke internationale organisaties, voor ze duidelijk maakte welke van haar mochten blijven, zoals het Wereld Voedselprogramma en het Unicef-kinderfonds. En dat is hoe niet alleen Trump, maar ook de presidenten voor hem en veel andere landen zich opstellen: ze willen bepaalde onderdelen van de multilaterale wereld, en verwerpen de rest. Dat betekent in feite afwijzing van de multilaterale wereld.'
Multilateralisme is het idee dat landen in de wereld zouden moeten samenwerken voor gezamenlijke doelen op basis van gelijkheid. Het is de basis van hoe het internationale systeem nu is ontworpen, met organisaties zoals de VN voor politiek en de Wereld Handelsorganisatie voor economie. En multilateralisme heeft Ero, meent ze, gevormd tot wie ze is. Ze spreekt in een spaarzaam ingericht kantoor met alleen een grote kaart van Afrika aan de muur, stijlvol gekleed in het zwart en rustig pratend met een Londens accent, met langzame handgebaren. Comfort Ero werd in Londen geboren als kind van Nigeriaanse ouders. Zij waren voor hun studie naar Engeland gekomen, maar konden niet terug omdat er een burgeroorlog was uitgebroken in hun thuisprovincie Biafra. Toen Ero twee was, keerden ze terug, om haar als kind de gebruiken en taal van hun land eigen te laten worden. Voor haar basisschool verhuisden ze weer naar Londen, maar haar leven lang zou ze vaak teruggaan.
Ze werd gegrepen door hoe in West-Afrika werd omgegaan met interventie en non-interventie in elkaars oorlogen, en schreef daar een proefschrift over aan de London School of Economics. Vervolgens ging ze werken voor verschillende vredesmissies van de VN en ngo's die in (post-)conflictzones werken: in Sierra Leone en Liberia, maar ook op de Solomon Eilanden, in Bosnië en in andere landen. Die jaren hebben een beslissend effect gehad op hoe ze de wereld ziet, zegt Ero. 'In al die conflicten werden onschuldige burgers meegezogen in leiderschapsconflicten en machtsstrijd. Het is soms grimmig om aan te zien. Maar ik zag ook dat je kunt bijdragen aan vrede. Vaak is dat met kleine stapjes. Maar ik geloof in landen die samenkomen om een vredesproces in gang te zetten, omdat ik heb gezien hoe het verandering kan brengen.'
Ero woonde als onderzoeker in Sierra Leone tijdens de burgeroorlog en was drie jaar lang gezant van de VN-secretaris-generaal in Liberia, tijdens de Liberiaanse burgeroorlog en het vredesproces. 'De opstandelingen in beide landen deden uitgebreid aanforum shopping:ze gingen steeds in een andere hoofdstad langs, steeds naar een andere internationale organisatie, en rekten in feite eindeloos tijd. Ik hielp mee met de oprichting van een contactgroep,
waar iedereen in zat, en dat maakte een enorm verschil. Er zijn altijd momenten waarop je een duwtje in de goede richting kunt geven. En als het vandaag niet werkt, dan wellicht morgen. Samenwerking loont.'
Maar die internationale samenwerking staat onder druk - al lang voor de terugkeer van Donald Trump in het Witte Huis. 'Multilateralisme staat al een tijd met de rug tegen de muur in de wereld. Trump is daar een symptoom van, niet de oorzaak', zegt Ero. 'Een deel van de schade, het ondergraven, het verval was er al voordat Trump aan de macht kwam. Trump is instinctief tegen elke vorm van multilateralisme, maar iedere recente Amerikaanse president koos alleen voor multilateralisme als dat in het belang van Amerika was. De VS gaven zichzelf en hun vrienden altijd een vrijkaart om internationaal recht te breken als dat in hun belang was. Trump is de botste, maar zelfs Barack Obama had het over "profiteurs" die maakten dat de VS minder aan samenwerking hoefden te doen. Trump trok de VS terug uit het klimaatakkoord van Parijs en de Wereldgezondheidsorganisatie, maar zegt dat hij andere internationale organisaties "misschien kan inschakelen".
Die houding zie je overal, zijn ambassadeur bij de Verenigde Naties zei vijandige dingen tijdens haar hoorzitting, maar maakte ook een uitzondering voor "goede" agentschappen zoals Unicef. Ze wil zelfs de VS weer machtiger maken in de VN, ten koste van Rusland en China. En denk aan Trump-I. Hoewel hij de VN veroordeelde en sommige akkoorden afwees, kwam hij altijd opdagen. Hij gaf zijn speech, hij ging de Veiligheidsraad in. Hij liep nooit weg.
Andere landen doen het ook. Rusland, dat de belangrijkste internationale principes schendt, uit nucleaire overeenkomsten stapt, zijn deelname in verdragen opschort, met stille steun van China. Rusland en China zijn, net als de VS, architecten van de huidige wereldorde, maar willen de regels breken als hun dat uitkomt. Ze verstoren de multilaterale wereld, schenden die, buigen die, ze hitsen anderen ertegen op, maar ze komen allemaal opdagen bij High-level Week, als in september de wereldleiders naar de VN komen.
Ik zie de huidige situatie daarom niet als een schok, maar als een steeds verder afglijden in een proces dat je kunt terugleiden tot de nasleep van de aanslagen van 11 september 2001. Sindsdien staan de kernprincipes van internationaal recht, internationale samenwerking en vredesopbouw onder druk. Strijdende partijen zullen nog minder rekenschap hoeven geven voor het lijden van burgers. Andere leiders kunnen gaan testen of ze grondgebied kunnen veroveren, met als voornaamste tegendruk de kracht waarmee hun vijand daartegen kan vechten. Het is de slechtst denkbare richting.'
De International Crisis Groupmoest de wereld nou juist de betere kant op helpen. De stichting werd in 1995 opgericht door politici en diplomaten die geschokt en teleurgesteld waren door het onvermogen van de internationale gemeenschap om de oorlogen en misdaden in Somalië, Rwanda en Bosnië te voorkomen. Sindsdien probeert de groep vrede te bevorderen met een mix van onderzoek, onderhandelen, mediatie en lobbywerk. Landen- en regio-experts publiceren vaak breed geciteerde rapporten, proberen te waarschuwen voor groeiende crises, oplossingen aan te dragen en te bemiddelen. Het krijgt daarvoor geld van een mix van sponsors, waaronder regeringen, andere stichtingen en weldoeners.
Er was sinds die tijd veel waardering, maar ook kritiek. icg-staf bekleedde soms hoge functies in westerse regeringen, zoals een adviseur van Obama en een oud-minister van Australië. De International Crisis Group was soms direct betrokken bij beleid dat politiek omstreden was, zoals de nucleaire overeenkomst tussen Iran en landen van de VN-Veiligheidsraad. icg werd soms slechte adviezen verweten, zoals over Syrië, en pleidooien voor buitenlandse interventie werden soms aangemerkt als steun voor 'navo-oorlogen'. Ook de geldsteun door westerse regeringen werd regelmatig bekritiseerd: die zou maken dat de stichting te veel naar westerse gezichtspunten luisterde en de status quo in de wereld ondersteunde.
'We legitimeren de status quo niet', zegt Ero. 'En we zijn een onafhankelijke stem. Dat is ook in de praktijk te zien. We zijn bijvoorbeeld heel duidelijk geweest over het bevestigen van de soevereiniteit van Oekraïne, maar we riepen ook direct na de Russische invasie van 2022 op om de oorlog te beëindigen. Dat is een zeer gevoelig onderwerp voor Europese landen. Zij beschuldigen ons van het ondermijnen van de Europese veiligheid, terwijl we hun geld aannemen. Toch was dat altijd ons geluid.
Wat Israël en Gaza betreft geldt hetzelfde: wij waren de eerste organisatie die opriep tot een staakt-het-vuren, wat recht inging tegen wat een aantal westerse regeringen en sommige andere van onze financiers vonden. Dat kregen we ook te horen, maar ons antwoord was altijd: we zijn onafhankelijk, we praten met alle kanten en het is onze taak om alle beleidsopties af te wegen en vredespolitiek te bedrijven.'
Ero heeft nog een andere boodschapover Israël en Gaza. In een veelgelezen essay in het tijdschriftForeign Affairsschreef ze vorig jaar dat we de oorlog in Gaza kunnen beschouwen als een test - een test of westerse leiders werkelijk het belang hebben begrepen van luisteren naar stemmen uit het mondiale Zuiden, en beschuldigingen van hypocrisie in hun buitenlands beleid serieus nemen. Bij die test, schrijft Ero, hebben westerse leiders gefaald.
Onder de kop'The Trouble with "the Global South": What the West Gets Wrong About the Rest'schrijft Comfort Ero dat politici in Washington en Europese hoofdsteden zich lange tijd weinig aantrokken van meningen uit de rest van de wereld, behalve als die van 'goede partners' kwamen, landen die bereid waren westerse veiligheids- of economische belangen te dienen, ongeacht hun democratische staat van dienst. Dat veranderde toen veel landen weigerden om mee te doen aan sancties tegen Rusland: westerse landen proberen nu het 'mondiale Zuiden' serieus te nemen.
Maar dat gebeurt volgens Ero alleen als karikatuur. Het is vaak weinig meer dan lippendienst, zonder oog voor de overweldigende diversiteit in wat het mondiale Zuiden wordt genoemd. Een paar landen werpen zich op als woordvoerders van die groep, zoals Brazilië en India, en westerse politici lijken te hopen dat als ze die landen paaien de rest wel zal volgen.
Dit gaat nergens toe leiden, waarschuwt Ero, omdat het de simpele waarheid negeert dat landen in het mondiale Zuiden precies zo zijn als die in het Noorden: ze handelen primair uit eigen belang, en gebruiken internationale fora, organisaties en groepsvorming - zoals dat 'mondiale Zuiden' - puur zoals hun dat uitkomt. Omdat westerse landen machtige ontwikkelde landen beschouwen als leiders van een geopolitiek blok, staan de kleinste en armste landen, zoals Sierra Leone of Oost-Timor, dubbel in de kou. Een Afrikaanse politicus vertelde Ero dat de echt kleine landen hierdoor in de rol van 'het zuiden van het mondiale Zuiden' worden geduwd: ze worden zowel door voormalig koloniale landen als door rijkere en grotere ontwikkelingslanden neerbuigend behandeld, genegeerd, en gebruikt als dat zo uitkomt.
'De opkomst van "middenmachten"in de geopolitiek is hetbuzzwordvan dit moment, maar ik ben daar mentaal in geboren, ik heb het met eigen ogen gezien', zegt Comfort Ero. 'Ik heb door mijn familieachtergrond altijd goed op de regionale politiek in Afrika gelet, het was mijn academische onderwerp, en ik heb gezien hoe die zogenaamde middenmachten het vredesproces in Sierra Leone en Liberia naar hun belangen vormgaven. De simpele waarheid is: kleine en middenmachten denken hetzelfde als de grote, en proberen op dezelfde manier hun macht te vergroten en projecteren voorbij hun grenzen. Veel van deze landen hebben zich ontwikkeld, zijn politiek volwassen geworden en werken vanuit een bepaalde visie op de wereld. Die visie verschilt natuurlijk, maar allemaal zien ze dat macht in de wereld ongelijk verdeeld is, willen ze daarin verandering, en zien ze dat het huidige systeem oneerlijk werkt op momenten waarop het ertoe doet, zoals met de covidpandemie en bij internationale interventies. De oorlog in Ethiopië was wereldwijd de dodelijkste van de afgelopen jaren, maar er was geen internationale reactie. In de Sahel was Frankrijk juist een decennium lang militair actief, terwijl het nauwelijks iets veranderde aan de veiligheid.'
De oorlog in Gaza, meent Ero, was belangrijk als signaal dat westerse landen deze ongelijkheid en de onvrede erover erkennen, zelfs als ze vervolgens hun nationale belangen blijven dienen. 'Verantwoording,accountability;voor het breken van internationaal recht blijft dat de zichtbaarste toets voor eerlijkheid in de wereld. Genocide neemt een speciale plaats in, en ik hoor van mensen uit verschillende delen van de wereld hoe belangrijk ze eerlijkheid hierover vinden. Afgelopen januari markeerde de Amerikaanse regering het geweld in Soedan als "genocide", twee weken voor het einde van haar termijn, na twee jaar dat oordeel te hebben ontweken. Tegelijk wezen de VS de rechtszaak die tegen Israël dient op voorhand af, terwijl er nog geen uitspraak is. Wat je ook van de oorlog in Gaza vindt: in een groot deel van de wereld wordt dit gelezen als bewijs dat ook voor westerse regeringen internationaal recht en het hele systeem van internationale normen en organisaties iets is waar je selectief gebruik van kunt maken.
Dus dit is waar we staan. De wereld verandert, macht verandert, conflicten veranderen. We moeten die wereld nemen zoals die is en blijven zoeken naar mogelijkheden voor samenwerking. Uiteindelijk zien alle landen dat het noodzakelijk is om met andere landen te onderhandelen en bepaalde afspraken te maken. Daar moeten we aan vasthouden. Maar het is een turbulente tijd.'
'Het is schokkend en beangstigend wat er in de ngo-sector te gebeuren staat'