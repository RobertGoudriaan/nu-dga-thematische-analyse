Jacqueline de Jong 3 februari 1939 - 29 juni 2024 Het einde

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
25 juli 2024
Op haar begrafenis werd Jacqueline de Jong getypeerd als een feministische antifeminist. Toch had de kunstenaar haar recente doorbraak aan het feminisme te danken.
In 2017 organiseerde het Stedelijk Museum een symposium over het labyrint. Op de eerste rij zat een kleine, frêle vrouw die nadat het openingswoord was uitgesproken haar hand opstak en met een verrassend diepe en krachtige stem verontwaardigd vroeg waarom zij niet was uitgenodigd deel te nemen. 'Ik ben Jacqueline de Jong en ik heb een tijdschrift aan het labyrint gewijd.'
Conservator Margriet Schavemaker, de organisator van het symposium en inmiddels directeur van het Kunstmuseum Den Haag, was zo alert meteen haar excuses aan te bieden voor de omissie en De Jong bij de debatten te betrekken. Twee jaar later zou ze in het Stedelijk een overzichtstentoonstelling over haar werk organiseren,Pinball Wizard,een tentoonstelling die de internationale doorbraak van De Jong markeerde. Het paste naadloos in de rehabilitatie van vrouwelijke kunstenaars waar musea de laatste tien jaar voor ijveren. Schavemaker was zo bescheiden te zeggen dat zij Jacqueline de Jong niet had herontdekt, ze had zichzelf aangediend.
De Jong was in hart en nieren kunstenaar; vanaf toen ze rond de twintig was tot een paar weken voor haar dood maakte ze schilderijen, grafiek en sieraden. Haar werk is opvallend veelzijdig - van abstract expressionisme tot nieuwe figuratie tot popart - maar altijd flamboyant, energiek en kleurrijk. Of haar figuren nu kosmonauten, biljarters, moordenaars of monsterachtige fabeldieren zijn, altijd wervelen ze over en door elkaar heen en zijn ze met elkaar verstrengeld. Meer dan in de thematiek zit de beweging in de verf, in de grote gebaren. Professor Jaffé tekende dat al op bij haar eerste tentoonstelling in Amsterdam, in 1965 bij Galerie Krikhaar: 'De doeken, die zij tentoonstelt (...) hebben het kolkende, bruisende ritme gemeen van een stroomversnelling, die hijgende, hortende adem van iemand die zijn woorden niet kan zoeken, maar gedreven door een hevige passie, als vanzelf vormen vindt voor wat uit het hart opwelt.'
Een typisch vrouwelijke kunstenaar, die vrouwelijke thema's verbeeldt, was De Jong dan ook niet. Geen wonder dat ze gemengde gevoelens had bij de herontdekkingen van vrouwen. Ze genoot met volle teugen van het internationale succes dat haar de laatste tien jaar van haar leven ten deel viel, maar vroeg je haar naar de vrouwelijke inzet van haar werk, dan kon ze daar niet mee uit de voeten. Feminisme, ze had er weinig mee op. Op haar begrafenis werd ze de meest feministische antifeminist genoemd. Want haar leven leidde ze vrijgevochten, rebels.
Jacqueline de Jong werd in 1939 geboren in Hengelo. Haar vader was eigenaar van een textielfabriek. In de oorlog wist zij met haar moeder te ontkomen naar Zwitserland; ze was drie. Toen ze in 1947 weer terugkeerden, was ze haar Nederlands kwijt en voelde ze zich een buitenstaander. Op school kon ze niet echt aarden; ze deed geen eindexamen, in plaats daarvan stuurden haar ouders haar naar Londen en Parijs, opdat ze haar talen leerde spreken. En ze werd ondergedompeld in de moderne kunst. Haar ouders waren fervente verzamelaars, onder meer van Cobra. De schilders waren er kind aan huis.
In 1960 kwam haar leven in een stroomversnelling: ze kreeg een relatie met Asger Jorn, de beroemde Deense Cobra-schilder, vestigde zich in Parijs en kwam in aanraking met de Internationale Situationniste, een revolutionaire beweging van kunstenaars en denkers, die in 1957 werd opgericht door onder anderen Jorn, de Nederlander Constant en de Franse filosoof Guy Debord, die later metDe spektakelmaatschappij(1967) hét boek schreef dat de geest van de studentenopstand van mei '68 vatte. Nadat de Nederlandse leden uit de beweging waren gezet, kreeg De Jong van Debord te horen:'La Hollande est a vous.'Het leidde tot een eigenzinnig tijdschrift, niet in het Nederlands maar in het Engels,The Situationist Times,dat van 1962 tot 1967 bestond en waarmee De Jong avant-gardegeschiedenis schreef - Yale University verwierf in 2012 haar archief. Een aflevering van het tijdschrift ging over het labyrint.
2012 vormde hoe dan ook een omslagpunt. De Jong was in 1970 terug verhuisd naar Amsterdam, waar ze samen met haar man Hans Brinkman een galerie bestierde. Ze bleef gedreven schilderen, met wisselend succes, tot ze in 2012 in het Moderna Museet in Stockholm een grote solotentoonstelling kreeg en de internationale kunstwereld zich begon af te vragen waarom ze haar over het hoofd had gezien.
En ze bleef zichzelf vernieuwen en zich tot de wereld verhouden. Haar tijd in Parijs had een geëngageerd kunstenaar van haar gemaakt - op een pers voor hout- en linosneden van een bevriende kunstenaar maakte ze tijdens de studentenprotesten van mei '68 affiches die ze illegaal verspreidde. In de laatste decennia verbeeldde ze in haar werk de vluchtelingencrisis en de oorlogen in Irak, Syrië en recent Oekraïne. Het tekent haar ongrijpbaarheid dat ze tegelijkertijd uitgelopen aardappels uit de tuin van haar buitenhuis in de Bourbonnais verguldde en omvormde tot sieraden.Pommes de Jongnoemde ze haar aardappelkunst.
Jacqueline de Jong was, zoals haar familie in haar overlijdensadvertentie stelde, een'force of nature'. Ze was hartstochtelijk, uitgesproken, nam geen blad voor de mond en was tegelijkertijd hartelijk, genereus en gul. Kwam je bij haar langs, dan moesten er 'bubbels' worden gedronken en kookte ze voor je, dan ging er een geitenbokje of anders een gans voor je in de oven. Haar experimenteerlust strekte zich uit tot de keuken. Ze wist ook hoe het leven geleefd moest worden.
Ze bleef zich vernieuwen. Haar leven leidde ze vrijgevochten, rebels
Rob Bogaerts / Anefo / Nationaal ArchieF | In 1982 Gert Jan van Rooij / Courtesy Pippy Houldsworth Gallery | Tureluurs (Border Line), 2020, 95 x 223 cm