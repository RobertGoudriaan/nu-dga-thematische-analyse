Slimme planeconomie Economie

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
7 september 2023
Mocht Nederland de komende decennia veranderen in een planeconomie, wees dan niet verbaasd als er een standbeeld van Albert Heijn verschijnt op het Binnenhof (tegen die tijd omgedoopt tot Hal van het Volk). Het door hem in 1887 opgerichte supermarktconcern heeft namelijk een onmisbaar ingrediënt in handen voor het buitenspel zetten van het marktmechanisme. Data. Heel veel data. Over alles wat ons hartje begeert.
De Zaanse kruidenier is, zoals het op de eigen website heet, een 'toonaangevend Food & Tech bedrijf' geworden. Dat kent zijn klanten door en door. Albert Heijn weet wat wij dagelijks kopen in de supermarkt, waar we naar zoeken in de app, of u vegetariër bent en welke recepten ik komend weekeinde wil uitproberen.
Zulke data zijn het nieuwe goud, roepen marketeers. Maar dat is te klein gedacht. De informatie waarover Albert Heijn beschikt, en waarvan concurrenten als Amazon, Alibaba en Walmart een veelvoud bezitten, kan de sleutel zijn tot een economische revolutie. Eén die afrekent met het streven naar winstmaximalisatie.People's Republic of Walmart: How the World's Biggest Corporations Are Laying the Foundation for Socialism,luidt de veelzeggende titel van een van de talrijke boeken die hierover verschijnen.
Dat vereist uitleg. Sinds het beroemde artikel uit 1937 van de (conservatieve, jawel) econoom en Nobelprijswinnaar Ronald Coase weten we dat grote bedrijven intern functioneren als kleine planeconomieën. Maar daarbuiten bleef het decentrale spel van vraag en aanbod nodig. Dat was althans de uitkomst van het in diezelfde jaren gevoerde 'socialistische calculatiedebat'.
Deze discussie draaide om de vraag wie of wat onze economie het beste kan coördineren. Socialisten meenden dat gecentraliseerde planning zou afrekenen met overproductie en crises. In de praktijk viel dat tegen. De sovjetstaat produceerde op een gegeven moment twaalfduizend verschillende goederen in vijftigduizend fabrieken - en die maakte er een potje van.
'Ongelooflijk onhandig, primitief en beperkt', sneerden tegenstanders als Friedrich Hayek. Neem zoiets simpels als ons ontbijt. Hoe weet een plannende overheid hoeveel muesli, brood of melk ze moet regelen voor haar bevolking? Wat als in Groningen de graanoogst mislukt? De vrachtwagens die bij het vervoeren zonder brandstof komen te zitten? Of, Marx-verhoede, jongeren massaal overstappen op havermout-met-amandelmelk? Nee, dan de vrije markt. Dankzij het prijsmechanisme kan die beter dan welke bureaucraat ook de vaderlandse ontbijtjes regelen. Graanoogst mislukt? In dat geval zullen de prijzen stijgen. Wat, onder andere, leidt tot meer import. Jeugd blieft geen melk voor kalfjes meer? Prijs keldert, boeren die hun winst zien verdampen gooien het roer om. Klaar.
Deze vermeende superioriteit werd hét argument achter de privatisering van energiebedrijven, het openbaar vervoer en hier en daar zelfs onderwijs- en zorginstellingen. Maar nu blaast de stormachtige opkomst vanbig data,machine learningen andere soorten kunstmatige intelligentie het aloude debat nieuw leven in. Een onderneming als Amazon is niet afhankelijk van prijssignalen voor het aanvullen van de voorraden. Dankzij alle informatie die zijrealtimeverzamelt, ziet het veranderingen in behoeften misschien wel eerder aankomen dan de klant zelf. Hetzelfde geldt voor onverhoopte tekorten aan grondstoffen of kapotte onderdelen.
Wat Amazon doet, kan een overheid in principe ook. Om het economisch orkest te dirigeren zijn niet langer miljoenen bureaucraten op een mega-ministerie nodig. Een paar flinke datacenters voldoen. Ziedaar de 'slimme planeconomie', zoalsDie Zeitdeze zomer kopte. In theorie maken deze ontwikkelingen het mogelijk de productie en dienstverlening aan te sturen op basis van geheel nieuwe spelregels. Niet langer winstmaximalisatie maar, bijvoorbeeld, het uit de wereld helpen van hongerlonen. Tegengaan van verspilling. Of het stoppen van de klimaatramp.
Als de profeten van het calculatiedebat 2.0 het bij het rechte eind hebben, is de vraag binnenkort niet langer of er een alternatief is voor het marktmechanisme en hoe efficiënt zo'n hypermoderne planeconomie functioneert. De crux wordt hoe die vers verworven economische macht te spreiden. Om te voorkomen dat een kwade genius aan de haal gaat met gevoelige gegevens over onze wensen en verlangens. Zodat Albert Heijn straks op het Binnenhof geëerd wordt als grondlegger van een democratisch socialisme, in plaats van een data-dictatuur à la China.
AH, grondlegger van een democratisch socialisme