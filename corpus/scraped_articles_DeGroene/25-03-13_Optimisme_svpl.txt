'Optimisme s.v.pl.'

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
13 maart 2025
De brieven die Nescio tegen het einde van de oorlog aan zijn dochters schreef, getuigen van een weigering om waardigheid en schoonheid los te laten. Ze zijn nu gebundeld totZingen in het donker.
Van oudsher is nagelaten werkhet domein van liefhebbers en letterkundige speculanten. Ongepubliceerde manuscripten, onvoltooide romans, opgespaarde jeugdzonden, mislukte experimenten; ze kunnen meer inzicht bieden in de totstandkoming van bekende boeken of het schrijverschap en de mens erachter. Geen fijnere vragen voor literatuurfanaten dan 'wat als?' of 'waarom niet?' - het onvolkomene nodigt uit tot dromen.
In het geval van Nescio (pseudoniem van J.H.F. Grönloh, 1882-1961) is de curieuze situatie ontstaan waarin het schaduwoeuvre het officiële werk qua omvang ruimschoots overtreft. Na de uitgave van zijn befaamde verhalenreeksDe uitvreter, Titaantjes, Dichtertje(1918), een kleine honderd bladzijden waarmee hij pardoes een nog immer comfortabel plekje in de literaire canon wist te bemachtigen, deed de weifelende schrijver er subiet het zwijgen toe. Verdere publicaties kwamen er op initiatief van anderen. Onder aansporing van uitgever en bewonderaar Geert van Oorschot werden verspreide aanzetten en fragmenten, die op dat moment zo'n twintig jaar tot een halve eeuw oud waren, bijeengebracht inBoven het dal(1961) - de bundel verscheen slechts weken voor Grönlohs overlijden en mocht gelden als een voorschot op diens literaire nalatenschap.
Postuum is neerlandica en Nescio-kenner Lieneke Frerichs (1944) doorgegaan met het ontsluiten daarvan. Dat leidde allereerst tot de publicatie van hetNatuurdagboek,waarmee zij in 1996 een heel tweede deel aan het verzameld werk van deze schrijver toevoegde en diens bescheiden oeuvre tamelijk radicaal uitbreidde. Ook boog zij zich over de correspondentie, allereerst om daar ruimschoots uit te putten voor haar in 2021 verschenen biografie; de vele enthousiasmerende blokcitaten toonden overtuigend aan dat Nescio ook talent voor briefschrijven had. Ze bracht eerderBrieven uit Veerede wereld in, en nu is erZingen in het donker,een uitgave van 55 niet eerder gepubliceerde brieven, voorzien van verklarende noten en een inleiding. De toelichtende tekst is net als al het andere werk van Frerichs gedegen, bescheiden, helder en precies. Ze gaat nooit voor de auteur staan, ook niet ernaast, maar laat hem in het gunstigst mogelijke licht op de planken treden om zijn eigen kunnen te vertonen.
Vooropgesteld: dit is geen uitgesproken literair brievenboek. Er wordt gewag gemaakt van een complimenteus kaartje van Annie Salomons, de rondreizende verhalenschrijver Belcampo komt op bezoek, er zijn een paar terloopse verwijzingen naar Dante en Dickens, maar daar blijft het wel zo'n beetje bij. Het zijn dan ook geen brieven aan collega's, maar aan Grönlohs twee dochters, die op dat moment met hun jonge kinderen in Groningen verbleven - ze zijn niet ondertekend met Nescio, maar met 'Pap'. De eerste brief dateert van augustus 1944, de laatste van juni 1945, waarmee de selectie de slotakte van de Tweede Wereldoorlog in Noord-Nederland beslaat; een periode waarin gebruikmaken van de al behoorlijk wispelturige postdiensten de enige manier was om met verre familie in contact te blijven. Door deze afbakening leestZingen in het donkerals een kroniek van het laatste oorlogsjaar; het is in opzet een historisch egodocument, legt Frerichs uit. Zoiets had Grönloh zelf ook voor ogen, gelet op de aansporingen die hij zijn nageslacht stuurde: 'Bewaar dezen brief, dan kun je misschien later nog eens nagaan hoe een Amsterdammer was en leefde in December 1944.'
De Amsterdammer in kwestie verkeerde in de volgende omstandigheden. Grönloh was enkele jaren voor het uitbreken van de oorlog gepensioneerd na een langdurige en zeer matig genoten kantoorloopbaan. Met zijn vrouw Agathe ('Ossi') woonde hij in een welgestelde 'idyllische roomse enclave' in de Watergraafsmeer. Geen van beide echtelieden stond te boek als jood, en Grönloh was dan wel anti-Duits maar niet actief binnen het verzet, waardoor ze niet hoefden te vrezen voor vervolging of hun leven (al hadden ze een joodse schoonzoon die ten tijde van schrijven gedeporteerd was en uiteindelijk terug zou komen uit Auschwitz). 'Grönloh voelde zich een gewone Amsterdammer, maar hij wás dat niet', schrijft Frerichs, doelend op zijn literaire vermogens, al gaat dit ook op voor zijn maatschappelijke positie: hij had de middelen om een relatief comfortabel bestaan te leiden, ook in crisistijd, plus een profiel dat hem toestond om zich eerder observerend dan handelend op te stellen.
Blijkens zijn brieven zag Grönloh een veranderende stad en mentaliteit. Elektriciteit en brandstof werden gerantsoeneerd tot op het punt dat alles bij haardvuur en kaarslicht geschiedde. Dalende temperatuur bracht de onttakeling van de publieke ruimte met zich mee: als de schrijver door het lege centrum wandelde, kwam hij langs omgezaagde bomen en losgewrikte trambanen. Voedsel werd al enige tijd door de overheid gedistribueerd, middels bonkaarten, maar de chaotische landelijke situatie bracht enorme rijen en onrust met zich mee. Toen de hongerwinter aanbrak, probeerden mensen in de eerste plaats zichzelf te redden, desnoods ten koste van anderen, met wijdverbreid wantrouwen tot gevolg: 'Iedereen houdt zich apart, men vertelt elkaar niets meer, iedereen is bang dat een ander hem iets zal vragen en niemand wil iets afstaan.'
In die maanden werd eten ook in deze correspondentie het hoofdthema. Net als vele anderen ging Grönloh actief op zoek naar aanvullingen op het steeds schaarsere aanbod. Hij trok door stad en ommelanden, uitziend naar 'een vreemde groentenkar' of welwillende boer die hem verse voedingsmiddelen kon verkopen. Op gelukkige dagen keerde hij terug met een bosje wortels, wat andijvie of boerenkool, 'de schim van een bosje selderie' of een 'heel klein bietje', waar zijn vrouw, tot hun beider spijt 'de slavin van het fornuis', dan stamppot, groentesoep of stroop van wist te fabriceren.
Uitvoeriger dan over het nuttigen van deze schatten rapporteerde hij over het verkrijgen ervan. 'Ja, ik fiets ook nog al wat op en neer in dienst van de huishouding', schreef hij vrolijk. Op 'sjouwtocht' gaan beschouwde hij dan ook als een aangename bezigheid, 'een sport' zelfs, die hem tijdelijk verloste van de schrijversstatus die hem tegen wil en dank aankleefde: 'Ik vind het heelemaal niet vernederend mij met levensmiddelen te occupeeren, er is iets onlitterairs in deze verbeten strijd om het leven dat me wel bevalt,' schreef hij een bevriend letterkundige.
Toch werd het briefverslag allengs ook een literair project: om zijn dochters te bemoedigen, begon Grönloh te vertellen. Tegenover iedere opmerking over verschooiering en oplichterij stond een verhaal over solidaire boeren die hongerigen voorzagen van stapels boterhammen met kaas, troosteloze epistels werden opgefleurd met opbeurende anekdotes. De schrijver verhaalde van zonderlinge ontmoetingen op straat ('Een man in den Jordaan sprak me aan of i me in de Oekraïne had gekend') en interacties met merkwaardige turfschippers ('De man heette Piet van z'nachternaam'), schetste bijzondere taferelen als grazende koeien en schapen in het Oosterpark of twee dames in bikini die voorbij kwamen fietsen langs de Vecht ('Het was heel gek, hen daarna heel ernstig zoo te zien zitten converseeren, met een sigaret in hun mond, alsof ze alles aan hadden').
Door de spontane, lichtelijk naïeve manier van schrijven, springen de spaarzame momenten van lyrische vervoering er des te meer uit. In een verslag van de terugtocht uit Uithoorn, via Ouderkerk, lichten alle details opeens op: 'Wat is 't daar stil en primitief en pittoresque, een bruin konijntje schoot over den weg en later zag ik ergens een heel klein in 't gras zitten naast den weg, met zwarte en witte vlekken. De weg is meer een pad met grint en een inzinking in 't midden en maar kronkelen. En riet en wilgen en waterlelies en gele plompenbloemen. - Bij de boerderijtjes zaten ze met de naaimachine op 't gras onder de appelboompjes en bij de begonia's en floxen en hortensia's.' Ook binnenshuis sloeg de schrijversgeest soms onverhoopt aan het werk, gestimuleerd door het uitzicht op de Hofkerk: 'Met lantaarns gingen menschen in hardstikke donker naar de kerk, om zeven uur liep de kerk uit. Het was een fantastisch gezicht die bewegende klomp duisternis met hier en daar een bewegend lichtje, de meesten hebben natuurlijk geen licht bij zich. En de lichtschijn in de glimmende straat.' Hoewel ongelovig, noteerde de schrijver dat hij en zijn vrouw op kerstavond liederen zongen in hun verduisterde woonkamer.
Pas na de bevrijding liet Grönloh los dat het echtpaar wel degelijk 'tusschen hoop en vrees' had verkeerd, maar op die bange momenten moest hij niets van mistroostigheid hebben. 'Moed en vertrouwen!' schreef hij onderaan zijn brieven: 'En optimisme s.v.pl.' Ogenschijnlijk zijn dat woorden waar mensen in het licht van nieuwe bezettingen en onophoudelijk oorlogsgeweld weinig aan hebben; makkelijker gezegd dan gedaan. Toch gaat er in dit bescheiden boek een krachtig, vitalistisch tegengeluid op: deze brieven getuigen steeds weer van een weigering om waardigheid en schoonheid los te laten, een enorme wil om koppig vast te houden aan het leven juist wanneer dat het meest onder druk staat. De gefnuikte idealist Nescio wist: voor wie voort moet in een ontzielde wereld is het einde verhaal.
Literatuur Museum | Nescio, hier met zijn kleindochter in 1943, moest van mistroostigheid niets hebben