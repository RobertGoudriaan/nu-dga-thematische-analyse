Peilloos

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
10 augustus 2023
TELEVISIE Dochters van de zon
Op 5 april presenteerden zes jonge vrouwen een brief aan de vaste commissie Buitenlandse Zaken van de Tweede Kamer. Ze komen uit vluchtelingenkampen rond Duhok in Iraaks Koerdistan, maar zijn afkomstig uit de provincie Sinjar waar ze, Jezidi's, in vrede leefden met hun Arabische buren. Ze kwamen over elkaars vloer, vierden elkaars feesten. Tot in 2014 Islamitische Staat binnenviel en gruwelijk huishield. Buren durfden niet te helpen, erger, sommigen verraadden hun schuilplaats - een slang aan de borst gekoesterd, met dodelijk gevolg.
Deze zes, piepjong destijds, werden, met ontelbare andere vrouwen, slaaf gemaakt en na de val van IS bevrijd of vrijgekocht. Een groot deel van hun familie is vermoord, vaak voor hun ogen, of spoorloos, of nog altijd in handen van een 'eigenaar'. Ze dankten in hun brief voor de Nederlandse erkenning van de Jezidische genocide. En vroegen en vragen hulp bij het verkrijgen van gerechtigheid (vervolging daders; bevrijding slaafgemaakten; zoeken van massagraven plus identificatie). Ze vragen hulp bij de vervanging van de onleefbare tenten door semi-permanente woningen, bij voorzieningen in de kampen zoals totaal ontbrekend onderwijs, bij lichamelijke en geestelijke (!) gezondheidszorg. En uiteindelijk om steun bij terugkeer naar Sinjar middels door de VN gegarandeerde veiligheid, wederopbouw en hulp bij verzoening met de buren (heidense opgave). Veel gevraagd, want er is immens veel beschadigd. Van de schuldigen valt niets te verwachten.
De zes - Sarab, Faiza, Ekhlas, Maqboola, Jamila, Aneera - leert u kennen als uDochters van de zongaat zien, een film van Reber Dosky met een fraai Nederlands-Koerdisch oeuvre op zijn naam. Een aangrijpend document, gebouwd rond een project van theatermaker Hoessein die hen onder meer helpt hun peilloos bittere verhalen aan elkaar (en door de film aan ons!) te vertellen - basisvoorwaarde voor heling van wat onheelbaar lijkt. 'De wond geneest, het litteken blijft', zeggen ze, wat niemand die de moeite neemt te kijken ooit nog als gemeenplaats zal zien. Minstens zo belangrijk is dat ze daarmee in elk geval elkaar tot steun zijn in Kamp Mamreshan.
Het is een mirakel dat deze getraumatiseerde meisjes, vrouwen, bereid zijn hun verhalen toe te vertrouwen aan 'oom' Hoessein, aan een mannelijke filmploeg en zo aan een groot publiek. Te meer omdat het seksuele aspect van de slavernij binnen hun religie en cultuur extreem beladen was en deels is. Maar dat ze zich 'overgeven' aan Hoessein wordt begrijpelijk wanneer we zien hoe hij juist degene is die hun zuiverheid, waardigheid en recht op vertrouwen en zelfvertrouwen benadrukt en waarmaakt. En degene die onophoudelijk speurt naar ontvoerde meisjes en vrouwen om rondbellend de schandelijke bedragen die voor vrijlating gevraagd worden bij elkaar te brengen. Diepste duisternis zien en horen we. Maar soms is er wat licht en lucht, als ze dansen, lachen, spelen. Ritueel verbranden ze samen met Hoessein de tent die ze voor hun sessie hebben opgezet. Mooie afronding? Je wil het hopen, maar vreest. De littekens zijn zo enorm. De hulp is zo gering.
Walter van der Kooi
Reber Dosky,Dochters van de zon,Human 2Doc, donderdag 10 augustus, NPO 2, 22.10 uur
Human | Dochters van de zon