Brazilianen minachten de 'ignorantes'

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
19 oktober 2023
Rio de Janeiro- 'Voor iedereen in dit land die weigerde te geloven dat een draaibankwerker zoals ik, uit een fabriek, het ooit tot president kon schoppen... vandaag is het tegendeel bewezen.' De tranen stroomden voormalig vakbondsleider Lula da Silva over de wangen toen hij in 2002 voor het eerst het certificaat van gekozen president uitgereikt kreeg. 'Dit is het eerste diploma van mijn leven!'
Vanaf de oprichting van Lula's Arbeiderspartij (PT) in 1980, tot in zijn nieuwe presidentschap van nu, wordt Lula vernederd omdat hij geen hogere opleiding heeft.Ignoranteis het woord dat gebruikt wordt. Onwetend, dom, zonder opleiding. Het woord draagt de hele minachting van de Braziliaanse klassenmaatschappij in zich.
'Ignorantes aan de wijn', stond boven een foto in een nette krant waar Lula met zijn verkiezingsteam 'betrapt' was op het drinken van een goede Bordeaux. Wat weten arbeiders nu van wijn? Die zuipen toch bier? 'Straks word ik in mijn eigen huis door de ignorantes gecommandeerd', zei ergens anders een deftige dame. Ze legde uit waarom de eerste verkiezingsoverwinning van Lula tot een enorme ontslaggolf van werksters leidde. 'Maar het zijn ignorantes.' Ook mijn linkse intellectuele kennissen gebruiken de term. Bijvoorbeeld als ze een rechtse verkiezingsuitslag willen verklaren. Het woord wordt gebruikt om het conglomeraat van arbeiders, armen, zwarten en sloppenwijkbewoners in Brazilië te vangen.
Opmerkelijk was de corrupte burgemeester van een Amazone-stadje dat ik onlangs bezocht. Onder het vakje 'opleiding' in zijn registratie bij de kiesraad had hij ingevuld: 'Kan lezen'. Geen graad, geen middelbare opleiding, zelfs geen lagere school. Zelfs hij noemde zijn kiezers 'ignorantes'. Dom, zonder opleiding en - uiteraard - onwetend van de machinaties waarmee hij zich met zijn povere burgemeesters salaris een groot jacht, twee vliegtuigen, drie villa's, talloze boerderijen en zelfs een goudmijn had weten aan te schaffen.
De 'ignorantes' van het stadje beefden voor hem. Want de wraak van een 'gerespecteerd man' als de burgemeester is meedogenloos. Zijn macht is vergelijkbaar met dat van de vroegere plantagehouders.
Zelfs in de nieuwe grondwet is nog iets van het absurde klassensysteem verankerd. Als enige land ter wereld hebben in Brazilië gevangenen met een 'hogere opleiding' recht op eigen, aparte gevangenissen. De massa van 'ignorantes' moet het doen met een overbevolkte 'hel', zoals de mensenrechtencommissie van de VN de gevangenissen omschreef.