Jonge garde Trampoline

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
9 juni 2022
De jonge garde houdt zich op in galeries, projectruimtes en broedplaatsen. Antonio Obá brengt met een gouden miskelk en een fles cachaça culturen bij elkaar.
In de Oude Kerk in Amsterdam, voor het Vater Müller-orgel en precies onder een van de monumentale kroonluchters van de kerk, staan twee zwarte vierkante bakken op de vloer, als strakke vijvers in een moderne tuin. Van een afstand lijken ze gevuld met niets dan houtskool, pikzwart en grillig van vorm, pas dichterbij vallen de al even zwarte figuren tussen de kooltjes op. Er liggen moeders met kind, mannen met mantels om hun schouders, engelen die hun vleugels uitslaan. Katholieke heiligenbeelden, objecten voor devotie, houden zich in de bakken schuil als kikkervisjes in donker water.
Of ze geofferd werden in een heilig vuur of bedolven raakten onder puin laat kunstenaar Antonio Obá in het midden, maar het feit dat ze zwart zijn, is niet zonder betekenis. Obá werd geboren in Brazilië en exposeerde nog niet vaak buiten zijn eigen land, maar wel meteen op bijzondere plekken, zoals onlangs samen met Miriam Cahn en Luc Tuymans in de Pinault Collection in Parijs. Hij put voor zijn werk uit de Braziliaanse cultuur, uit religie, mystiek en geschiedenis, en raakt daarmee onvermijdelijk aan andere culturen die de roemruchte Braziliaanse geschiedenis met het land delen, niet zelden door koloniale bemoeienis. Achter de zwarte bakken in de Oude Kerk bijvoorbeeld verrijst een robuust drieluik beplakt met goudfolie, met links en rechts een schilderij en in het midden een eenvoudig altaar. Daarop plaatste Obá twee instrumenten om uit te drinken: een gouden miskelk, gebruikt in de katholieke eredienst, en een fles met het goudkleurigecachaça,een Braziliaanse drank gemaakt van suikerriet. De titel van de installatie isMalungo,'broeder', verwijzend naar de gedeelde geschiedenis van slavernij, waarbij tot slaaf gemaakte Afrikanen tot het katholicisme werden bekeerd, en de ervaring van zwart zijn in Brazilië. De complete historische machtsverhouding, tussen rijk en arm, tussen wit en zwart, zit in die kelk en die fles gegoten. De zwartgeblakerde heiligenbeeldjes zijn nu zwarte heiligen. Meer dan dat ze hun individuele kracht tonen, laten ze zien hoe religie eens uit steen is gehouwen.
Zo zit het werk van Obá barstensvol symboliek die verschillende werelden samenbrengt en doet daarmee enigszins denken aan dat van Remy Jungerman, die zojuist de Heinekenprijs voor de Kunst kreeg toegekend.Malungois het enige werk in de tentoonstelling dat niet speciaal is gemaakt voor de Oude Kerk, maar valt met het verleden van de kerk (van rooms-katholiek naar protestant) op zijn plek. Nederland deelt sowieso een geschiedenis met Brazilië, met 'Nederlands-Brazilië' van 1630 tot 1654. In de Oude Kerk bevindt zich onder meer het graf van zeeman Hendrick Corneliszoon Lonck die bij de kolonie betrokken was.
Maar Obá's werk is meer dan illustratief voor een geschiedenis. Hij is een geweldige schilder die zijn schilderijen ruimtelijk weet in te zetten. In het dynamischeSuspended Childrenbijvoorbeeld, een spiraalvormige installatie van spiegels en met de hand beschilderde vaantjes die midden in de kerk aan staalkabels hangt. Ja, hij verwijst hier volgens de begeleidende tekst naar een oude religieuze traditie in West-Afrika om spiegels en flessen aan bomen te hangen, om boze geesten te verdrijven, en naar de afgrijselijke praktijk die Billie Holiday inStrange Fruitbezingt, namelijk het ophangen van Afro-Amerikanen aan bomen. Maar kijk naar deze 'boom' van Obá en je ziet in elke spiegel een stukje van de kerk gereflecteerd en op elk vaantje een kind spelen. Obá schilderde er tientallen, jongens en meisjes met een vlieger, bal of springtouw, dansend, rennend, verwikkeld in een radslag.
De precisie waarmee Obá de kinderen vastlegde en de energie die hij hun met zijn penseel inblies, maken ze stuk voor stuk de moeite van het bekijken waard. Een gouden korte broek van een meisje springt in het oog, samen met een gouden blouse van een jongen die lijkt op te veren van een onzichtbare trampoline. Het goud van hun kleren is net als het goud van de kerk, van de kroonluchters en het orgel, en brengt de gouden dekens in herinnering die Sarah van Sonsbeeck hier jaren geleden eens op de vloer legde als verwijzing naar de isolatiedekens om de lichamen van vluchtelingen. Goud is een kleur, een glinstering die voor veel staat, maar die iedereen kan hebben.
Obá brengt in de Oude Kerk nieuw leven op een plek waar lichamen in de loop van de geschiedenis vooral verdwenen zijn. Hij hing schilderijen met gewone mensen tussen de pilaren in het hoogkoor, waar tijdens de beeldenstorm heiligenbeelden verdwenen. Hij plaatste de bakken met heiligenbeelden op de graven waarvan sommige een naam dragen, andere een cijfer. En de bezoeker zelf kan de handen laten gaan door een veld van duizenden goudkleurige bellen op stalen staven. Het gerinkel dat dat geeft is een mooi en geruststellend geluid en tegelijkertijd een verstoring van de stilte. Als het geluid stopt, wuiven de staven nog een tijd na, een teken van leven, een bewijs van beroering.
Het goud van hun kleren is net als het goud van de kerk
Antonio Obá:
Path,
t/m 13 september in de Oude Kerk in Amsterdam.https://oudekerk.nl
Gert Jan van Rooi | Antonio Obá, Path, detail