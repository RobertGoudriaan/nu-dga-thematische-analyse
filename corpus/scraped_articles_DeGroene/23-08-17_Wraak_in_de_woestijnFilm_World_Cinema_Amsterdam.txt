Wraak in de woestijn Film World Cinema Amsterdam

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
17 augustus 2023
Eenvoud van vorm en inhoud kenmerkt de films uit onder meer Iran, Burkina Faso en Jordanië die zijn geselecteerd voor World Cinema Amsterdam. Films over onderdrukking en opstand, gemaakt zonder franje.
Van achter een rotsin de woestijn opent een jonge vrouw met lang, zwart haar het vuur. Terwijl de AK-47 in haar rechterhand ratelt, haalt ze haar linkerhand even van het wapen om de baby te ondersteunen die met een doek vastgebonden is op haar rug. De beweging lijkt een automatisme, alsof ze hetzelfde zou doen gebogen over een teiltje wasgoed of een vuurtje tijdens het eten bereiden. Maar dit is allemaal nieuw voor haar, net als de wraak die ze voelt bij het zien van de mannen die ze neermaait met haar kogels, ook haar verkrachter, de vader van het kind.
Treffende beelden als deze zijn er genoeg inSiravan de Burkinese regisseur Apolline Traoré. In de openingsscène is een karavaan ergens in de Sahel onderweg naar het huwelijk van de jonge vrouw uit de titel, gespeeld door Nafissatou Cissé. Alles is scherp omlijnd in widescreen: het zand, de kleding in felle schakeringen van rood en blauw die de mannen en vrouwen dragen, en het mes dat Sira 's avonds wil gebruiken om een geit te slachten voordat haar vader er een stokje voor steekt. Want dat is een taak voor mannen. Hier lacht Sira om. Ze voelt zich alleen maar blij. Aan het einde van de reis wacht immers de liefde van haar leven, Jean Sidi (Abdramane Barry). Zelfs alle twijfels bij haar familie over het huwelijk - zij is moslim, hij christen - kunnen haar vreugde niet dempen.
De volgende ochtend verschijnen er zwaargewapende figuren in suv's aan de kim. Iedereen weet wat dit betekent en snel verstoren geweerschoten de rust in de woestijn. Alle mannen in Sira's reisgezelschap worden uitgemoord. De leider van de terroristen, Yere (Lazare Minoungou), neemt Sira mee. Halverwege de reis naar het basiskamp volgt de onnoemelijke daad. Maar hij doodt haar niet, hij spuugt op haar, hij bijt haar toe: 'Je bent het niet waard te sterven door mijn wapen.' Hij laat haar voor dood achter in de woestijn.
Traoré's film illustreert een kernthema van het festival World Cinema Amsterdam: onderdrukking en vervolging van mensen die niets anders willen dan een eenvoudig bestaan. De verhalen die de films vertellen zijn gesitueerd in regionale brandhaarden in Afrika en het Midden-Oosten. Ze zijn herkenbaar, niet omdat ze in westerse ogen politiek gewenst of correct zijn, maar door de eenvoud van vorm en inhoud. De films zijn gemaakt zonder tierlantijntjes, soms zelfs zonder zoiets als muziek of een opzichtige montagestijl.
Deze scherpe focus máákt een film alsSira,maar bijvoorbeeld ookOpponentvan Milad Alami uit Iran en het fenomenaleInshallah a Boyvan de Jordaanse regisseur Amjad Al Rasheed. Het zijn films die de dwingende actualiteit van opstand en verzet in repressieve maatschappijen uitbeelden. Hier speelt wel een paradox: terwijl de makers vanworld cinemazich hebben losgemaakt van de westerse hegemonie op het gebied van productie en distributie, bedienen zij zich van conventies gevestigd door de populaire filmcanon. Zo kun jeSirabekijken als 'actie-avontuur', isOpponenteen 'sportfilm' en leentInshallahbij episodische Netflix-drama's. Alle drie de films dompelen de kijker onder in narratieve intensiteit, inderdaad net zoals bij Netflix. Je kijkt, niet uit morele verontwaardiging maar omdat je, even dringend als de wijze waarop de film is gemaakt, wil weten hoe het verhaal verloopt.
In de wilde blik van Siraop het moment dat ze vanachter de rots haar verkrachter neerknalt terwijl het kind van haar rug dreigt te glijden, zie je haar ontwikkeling van giechelende bruid tot sterke vrouw. Haar bevrijding na alle verschrikkelijks dat ze heeft meegemaakt culmineert in dit moment. Na de verkrachting zwierf ze door de woestijn totdat ze per toeval stuitte op het basiskamp van de moslim-extremisten die haar familie hadden aangevallen. Ze had geen andere keuze dan zich te verschansen in een grot in de buurt van het kamp. 's Nachts sloop ze naar het kamp en stal ze eten en drinken. Dit hield ze maandenlang vol, ook nadat ze had ontdekt dat ze zwanger was.In algemene zin belichaamt Sira het programma-thema 'sterk en onwrikbaar' dat World Cinema Amsterdam specifiek wijdt aan vrouwen die in Iran 'moedig strijden voor meer vrijheid'. Nu klinkt zo'n slogan nogal clichématig, maar dat neemt niets weg van de impact van de geprogrammeerde films waarin we zien hoe vrouwen zich ontworstelen aan de repressie die schering en inslag is in de mannenwereld waarin ze gevangen zitten.
Een van de sterkste films in het programma isOpponentvan Milad Alami. Maryam (Marall Nasiri) is niet de hoofdpersoon in dit verhaal, maar ook haar lot is compleet afhankelijk van dat van haar man, Iman, een Iraanse worstelaar. Met zijn gezin slaat hij op de vlucht nadat een teamgenoot hem bij de autoriteiten heeft aangegeven, zogenaamd vanwege kritiek op het regime in Teheran. Iman, gespeeld door de schitterende Payman Maadi (bekend van Asghar Farhadi'sA Separationuit 2011), draagt een geheim met zich mee, en het is de vraag op welk moment Maryam door heeft wat er werkelijk aan de hand is.
In Zweden trekken Iman en Maryam van het ene asielzoekerscentrum naar het andere. Om een grotere kans op een verblijfsvergunning te maken pakt Iman het worstelen weer op. Maar misschien heeft hij andere motieven. Hij fleurt op in gezelschap van andere, gespierde worstelaars. Dit gaat verder dan het plezier van fysiek, sportief contact tussen mannen, verder dan zweten en dan na afloop met elkaar lol trappen onder de douche. De verfijnde regie van Alami - een shot dat net iets langer dan nodig gericht is op een blik, een gezicht van net te dichtbij gefotografeerd - maakt samen met het slimme spel van Maadi - nerveuze gelaatsexpressie, stokkerige lichaamsbeweging - deze scènes tot een triomf. We beseffen dat Aman geen kant op kan; we leven met hem mee in het koesteren van zijn geheim. En: we komen in zijn schoenen te staan. We willen niet dat hij wordt ontmaskerd. Tegelijkertijd schaam je je tijdens het kijken. Hoezo magAman niet zijn wiehij werkelijk is? Dit is Europa anno nu.
En dan dit: worstelen? Waarom is deze Aman het centrum van dit verhaal? Kijk dan naar zijn fantasierijke dochters, zie hun moeder piano spelen! Naarmate het verhaal vordert neemt hij het perspectief van moeder en dochters over. Maryam: hoe sterk moet je zijn om dit van je geliefde te pikken? Is er sprake van liefde? En de meiden: ze houden van papa. Maryam verlaat hem (maar hiermee is nog niets gezegd) en keert terug naar Iran. Een dappere daad. En een juiste. Europa, dat onverschillig en vol haat tegenover vluchtelingen staat, is geen plek voor een mens om te leven.
Persecution - het Engelse woorddekt de lading veel beter, geeft sterker aan hoe vilein en door en door boosaardig het opjagen van mensen alsof ze dieren zijn is. InSirakrijgt dit een ironische lading. Terwijl ze schuilt in de grot, met in haar buik het groeiende kind, ondergaat Sira een transformatie: ze wordt sterker. Regisseur Traoré verbeeldt haar metamorfose in een scène waarin haar vingers als dierenklauwen de stenen voor de opening van haar grot wegvegen. En dat lange haar: zwart, bezweet en vies. Dit is niet meer het meisje dat zou gaan trouwen. Hier komt iets heel anders naar buiten: een vrouw die op het punt staat het leven te schenken aan een kind dat misschien onschuldig is, misschien ook niet, Sira is er nog niet over uit. Vele weken later doet ze het kind in de draagdoek. En gaat ze op zoek naar een machinegeweer.
Dezelfde ontwikkeling van passief naar levensgevaarlijk maakt Nawal (Mouna Hawa) door inInshallah a Boy. Ze kan geen kant op als haar man onverwacht komt te overlijden en zijn broer op de stoep staat om een schuld te innen die de overledene bij hem had gehad. Dat betreft vier uitstaande betalingen voor een pick-uptruck die Nawals man bij de broer had gekocht. Dat het om een auto gaat is belangrijk voor het verhaal, want vrouwen, zo vindt men, hebben achter het stuur niets te zoeken. Nawal denkt: dat maak ik zelf wel uit. Hiermee begint haar ellende.
Geen vrouw zo vervolgd, gepest en vernederd als Nawal. Ze werkt voor weinig geld als privé-verpleegkundige bij een rijke familie in Amman en ze zorgt voor haar dochter van een jaar of tien. Ze loopt op haar tandvlees. Eerst lijkt de broer, Rifqi (Hitham Omari), haar te willen helpen, maar hij blijkt een rat, of een muis, nét het ongedierte dat in Nawals keuken rondscharrelt en waar ze doodsbang voor is. Rifqi weigert te accepteren dat Nawal niet voor de schulden van haar man verantwoordelijk is.
Hij dringt erop aan dat zij de pick-up verkoopt. Tenslotte heeft haar man geen erfgenaam, aangezien hij geen zoon maar alleen een dochter achterliet. Nawal besluit een leugen te vertellen, ze zegt tegen Rifqi en tegen de rechter voor wie ze moet verschijnen: ik ben zwanger. En wie weet, zo Allah wil, wordt het een jongen.
De slotscène toont, zonder iets essentieels te verklappen, Nawal die in de pick-up stapt en even heen en weer rijdt op de parkeerplaats. Ze komt niet ver, omdat ze niet echt kan autorijden. Maar je weet: de volgende dag, als het filmverhaal is afgelopen, gaat deze vrouwscheurenop die Jordaanse wegen.
Nawal, Sira en Maryam - alle drie zijn ze personages in films die aantonen dat de term 'world cinema', lang een soort generische term voor 'artistieke' films uit niet-westerse landen, onbruikbaar is geworden. De 'wereld' is niet meer ver weg, ze is hier bij 'ons', binnen Europese landsgrenzen, zodat ook wij de wereld zijn geworden en derhalve moeten dealen met vervolging en onderdrukking. 'World cinema' vertelt geen verhalen die comfortabel ver weg zijn, maar verhalen die ieder mens raken die iets kan voelen.
World Cinema Amsterdam, 22 t/m 27 augustus in Rialto, De Balie en Cinema De Vlugt
Kijk naar zijn fantasierijke dochters, zie hun moeder piano spelen!