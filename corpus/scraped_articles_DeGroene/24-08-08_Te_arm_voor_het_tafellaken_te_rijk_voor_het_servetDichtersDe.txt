Te arm voor het tafellaken, te rijk voor het servet Dichters&Denkers

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
8 augustus 2024
De havermelkelite consumeert er lustig op los, maar voelt zich vervolgens schuldig. Voor geprivilegieerde randstedelingen is zelfs zelfbewustzijn een wedstrijd geworden. Hoe moet het met ze aflopen?
We hoeven niet uit te leggenwat de havermelkelite is. Je ként de havermelkelite. Je ziet ze voorbijrijden op hun e-bikes. Je ziet leegstaande autogarages in een maand tijd omgetoverd worden tot restaurants waar ze natuurwijn serveren, en wie staan er in de rij voor een tafeltje? Ze zijn twintig, dertig. Amsterdams. Hoogopgeleid. Ze zijn digital marketeer,upcyclingmodeontwerper, micro-influencer,chief happiness officer,moderator, consultant, investeringsbankier. In januari en februari werken zeremote,het liefst vanuit Kaapstad. Ze dragen kleren waarvan jij denkt:menen ze dit?Dit model spijkerbroek, deze sportschoenen? AlsofSeinfeldhun stijlgids is.
Maar bovenal weet je al wat de havermelkelite is, omdat ze het je zelf heeft verteld. Het is de omgekeerdeFight Club. De eerste regel van de havermelkelite is: praat over de havermelkelite. De tweede regel van de havermelkelite is: práát over de havermelkelite. Het primaire gespreksonderwerp van de havermelkelite is de havermelkelite. In de categorie: welke merken passen bij ons, waar moeten we eten, hebben jullie die recensie van Mara Grimm gelezen, hoorden jullie Doortje inVoorheen schaamteloos randstedelijkzeggen dat monogamie he-le-maal terug is, welke fiets moeten we hebben nu Van Moof dood is? Het is een klasse die zichzelf continu aan het definiëren is.
Dit zelfbesef is in optima forma te zien op Instagramaccount De Havermelkelite, waar 'hme'-voorman Jonas Kooyman elke week zijn volgers vraagt wat hun 'meest havermelkelite actie van het weekend' was. Wat de antwoorden illustreren is dat zijn volgers een haarscherp (en vaak heel grappig) bewustzijn hebben dat ze wandelende paradoxen zijn, gevangen tussen de wens (theorie) een authentiek, goed, progressief mens te zijn, terwijl ze leven (praktijk) als verwende, hedonistische consumenten:
- 'Yogasetjes bestellen bij een duurzaam kledingmerk, wel laten overvliegen uit Australië.
- Geen koemelk, wel een kaasplankje.
- AirPod-oortje viel uit bij naar huis fietsen vanaf Europizza, geen zin om te stoppen dus doorgefietst en nieuwe besteld.
- Paniekaanval bij psycholoog wijten aan drukte op werk en niet aan de grammen coke die ik in het weekend gesnoven heb.'
VoormaligNRC-journalist Jonas Kooyman (1989) muntte de term in 2020, en groeide sindsdien als influencer (190 duizend volgers) uit tot de aanjager van 'hme'. Op zijn instagram beschreef hij de vindplaatsen van dit sociale cohort, maar door die vindplaatsen te beschrijven, werden die plekken vervolgens weer populairder bij de hme. Totdat een piekpopulariteit van een club, restaurant of winkel was bereikt en de hme weer verder trok, op zoek naar minder bekende en dus hippere plekken.
Wat kan Kooyman in zijn pas verschenen boekDe havermelkelitetoevoegen aan wat hij op zijn insta al laat zien? Allereerst beschrijft hij zijn wording tot influencer. Nu is de influencer vermoedelijk niet een beroepsgroep waar later epische poëzie over geschreven zal worden - of waar je per se boeken over wil lezen. Het is begrijpelijk dat je met honderdduizenden volgers je eigen werkzaamheden belangrijk gaat vinden, maar het posten van een meme is geen olympische bezigheid. Kooyman beschrijft met enig zelfmedelijden zijn bestaan van 'twee keer per week baantjes trekken, één keer hot pilates. Saladebowls. Op tijd naar bed. Tijdens etentjes mocht ik aangeschoten raken, maar niet dronken.' Kooyman schrijft dat hij 'leefde - inderdaad - als een topsporter.'
Dit is het moment dat Sifan Hassan, in Parijs, het boek in de Seine gooit.
Interessanter is de politiek-economische context waarin Kooyman het ontstaan van de hme-generatie plaatst. Een generatie is niet zo eenduidig als je allicht zou denken. Een generatie is leeftijdsgebonden, maar niet al te leeftijdsgebonden. Lang niet alle twintigers en dertigers in Nederland zijn hme, hooguit enkele tienduizenden, in de Randstad. Een generatie in deze betekenis is eerder een groep gedeelde sentimenten en verlangens die een duidelijke reactie zijn op een historisch moment. De yuppies zijn een concreet voorbeeld. In een essay inThe New Yorkervan vorige maand, getiteldWat gebeurde er met de yuppie?,is cultuurhistoricus Louis Menand heel precies in het aanwijzen van de ontstaansvoorwaarden van de yup: de ouders van de yuppies hadden de politieke onrust van de jaren zestig en zeventig meegemaakt, twee oliecrises, hadden hun hypotheekrente tot dertien procent zien stijgen, hadden grote industrieën zien verdwijnen. Begin jaren tachtig knapte de economie spectaculair op. Kinderen die als tiener hun ouders met geldzorgen hadden meegemaakt, vonden het nu als twintiger een bevrijding om met geld te smijten.
Vlak voor zijn herverkiezing in 1984 zei president Reagan dat 'wat ik bovenal wil zien, is dat dit land een land blijft waarin iemand altijd rijk kan worden'. Het was niet alleen oké om rijk te zijn, het was goed om rijk te zijn. En dat was te zien in de cultuur: Jay McInerneysBright Lights, Big Citywas de yuppie-roman, schrijft Menand, Lawrence KasdansThe Big Chillde yuppie-film en Madonna'sMaterial Girl ('The boy with the cold hard cash/ is always Mister Right')het yuppie-volkslied.
Kooyman koppelt de angsten en verlangens van zijn generatie ook aan een historisch moment, en illustreert die aan de hand van zijn eigen mislukte carrière als journalist - het is een nauwkeurig voorbeeld van de tussen-wal-enschip-positie waarin de hme zich volgens Kooyman bevindt. Kooyman volgde een competitieve master, werkte hard om een stageplek bij een kwaliteitskrant te krijgen, om eenmaal daar te ontdekken dat dit niet tot een vast contract en een koophuis zou leiden. Sterker nog, als freelancer kreeg hij te horen dat hij niet meer acht, maar zevenenhalf uur mocht declareren - het uitgeefconcern dat miljoenenwinsten maakte, wilde de pauze niet meer doorbetalen. 'Waar mijn generatie opgroeide in de optimistische, gouden jaren negentig, waarin ons als kind verteld werd dat we later konden worden wat we wilden, als we maar hard genoeg ons best deden en een indrukwekkend cv opbouwden, hield de markt zich niet aan die afspraak.'
Kooyman ziet drie historische ontwikkelingen die tot het ontstaan van de havermelkelite hebben geleid, met allereerst de economische crisis van 2008. Daar bovenop kwam de crisis op de woningmarkt, die in zo'n basale behoefte als wonen een grote ongelijkheid schepte. Wie in Amsterdam wilde wonen moest of heel rijke ouders hebben of keihard werken, waardoor hard werken een definiërende eigenschap werd. Dat sloeg ook over op fit en gezond zijn (hard sporten, bewust eten) en uitgaan(work hard, play hard).De derde ontwikkeling was de vanzelfsprekende aanwezigheid van smartphones en sociale media, waardoor deze mensen precies zagen wat hun leeftijdsgenoten droegen, aten, keken, luisterden, bezochten, en waar ze niet voor wilden onderdoen.
De hme-groep die is ontstaan deelt Kooyman op in twee categorieën. Er zijn de HENRY's: dehigh earners, not rich yet. Ze draaien bovenmodale salarissen op de Zuidas, maar staan aan het einde van de maand vaak rood, omdat ze zo gevoelig zijn voor statusverhogende consumptie. En daarnaast heb je 'de streefklassers, die een Cineville-abonnement hebben en espresso martini's van veertien euro drinken bij de populairste restaurants van het moment, maar nooit een huis zullen kopen'. Dit zijn de mensen met creatieve beroepen, huurhuizen, halve contracten en lege spaarrekeningen. Hun ostentatieve consumptie moet de angst maskeren dat ze het economisch niet gaan volhouden.
Je krijgt bijna medelijden: die arme hme'ers, te arm voor het tafellaken, te rijk voor het servet. Omdat ze geen huis kunnen kopen, kopen ze een matcha. Mocht je cynischer zijn ingesteld, dan kun je er nog een andere sociaal-economische reden naast zetten: Kooyman speelt met het veelgehoorde idee dat zijn generatie de eerste generatie is die te horen kreeg dat zij het niet zonder meer economisch beter zal krijgen dan haar ouders. Maar daar staat tegenover dat het wel de generatie is die, zoalsThe Economistlaatste berekende, straks De Grootste Erfenis Ooit ontvangt, wanneer het vermogen van de voorvaderlijke babyboomers en Gen X'ers de komende decennia haar kant op stroomt. Dit geldt zeker niet voor iedereen, maar heel wat hme'ers zullen zorgeloos consumeren omdat ze in hun achterhoofd hebben dat dat herenhuis er vanzelf wel komt.
In zekere zin is Kooymans vlotte, heldere boek een toepassing van een bourdieuesque sociologie, waarbij smaak en daaruit voortkomende consumptie symbolen zijn van cultureel kapitaal. Kooyman is meester van de details en adresjes. Hij beschrijft gretig waar de hme eet (Europizza in Amsterdam-Noord), waar ze sport (Saints & Stars), wat ze draagt tijdens dat sporten (Lululemon). Maar Kooyman schrijft niet veel over wat de hme denkt of voelt. En juist hier zou je kunnen onderzoeken wat de hme anders maakt dan andere veel consumerende, nog kinderloze, grootstedelijke goedverdieners uit eerdere decennia. De yuppen smeten met geld, en waren er trots op. De hme smijt met geld, en lijkt zich ervoor te schamen. Dat is tenminste wat je proeft in de wekelijkse 'meest hme-actie van dit weekend':
- 'Mijn autoruit krabben met mijn Cinevillepas.
- Nog geen gordijnen in nieuw huis bij Vondelpark dus ramen afgeplakt metDe Groene Amsterdammer.'
In deze paradox bestaat de pijn uit origineel, creatief (Cinevillepas) en inhoudelijk (Groene Amsterdammer,laat je horen!) willen zijn, maar niet loskomen van een kapitalistisch, geprivilegieerd (Vondelpark), milieuvervuilend (autoruit) hedonistisch bestaan.
Maar er zit iets paradoxaals in die paradoxen. Namelijk dat ze zo gretig worden opgedist, dat ze zo graag door de hme worden geanalyseerd - dat het bewustzijn van deze paradoxen in zekere zin de kern van de hme is geworden. Hme is niet matcha drinken. Hme is matcha drinken en vervolgens tweeten dat je zelf ook wel weet hoe dom het is dat je zo'n duur drankje drinkt. Daardoor zou je ook kunnen denken: zo erg vindt de hme het ook weer niet. Sterker nog, als je het boek van Kooyman leest, is het terugkerende element competitie. De hme is onophoudelijk competitief. Ze koppelt status aan de kleinste dingen, van waar je precies naar yoga moet tot welke pan er op je fornuis moet staan (Le Creuset). Met dit in gedachten kun je zeggen dat ook het zelfbewustzijn van de hme competitief is. Ze wil 'het beste zijn' in zelfbewustzijn, de grootste paradox kunnen waarnemen in het kleinste gegeven. Zelfbewustzijn als het echte culturele kapitaal.
De vraag blijft wat de toekomst van de hme is - en hoe lang de hme nog heeft. Louis Menand inThe New Yorkerwijst een heel duidelijk eindpunt aan voor het yuppiedom: Zwarte Maandag, 11 oktober 1987. De beurskrach. Opeens was het snelle geld het domme geld geworden en kon hetmaterial girl-leven niet langer gevierd worden alsof het niet op kon. Want het was letterlijk op.
De hme is niet direct gekoppeld aan beurskoersen of politieke bewegingen. Maar als de kenmerkende kwalificatie van de hme zelfbewuste hipheid is, dan is dat slecht nieuws, want niemand is langdurig hip. Iedereen wordt ouder, e-fietsen worden e-bakfietsen, haver-wordt moedermelk, achtertuintjes voor de kids worden grotere statussymbolen dan overwinteren in Kaapstad, binnen de Ring wordt het te krap - dat wordt bivakkeren in Almere.
En dan? Dan zullen de veertigers en vijftigers die ooit hme waren moeten bedenken wat er belangrijk is in het leven, behalve statusopwekkend consumeren. Dat zal een flinke reis worden. De deuren van The School of Life of Rutger Bregmans School for Moral Ambition staan vast wijd open.
JONAS KOOYMAN De havermelkelite: Hoe de nieuwe yup de stad onherkenbaar verandert Das Mag, 181 blz.