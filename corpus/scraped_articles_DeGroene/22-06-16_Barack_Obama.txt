Barack Obama

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
16 juni 2022
KUNST Kara Walker
'Een soort van weerzinwekkend en negatief en een vorm van verraad aan de slaven, met name vrouwen en kinderen'. Dat was de mening van kunstenaar Betye Saar die in 1997, zelf in de zeventig, brieven aan prominenten stuurde om haar beklag te doen over Kara Walker, een kunstenaar van dan 28 jaar. In haar ogen was Walkers werk, haar silhouetten van zwart papier van figuren die zich schaamteloos overgeven aan gevoelens van lust en haat, gemaakt voor het plezier én voor de portemonnee van de witte gevestigde orde. Dat kon zij als zwarte kunstenaar niet maken, daar moesten zwarte kunstenaars zich tegen uitspreken.
De gebeurtenis liet ten minste één spoor na in Walkers privé-archief, waaruit zo'n 650 tekeningen te zien zijn in museum De Pont, samen met nieuw werk en oude en nieuwe animatiefilms. De tekeningen liggen in vitrines en hangen als zwermen bij elkaar op de grote witte wanden in de zaal. Ze nodigen uit om dichtbij te komen, om de figuren te bekijken die verwikkeld zijn in vaak gewelddadige, soms intieme scènes die Walker tekende met waterverf, inkt, pastel, gouache en potlood, om de teksten te lezen waarmee zij ze voorziet van bijtend en soms humoristisch commentaar('A cook's revenge - a salad').Het is de weerslag van de wereld tussen 1992 en 2020 die Walker, parallel aan haar grote oeuvre maar technisch even sterk, op papier naliet. We zien Barack Obama als president komen en gaan en op één tekening prijkt de naam van Betye Saar:'The Fabulous Betye Saar Show. Featuring this Seasons Hit Song: My Way-or-The Highway.'
Het verwijt van Saar aan Walker is vandaag nauwelijks voor te stellen. Kara Walker groeide uit tot een van de prominentste kunstenaars van deze tijd met werk dat draait om de mens met al zijn of haar (destructieve) krachten. Haar tekeningen gaan vaak expliciet over de verziekte relatie tussen zwarte en witte mensen, ja, over slavernij, maar ook over wat het betekent om kunstenaar te zijn, vrouw, mens. In de animatiefilms komen haar figuren met horten en stoten tot leven, hun armen en benen bevestigd aan stokjes in handen van de kunstenaar. Ze bewegen hoekig als ze lopen, rennen, vechten, verkrachten, opstaan uit hun graf. Het tragikomische effect daarvan is moeilijk om aan te zien.
De worsteling met wat een zwarte vrouwelijke kunstenaar geacht wordt te zijn en te maken, spreekt uit bijna alles. OpImposter Syndrome(2020) kijken tientallen hoofden van houtskool vanaf de randen van een vel papier toe naar het leeggelaten, witte midden. Ze kijken naar jou, de bezoeker, ze kijken naar Walker, de kunstenaar.
Roos van der Lint
Kara Walker -
A Black Hole Is Everything a Star Longs to Be,
i.s.m. Kunstmuseum Basel en Schirn Kunsthalle Frankfurt, t/m 24 juli in museum De Pont in Tilburg,https://depont.nl
Kunstmuseum Basel | Onder: Kara Walker, A Shocking Declaration of Independence uit de serie The Gross Clinician, 2018. Grafiet, sumi inkt, gofun en gouache op papier