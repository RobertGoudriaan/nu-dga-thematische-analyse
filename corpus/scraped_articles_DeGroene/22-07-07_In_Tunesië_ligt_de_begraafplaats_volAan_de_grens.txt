In Tunesië ligt de begraafplaats vol Aan de grens

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
7 juli 2022
In het mortuarium in de Tunesische kustplaats Sfax liggen honderden lichamen van op het strand aangespoelde migranten tot aan de nok opgestapeld. 'Voor sommigen vinden we een begraafplaats buiten de stad', zegt Mongi Slim van het Rode Kruis. 'Maar er is nog steeds geen oplossing.'
Tot nu toe zonder succes strijdt mensenrechtennetwerk ftdes voor een eervolle begrafenis voor mensen die een illegale bootreis naar Europa niet overleefden. Van de kant van de lokale autoriteiten ervaart de organisatie 'pure discriminatie en politieke onwil', zegt Romdhane BenAmor. 'Maar aangespoelde lichamen hebben geen godsdienst, kleur of taal, geen nationaliteit. Het zijn mensen.' Nijdig citeert hij de voormalige gouverneur van Sfax. 'We kunnen hen niet begraven voordat we hun godsdienst kennen. Ze zullen niet met de moslims begraven worden.'
Opvarenden van migrantenboten zijn veelal mensen uit andere Afrikaanse landen die via Libië of Sfax naar Europa hoopten te kunnen reizen. Lichamen van Tunesiërs kunnen na identificatie doorgaans naar familie worden overgebracht.
De nieuwe gouverneur beloofde begin juni dat er spoedig een begraafplaats voor migranten zou komen. Sterker, die was 'zo goed als klaar'.
Ben-Amor is de loze beloften inmiddels zat. 'Het interesseert ze gewoon geen bal.'
Terwijl er rond de kusten van Sfax veel meer migranten verdrinken dan anders. Ben-Amor houdt het bij. 'Tussen 1 januari en 23 juni zijn 412 dode migranten gevonden aan de Tunesische kust', zegt hij. Dat is volgens hem twee derde van de 687 mensen die de oversteek over het centrale deel van de Middellandse Zee de afgelopen maanden niet haalden. 'Moet je nagaan, in heel 2021 traceerden we hier 450 migranten, dat aantal hebben we nu al bijna bereikt.' Als BenAmor gelijk heeft, is Europa hier mede schuldig aan. 'Europa besloot nog meer te investeren in de bewaking van de Tunesische kusten. Kijk naar de stijging van het aantal boten dat de kustwacht wekelijks onderschept. Het redden van drenkelingen wordt opzettelijk tegengewerkt.'
In het zuidelijker gelegen Zarzis zorgden bewoners er vorig jaar zelf voor dat er een begraafplaats kwam voor aangespoelde migranten. Intussen zijn daar 420 van de zeshonderd begraafplaatsen bezet. 'Aan het einde van het jaar zullen we vol zitten. En het hoogseizoen van de migratie is net begonnen', stelt het Rode Kruis.