Een gecamoufleerde boetedoening

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
9 mei 2024
Gabriel García Márquez twijfelde ofIn augustus zien we elkaarde wereld in kon. Zijn zoons vonden van wel.
Tien jaar na de doodvan Gabriel García Márquez verrassen zijn zoons de literaire wereld met de uitgave van een laatste, onvoltooid gebleven boek:In augustus zien we elkaar.Hun vader leed aan geheugenverlies en vond uiteindelijk de verschillende versies die hij moeizaam aan het papier had toevertrouwd onder de maat. 'Dit boek is niks. Het moet vernietigd worden.'
Waarom hij dat zekerheidshalve niet zelf heeft gedaan, doet twijfelen aan de ernst van die wens. Toen zijn zoons het verhaal jaren later nog eens lazen, ontdekten ze niet geheel onverwachts, 'de grote verdiensten' ervan, al zagen ze wel degelijk 'wat inzinkingen en kleine tegenspraken'.
Nu is het boek er, gepresenteerd als roman. Dat lijkt voor een boek van amper negentig pagina's niet de meest adequate aanduiding, maar de uitgever kan zich beroepen op het van de superlatieven ronkende nawoord van de interim-uitgever, tevens redacteur van Márquez' memoires, die ook intensief betrokken was bij de totstandkoming van dit boek. Márquez, lezen we daar, droeg het verhaal in maart 1999 voor het eerst voor in Madrid, waarnaEl Paísmeldde dat hij aan een boek werkte dat uit vijf aparte verhalen bestond, waarvanIn augustus zien we elkaarde opening zou zijn. Meteen daarna volgt, zonder enige toelichting, de wonderbaarlijke transformatie van het verhaal tot roman. Daarvan zou het verhaal nu het eerste hoofdstuk worden.
Maar die roman kwam er evenmin als de bundel. Toen de auteur in de zomer van 2002 klaar was met de revisie van zijn memoires begon hij blijkbaar liever aan iets geheel nieuws, het boek dat twee jaar later het licht zou zien onder de titelHerinnering aan mijn droeve hoeren. Dat zou, wat zijn fictie betreft, zijn zwanenzang worden. En ook werd het, ongetwijfeld mede dankzij die titel, in de Spaanstalige wereld een enorm verkoopsucces.El Paísprees het de hemel in, spannend tot het eind en stilistisch 'briljant als altijd'. Maar de onbevooroordeelde lezer van nu zal vermoeden dat de grote auteur van weleer ook toen al door die ellendige dementie werd gekweld. Wilde hij wellicht via de negentigjarige protagonist, een man die al zestig jaar populaire columns schrijft voor een hoofdstedelijke zondagskrant, bewijzen dat hij qua viriliteit in elk geval zijn mannetje nog stond?
Nee, dat toch niet, hij lijkt juist eerder op de valreep aan zelfonderzoek te hebben willen doen. Maar de manier waarop mag je curieus noemen. Zijn hoofdpersoon, een levenslange hoerenloper, vraagt een bordeelhoudster voor zijn negentigste verjaardag een veertienjarig maagdelijk meisje te regelen - het contrast tussen die twee kon de lezer niet nadrukkelijker worden ingepeperd. En dat geldt ook voor de moraal van het verhaal: tot dan ging het de man uitsluitend om de seks, het woord liefde kwam in zijn hitsige vocabulaire niet voor. Nu, oog in oog met de volmaakte onschuld, ontdekt hij de superioriteit van de liefde, de seksloze liefde nog wel; hij is potdomme meer dan een geile ouwe bok met een paardenkop en 'het geslachtsorgaan van een ezel'. Nacht na nacht bezoekt hij het meisje volgens hetzelfde brave stramien van de bekeerling. In zijn column houdt hij zijn lezers uitgebreid op de hoogte, ook bij hen viert de pure liefde plots hoogtij.
Vermoedelijk heeft Márquez meteen na het succes van dit boek, in de zomer van 2003, het werk aanIn augustus zien we elkaarweer opgepakt. Het lijkt andermaal een poging iets goed te maken, een gecamoufleerde boetedoening, een penitentie op zijn Latijns-Amerikaans. Na een oeuvre waarin mannen het seksueel en anderszins vanzelfsprekend voor het zeggen hadden, vond hij het blijkbaar gepast de rollen eens om te draaien: een vrouw als seksuele vrijbuiter. De vrouw in kwestie is de 46-jarige Ana Magdalena Bach, die al 'zevenentwintig jaar naar tevredenheid [was] gehuwd met een man van wie ze hield en die van haar hield en met wie ze voordat ze haar studie letteren en kunstgeschiedenis had afgerond was getrouwd'. Een beetje dubbelop, die zin, maar daar staan in die eerste bladzijden nog andere, ouderwets mooie zinnen tegenover.
Ana Magdalena heeft de gewoonte om elk jaar op 16 augustus per veerboot en met een boeket gladiolen naar het eiland te gaan waar haar moeder sinds acht jaar begraven ligt. Dat bezoek verloopt volgens een vast protocol. Omdat ze pas de volgende ochtend terug kan bezoekt ze 's avonds de hotelbar, ook ditmaal. Daar ontmoet ze een man van haar leeftijd, 'goed verzorgd, piekfijn gekleed', die ze zonder veel omhaal naar haar hotelkamer commandeert. Ze helpt hem met energieke gebaren uit de kleren, constateert dat hij 'niet zo goed bedeeld was als haar echtgenoot (...), maar dat hij er kalm bij lag met zijn pik omhoog'; vervolgens 'spietste [zij] zich op hem vast tot ze niet verder kon en vrat hem helemaal in haar eentje op'. De conversatie verloopt intussen knap houterig, van magie of raffinement is geen sprake. Misschien verbaast het dan ook niet dat de vogel de volgende morgen is gevlogen - met achterlating van een twintigdollarbiljet.
Maar hoewel ze dat 'een ondraaglijke vernedering' vindt, heeft Ana Magdalena de smaak nu pas goed te pakken. Van haar jaarlijkse bezoek aan het graf van haar moeder maakt ze voortaan ook een jaarlijks seksueel uitje, telkens met een andere onbekende man, hoewel de heren stuk voor stuk beschikken over 'natuurlijke charme', 'verfijnde manieren' en/of 'de energie van een gladiator'. Maar verder zijn het - in elk geval als literaire personages - dommekrachten, leeghoofden, marionetten. Naarmate het verhaal vordert neemt de voorspelbaarheid tegelijk met de ongeloofwaardigheid toe - je begrijpt dat de zieke Márquez er ondanks alle goede bedoelingen niet meer uitkwam.
'Dit boek is niks. Het moet vernietigd worden' - voor een kennismaking kan de lezer inderdaad beter naar zijn oude meesterwerken grijpen, naarHonderd jaar eenzaamheid,Afval en dorre bladeren,De kolonel krijgt nooit postofKroniek van een aangekondigde dood. Hij kan ook even wachten op de achttiendelige verfilming vanHonderd jaar eenzaamheid, die Netflix nog voor dit jaar aankondigde.
'Dit boek is niks. Het moet vernietigd worden'
Ulf Andersen / Getty Images | Gabriel García Márquez deed op de valreep aan zelfonderzoek GABRIEL GARCÍA MÁRQUEZ In augustus zien we elkaar Vertaald door Mariolein Sabarte Belacortu. Meulenhoff, 128 blz.