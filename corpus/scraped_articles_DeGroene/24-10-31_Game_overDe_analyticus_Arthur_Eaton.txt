Game over? De analyticus Arthur Eaton

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
31 oktober 2024
Psycholoog en filosoof Arthur Eaton beantwoordt levensvragen van lezers. Help, mijn zoon verdwijnt in een computerspel.
Beste S., Het zijn kleine werelden, games. Overzichtelijk, beheersbaar. Met vaste regels, heldere missies. Je kunt er experimenteren zonder al te veel risico's. Het zijn ook ontsnappingen, dat zeker, maar jonge mensen gebruiken computerspellen ook om, net als in een 'echt' rollenspel, op een relatief veilige manier te ontdekken wie ze zijn, wat ze kunnen; soms wat ze missen.
Ik vind het mooi hoe je het beschrijft, S.: hoe je zoon langzaam lijkt te verdwijnen in zijn virtuele wereld. Griezelig ook wel. Alsof het scherm een soort poort is waar hij doorheen glipt. Als ouder kan het voelen als een verlies, zo'n spel. Zeker als je kind zich ook op andere manieren van je aan het afzetten is. Maar ik vraag me af of je, als je er van een afstand naar kijkt, niet zult zien dat het spel je zoon niet alleen weglokt, maar ook beschermt. De gedachte die bij mij opkomt is: misschien is hij gewoon nog niet zo ver dat hij zonder zwaard en schild aan de 'grote wereld' kan deelnemen. Hij is dertien, tenslotte - hij zit pas in level één van zijn adolescentie.
Pubers maken zich los. Dat hoort erbij, zeggen ze dan. Maar losmaken doet ook zeer. Losmaken is verwarrend, eng. Dat geldt voor jullie zoon, maar ook voor jullie, als ouders. Er komen allerlei vragen op: hoe begeleid je het losmaken op een goede manier? Wat is een passende balans tussen afstand en nabijheid? Een jongen van dertien kan het ene moment bijna volwassen lijken, en dan ineens weer het kind zijn dat je hand wil vasthouden tijdens de film. Dat vergt geduld, en soms gevoelens van innerlijk verscheurd worden. Het vergt ruimte geven en grenzen stellen. Afstand nemen en betrokken blijven. Allemaal geen gemakkelijke opgaven.
Ik zou zeggen: probeer het spel van je zoon niet te zien als concurrentie. Ik vermoed dat het voor hem aanvoelt als iets wat helemaal van hem is. Als je geluk hebt, kan het ook een brug zijn voor jullie: iets om samen over te praten. De wereld van games is voor veel mensen een ver-van-hun-bed-show, maar het is ook best een interessante wereld. Kun je het opbrengen om geïnteresseerd te zijn in die wereld? Wat vindt hij zo leuk aan het spel? Hoe werkt het precies? Ik sprak ooit een vader in een soortgelijke situatie, die ervoor koos om het spel van zijn zoons gewoon te leren spelen. Vanaf dat moment werd bedtijd aangekondigd via een headset.
Ook dat is geen gemakkelijke weg. Ik zie het voor me hoor, hoe jij leuk probeert om interesse te tonen in de belevingswereld van je kind, terwijl hij in zijn grijze capuchontrui tegen je mompelt. Niet altijd een dankbare taak. Misschien helpt het dan om jezelf eraan te herinneren dat veruit de meeste tieners gamen. Of we het leuk vinden of niet, zulke spellen zijn een vast onderdeel geworden van de cultuur. En veruit de meeste jongeren ontgroeien hun liefde voor zulke spelletjes ook weer op enig moment. Het belangrijkst is denk ik om je zoons enthousiasme voor het spel te blijven zien in het licht van die nog veel grotere uitdaging: volwassen worden.
Ten slotte is er een mooie anekdote over Carl Jung die ik met je wil delen. Het verhaal gaat dat hij een zeer kwetsbare patiënte had die dacht dat ze op de maan woonde. Een ernstige waan dus. Waar een andere therapeut misschien had geprobeerd om haar krampachtig terug te dwingen in de realiteit, besloot Jung weken, maanden zelfs, met zijn patiënte op de maan te wonen. Hij leerde haar maanse wereld helemaal kennen, en overtuigde haar toen, toen hij eenmaal haar vertrouwen had gewonnen, om samen met hem terug te reizen naar de aarde.
Met vriendelijke groet, Arthur
Heb je ook een brandende levensvraag?
Mail dan een korte brief naaranalyticus@groene.nl