Cowboys in plastic afval In het nieuws

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
18 april 2024
Een nascheidingsinstallatie is een stinkend, ratelend monster met op en neer gaande loopbanden, grote magneten, schuivende zeven en draaiende centrifuges. Een brede rivier van bedorven groente en fruit, melkpakken, blikjes, plastics, hele vuilniszakken en ander afval stroomt door een grote hal, en takt af in smallere zijstromen en stroompjes met onder meer metaal, organisch materiaal, recyclebaar plastic en hout. Grondstoffen die uit ons huisvuil worden gevist voor hergebruik.
Balen met vies, slap samengeperst plastic vinden hun weg naar de Rotterdamse haven, vanwaar ze over de hele wereld worden verspreid. Miljoenen tonnen plastic afval uit heel West-Europa worden via Rotterdam geëxporteerd naar landen die een loopje nemen met milieumaatregelen en arbeidsomstandigheden, dat blijkt uit onderzoek dat de Pakistaans-Canadese journalist Adnan Khan voor ons deed en dat we publiceren op pagina 24 van dezeGroene. In Istanbul gooien de Afghaanse vluchtelingen Hayat (15), Naseem (20) en Khalid (20) het stinkende plastic in een levensgevaarlijke placticversnipperaar. In de plastic-recyclingfabriek in de wijk Cebeci, waar de jongens voor een hongerloontje zes dagen in de week werken, hangen voortdurend giftige dampen. Ze wonen in een vochtige ruimte in de kelder, bang om te worden opgepakt door de Turkse politie en teruggestuurd te worden naar hun vaderland.
De Turkse recycling-industrie is sterk gegroeid na het Chinese importverbod op plasticafval in 2018. Sindsdien wordt jaarlijks tussen de acht en negen miljoen ton afval elders op de wereld verwerkt. Turkije is een van de favoriete bestemmingen: tegen 2022 was de invoer van plastic afval met ruim vierhonderd procent gestegen, vanuit Nederland zelfs met 750 procent. De export naar Indonesië steeg vanuit ons land zelfs met zesduizend procent. De landen hebben geen van alle de industriële capaciteit om de plasticstroom op een milieuvriendelijke manier te verwerken. Ze hebben daarentegen wel een massa goedkope, gemakkelijk uit te buiten arbeidskrachten. In Zuidoost-Azië zijn dat meestal arme plaatselijke bewoners; in Turkije zijn het vluchtelingen.
Pogingen om deze wereldwijde handel in vervuild plastic afval aan banden te leggen zijn tot nu toe niet effectief. Er bestaat een 'regelgevend kader' voor de export, maar de regels worden slecht gehandhaafd door gebrek aan capaciteit bij de douane. Bovendien zijn er volgens de onderzoekers te veel al dan niet frauduleuze manieren om de regelgeving te omzeilen. Het gevolg: de handel wordt gedomineerd door 'cowboys die zich niets aantrekken van regelgeving en alleen maar geld willen verdienen'.
Waar hebben we dit eerder gehoord? Het lijkt een alarm dat steeds weer afgaat. Of het nu gaat om mest, pfas, pesticiden, zware metalen of stikstof, altijd duiken er weer cowboys op, of bedrijven die de regels overtreden. Want de wetten kennen grote mazen, de pakkans is laag en de winsten zijn torenhoog. Elk controlesysteem loopt stuk omdat de vervuilende productie nog steeds de goedkoopste is. Dus hebben we in Nederland te veel beesten per hectare grond, maken we cokes voor de staalindustrie ondanks de grote gezondheidsrisico's voor de omgeving en blijven we nog steeds enorme hoeveelheden nieuw plastic produceren omdat biologisch afbreekbare alternatieven te duur zijn.
De enige remedie is ook al tijden duidelijk: keiharde wettelijke verboden en/of het zwaar belasten van vervuilende, de aarde opwarmende grondstoffen en activiteiten. Zoals een CO2 -belasting die als het goed is nog steeds in de pen zit en de CO2 -tariefmuur aan de buitengrenzen van de Europese Unie - Carbon Border Adjustment Mechanism (cbam) - die in 2026 wordt ingevoerd. De eerste stappen worden gezet, ze gaan alleen tergend langzaam. Maar het is de enige manier om bijvoorbeeld de eigen Europese recyclingcapaciteit voor plastic te vergroten en de overgang naar bioplastics te versnellen.
De pakkans is laag en de winsten zijn torenhoog