Na het applaus Rebekka de Wit

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
16 januari 2025
In een kleedkamer van een groot theater zit iemand mijn haar te vlechten. Ik moet over een half uur het toneel op om de première van een voorstelling te spelen. Mijn broer staat buiten met de rest van de familie en sms't me dat ze niet op de gastenlijst staan. Degene aan de deur doet nogal mogelijk, ik maak uit zijn beschrijving op wie het is. Laten we hem Arnoud noemen. Ik stuur terug: let maar niet op Arnoud, Arnoud is een lul. Pas als ik op het podium sta, vlak voordat de deuren opengaan, besef ik dat ik het sms'je niet naar mijn broer maar naar Arnoud heb gestuurd. Arnoud doet de productie van de voorstelling en komt kijken. Ik zie hem als laatste binnenkomen, hij doet de deur dicht en gaat op de derde rij zitten (en gaat straks, zo stel ik me voor, een rotte vis naar mijn hoofd gooien).
Terwijl ik de première speel, vraag ik me af wat ik tegen hem kan zeggen na afloop. Iets in de trant van: maar Arnoud, ik vind je ook een beetje een lul. Na het applaus loop ik af, naar de kleedkamer terug en daar kom ik erachter dat ik het sms'je naar een ándere Arnoud heb gestuurd. Toen ik deze anekdote laatst nog eens vertelde vroeg de luisteraar (met zulke anekdotes zijn er vooral luisteraars en geen gesprekspartners) waarom hij dan zo'n lul was, waarop ik stilviel. Ik stamelde dat hij mij een keer had gewezen op het feit dat ik de verwarming aan had laten staan in de repetitieruimte. En dat hij 'gewoon een beetje een irritant hoofd had'. (Of heeft, hij heeft het hoofd nog steeds.)
Had ik jarenlang vastgehouden aan het idee dat hij een lul was, maar de bron daarvan nooit achterhaald?
Is dit hoe langlopende vetes beginnen, of oorlogen zelfs? Dat je gewoon alleen maar onthoudt dat iemand een lul is, maar niet waar het om ging.
Ik had mensen geen vrede gewenst dit jaar. Vijf kerstkaarten had ik verstuurd en op geen daarvan stond 'een vredig 2025'. Veel dutjes en de slappe lach heb ik ze gewenst. Ik bedoelde vrede, maar dat durfde ik niet te zeggen. 'En wat heb je gewenst naast vrede? Duizend eenhoorns?'
Samen met een historicus stond ik naar een schilderij te kijken waar een veldslag op was afgebeeld ergens in het zuiden van Argentinië. Hij probeerde me uit te leggen waar het over ging. Iemand had ergens een stukje land, toen deed iemand iets, en toen kwamen er ineens duizend mannen met stokken, en nog duizend mannen op paarden, en toen was iedereen dood en konden de vrouwen de rotzooi weer opruimen en zelf voor de kinderen zorgen.
Het was werkelijk onnavolgbaar. De kleren, de stokken, de argumenten waarmee ze ten strijde trokken. Alsof iemand me een droom vertelde, wat altijd onnavolgbaar is, omdat de dromer in kwestie er tijdens het praten achter probeert te komen wat hij nou eigenlijk heeft gedroomd.
Oorlogsverhalen zijn even saai en onnavolgbaar om naar te luisteren als dromen van een ander. Het is de vrede die bloedstollend is, zoals een déjà-vu dat kan zijn, of stilte.
Dat had ik op de kerstkaart moeten zetten. (En dan daaronder: een fokking vredig 2025 iedereen.)