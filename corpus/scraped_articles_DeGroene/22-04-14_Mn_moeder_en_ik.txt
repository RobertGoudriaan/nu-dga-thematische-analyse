M'n moeder en ik

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
14 april 2022
Mamma, negen maanden lang was zij de drager van mijn leven... Ik neem je terug naar het begin. Want vanaf de dag dat zij leven gaf... gaf zij het leven zin! Tijdens mijn geboorte voelde mijn moeder zich herboren.
Mijn eerste woord was Mamma, terwijl mijn vader nooit echt een Pappa is geweest.
Maar ik was nog onschuldig, en beschermd tegen alle ellende uit de wereld om me heen.
Vroeger droeg ik kleding van m'n broer, had ik gaten in m'n sokken en waren schoenen te klein. We dronken water met limonadesiroop, we aten droog brood met blikjes tonijn.
Geld lenen van instanties veranderde in schulden met boetes en rente.
Soms stonden we te wachten in de winkel... en betaalden we letterlijk met centen.
Maar ik was gewapend met m'n broodtrommel! Achter op de fiets bij m'n broer naar school. Ik vervulde m'n moeders droom met een Citoscore voor vwo. Doe je best op school! Ga niet hangen op de straat! Dat heeft ze vaak gezegd.
Maar voor mijn achttiende... werd ik vijftien keer gearresteerd, en overgebracht naar een cel.
Met een goede opvoeding, maar opgegroeid in een slechte wijk.
Nogmaals sorry voor de keren dat je werd gebeld... 'Mevrouw, uw zoon is weer opgepakt.' Maar het zal nooit meer gebeuren! En ik beloof jou dat ik me deze keergedraag!
Maar ik zit weer vast! En zij zit vast aan mij... En ik zal nooit gelukkig zijn als ik m'n moeder niet gelukkig maak!
Het is twee uur 's nachts en m'n moeder vraagt zich af... wanneer ik naar huis kom.
Maar ik heb vandaag iemand van het leven beroofd!
M'n moeder beseft nog niet dat ik de komende jaren niet thuiskom.
Ooit was ik haar belofte! Nu beloof ik haar vanuit een bezoekzaal dat ik er voor haar ben. Dus ik geef haar een laatste knuffel...
Dit is een ode aan de liefste moeder van de wereld.