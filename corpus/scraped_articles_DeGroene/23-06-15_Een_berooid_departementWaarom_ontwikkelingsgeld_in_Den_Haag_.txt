Een berooid departement Waarom ontwikkelingsgeld in Den Haag altijd verdampt

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
15 juni 2023
Belasten of bezuinigen? De Tweede Kamer vergaderde over die aloude vraag. Eén besluit stond vooraf vast: het potje voor ontwikkelingssamenwerking kon moeiteloos geplunderd worden. Eigenlijk zoals altijd.
Als religieuze leiders zicheensgezind roeren in opiniestukken en oproepen tot internationale solidariteit, dan weet iedereen in Den Haag dat het CDA gekanteld moet worden. Dat heeft alles te maken met de coalitieverhoudingen die al sinds 2017 onveranderd zijn. D66 en ChristenUnie zijn in de regel voor méér internationale solidariteit, de VVD is tegen en wie op zo'n moment de op dit onderwerp altijd gespleten christen-democraten aan zijn kant krijgt, wint.
Tijdens Rutte III gebeurde dat twee keer. Een keer in 2018, om iets te doen aan de schrijnende situatie in Jemen, waar honger werd ingezet als oorlogswapen. En een tweede keer tijdens corona, toen Nederland internationaal achterliep met bijdragen voor pandemiebestrijding in met name Afrikaanse landen.
Drie weken geleden was het weer raak. Religieuze leiders hadden zich zoals altijd verzameld onder leiding van rabbijn Awraham Soetendorp en de Raad van Kerken, met in hun kielzog ook remonstranten, moslims, hindoes, boeddhisten, humanisten en anderen. Een kwart van al het geld dat Nederland besteedt aan ontwikkelingssamenwerking - 3,4 miljard - bleek in de onderhandelingen over de voorjaarsnota verdampt te zijn. Zonder dat er een haan naar kraaide. 'Moreel is dit niet te verantwoorden', schreven de spirituele leiders. Nu Nederland voor het eerst in jaren weer iets moet bezuinigen, is het 'onverteerbaar' dat 'armoedebestrijding in ontwikkelingslanden het kind van de rekening is'.
Dat het eigenlijk altijd zo gaat heeft te maken met een andere Haagse wetmatigheid. Geld voor ontwikkelingssamenwerking steunt op een nogal wankel fundament. Het is geld dat meedeint op de grillige golven van economische en politieke ontwikkelingen. Zodra er bezuinigd moet worden, de Nederlandse economie krimpt of binnenlandse asielkosten stijgen, komt het geld voor ontwikkelingssamenwerking automatisch in een vrije val terecht.
Wat er deze keer was gebeurd? Minister van Financiën Sigrid Kaag had tijdens het opstellen van de voorjaarsnota een rondgang gemaakt. Uit een onderliggende beslisnota blijkt dat minister Liesje Schreinemacher (VVD) voor Buitenlandse Handel en Ontwikkelingssamenwerking toen nog aangaf 1,1 miljard euro extra nodig te hebben. De uitslag kennen we inmiddels. Ze krijgt 3,4 miljard eurominder. Dat geld wordt weggesluisd om de begrotingskrater te dichten bij het departement van haar partijgenoot, staatssecretaris Eric van der Burg van Justitie en Veiligheid.
Op zichzelf is dat allesbehalve nieuw. Al sinds 1988 schrijft een internationale richtlijn voor dat landen hun eerstejaarskosten voor asielopvang mogen betalen uit ontwikkelingsgelden. Inmiddels waarschuwt de Algemene Rekenkamer dat dit sinds het begin van deze eeuw steeds vaker is gebeurd. Combineer dat met een andere conclusie van diezelfde Rekenkamer, dat asielkosten al 23 jaar structureel slecht worden ingeschat, en je begrijpt waarom ministers voor Ontwikkelingssamenwerking soms midden in hun regeerperiode plots berooid op hun departement zitten.
De angst die nu leeft op het ministerie van Schreinemacher is dat als Nederland zich elk jaar opnieuw laat confronteren met een asielcrisis het departement volledig leeg bloedt. Met deze greep uit de kas verdwijnt er dit jaar al 24 procent. Doe dat nog drie keer en je bent klaar.
'Laat ik het maar gewoon zeggen: wat we moeten gaan doen (...) is natuurlijk pijnlijk', zei Schreinemacher tijdens een gesprek met de Kamer begin mei. Hoewel ze het besluit publiekelijk verdedigt, zou ze binnenskamers volgens meerdere betrokkenen 'er alles aan gedaan hebben' om het te voorkomen. Zo zou ze aan Kaag hebben voorgesteld om het geld te halen uit algemene middelen. Een ander alternatief was een 'plafond' inbouwen voor hoeveel ontwikkelingsgeld er verschoven mag worden in de toekomst om gaten op de asielbegroting te dichten. En als het echt niet anders kon, was er dan geen 'kasschuif' mogelijk? Dat is Haags jargon voor geld uit toekomstige begrotingen naar voren halen.
Terug naar die protesterende religieuzen.Zij besloten de pen op te pakken toen ze in een commissiedebat in mei een merkwaardig schouwspel zagen bij de coalitiefracties. De ChristenUnie protesteerde het luidst, zoals wel vaker. Zij hadden bij de formatieonderhandelingen juist een half miljard euro extra uit het vuur gesleept voor internationale solidariteit, maar vergaten een slotje op de deur te hangen. De VVD haalde de schouders op en wees ook op het coalitieakkoord, op dat vergeten slotje. 'Regels zijn regels', zei het Kamerlid Jan Klink daarover. In de plannen voor dit kabinet is namelijk ook opgenomen dat Nederland die internationale regel toepast: als asielkosten oplopen, mag het kabinet de eerstejaarskosten op deze manier betalen. Het CDA aarzelde, bleef nog wat vaag en leek richting de VVD te schuiven door het beschermen van ontwikkelingsgeld gelijk te stellen aan 'grip op migratie moeten krijgen'.
Overigens heeft Schreinemacher al gezegd dat je juist minder grip op migratie krijgt als je bezuinigt op ontwikkelingssamenwerking. 'Wij willen natuurlijk ook de grondoorzaken van migratie aanpakken. En daar is nu wel minder geld voor', zei ze tegenDe Telegraaf. 'Dat maakt het wel wrang.'
De merkwaardigste positie was voor D66, zeggen verschillende coalitiepartners. Het Kamerlid Alexander Hammelburg noemde het 'onacceptabel' dat er zoveel ontwikkelingsgeld weglekt naar asielopvang. Ook hij vond dat het beloofde half miljard niet zomaar mocht verdampen. Maar uitgerekend de eigen minister Kaag, die de sleutel voor zo'n oplossing in handen heeft, toonde zich onwrikbaar. 'Laat ik het zacht uitdrukken: dit is natuurlijk nooit fijn om te doen', zei ze vorige week tegen de Kamer tijdens de behandeling van de voorjaarsnota. Daar werd ze geconfronteerd met een breed spectrum van Kamerleden - van links tot diepgelovig - die vonden dat er niet zo fors bezuinigd mocht worden. En die opriepen om Schreinemacher toe te staan wat geld uit de toekomst naar voren te halen. Over die voorgestelde oplossing wilde Kaag vooral kwijt dat zij zelf als 'voormalig minister voor Buitenlandse Handel en Ontwikkelingssamenwerking' niet 'bepaald gecharmeerd' was van dat soort oplossingen.
Drie jaar geleden bevond Kaag zich in dezelfde positie als waar Schreinemacher nu in zit. Kaag was toen verantwoordelijk voor ontwikkelingssamenwerking, net op het moment dat corona zich in 'de eerste golf' bevond. Wat
Nederland uitgeeft is direct gekoppeld aan de omvang van de economie en toen die begon te krimpen, slonk ook het geld. Opnieuw dreigde het departement financieel in te storten. Precies op het moment dat de wereld grote behoefte had aan gezamenlijke pandemiebestrijding, ook in Afrikaanse landen. Die situatie had als direct effect dat Nederland achterliep op vergelijkbare landen en zich zo weinig solidair toonde met de rest van de wereld.
Kaag klopte in die tijd eindeloos aan bij Wopke Hoekstra, die toen op Financiën zat. Er ontstond een bonte campagne van religieuze leiders (daar zijn ze weer), CDA-prominenten en ngo's. Maar voor hun moreel appèl bleek Hoekstra ongevoelig.
Maar nu er een rollenwisseling heeft plaatsgevonden en Kaag de schatkist mag bewaren blijkt ook zij doof voor de argumenten die zij, nog niet zo heel lang geleden, zelf inbracht.
Achter de schermen wordt vooralnaar elkaar gewezen. 'Als je hier je hand voor opsteekt, dan verlies je misschien op een ander dossier', zegt een coalitiebron. 'Je wil op dit moment nergens op inleveren.' D66'ers vinden dat Schreinemacher wel heel laat in verzet kwam. Moeten andere partijen nu opkomen voor een VVD'er die door haar eigen partij niet eens geholpen wordt als haar begroting instort?
CDA'ers merken juist fijntjes op dat het weleens mooi is dat Kaag nu ziet hoe ingewikkeld het ministerschap is dat Hoekstra ooit had. En bij de ChristenUnie zijn ze inmiddels iets opgeluchter nu D66 en het CDA hebben meegedaan aan een gezamenlijke Kamermotie die oproept om op zoek te gaan naar een pleister: toestaan dat Schreinemacher wat geld van haar toekomstige opvolger mag lenen om de pijn nu te verzachten. Kaag heeft beloofd deze zomer 'welwillend' te kijken of er 'ruimte voor is'.
Overigens tot ongenoegen van de VVD. Zij waren naar het debat over de voorjaarsnota gekomen om op te roepen tot bezuinigingen van tien tot twintig miljard en troffen daar coalitiegenoten die enthousiast opriepen tot het uitgeven van extra geld: voor ontwikkelingssamenwerking, maar ook voor kinderarmoede, gratis schoollunches en andere zaken. Ze dienden volgens coalitiegenoten 'een wraakmotie' in waarin werd opgeroepen om op te komen voor de autorijdende middenklasser. 'De wensen stapelen zich namelijk ook vandaag weer op', zei Eelco Heinen van de VVD. Hij wilde dat nu die wensenlijst groeide het een prioriteit bleef om een korting op brandstofaccijnzen intact te houden.
Het gevecht over de ontwikkelingsgelden is overigens nog lang niet gestreden. Meerdere partijen zijn het erover eens dat toekomstig gesteggel over een ontwikkelingssamenwerkingsbegroting die alle kanten opvliegt ongewenst is. Kaag adviseerde toekomstige kabinetsonderhandelaars hier beter over na te denken. Al zal de eerstvolgende keer dat er wordt gesproken over een oplossing zich al veel sneller aandienen. Op dit moment praat het kabinet al maandenlang in besloten kring om tot een gezamenlijk migratiestandpunt te komen. Bij de ChristenUnie valt te horen dat het 'heel erg voor de hand ligt om het beschermen van ontwikkelingsgelden ook bij die discussie te betrekken'.
Mocht het ze lukken, dan zal het in ieder geval aanzienlijk schelen in brieven van religieuze leiders.
Nu blijft Sigrid Kaag doof voor de argumenten die zij, nog niet zo heel lang geleden, zelf inbracht