Stoelen zonder uitzicht

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
30 november 2023
InVerder kijkenbeschrijft Esther Kinsky hoe ze weer leven probeerde te brengen in een vervallen bioscoop in een afgelegen Hongaars dorp. En hoe het publiek vervolgens wegbleef.
Esther Kinsky (1956) is dichter,prozaschrijver, ook van kinderboeken, essayist en vertaler (uit het Russisch, Pools en Engels). Ze is geboren in Bonn, woont tegenwoordig in Wenen, eerder ook in Berlijn, Londen en Boedapest, reist veel, maar bestrijdt met klem dat ze een 'nomade' zou zijn of een 'rusteloze geest'. Wel voelt ze zich onmiskenbaar aangetrokken door grensgebieden, door plekken waar mensen doorheen zijn getrokken, tijdelijk hebben gewoond, herinneringssporen hebben achtergelaten - het 'nog niet-ingelijfde' heeft haar intense en liefdevolle aandacht. De Nederlandse lezer heeft zich daarvan kunnen overtuigen door vertalingen van haar belangrijkste prozaboeken, bij gebrek aan beter romans genoemd:Kreupelhout,Langs de rivierenRombo. Wie ze heeft gemist krijgt nu een nieuwe kans met het wondermooieVerder kijken,opnieuw prachtig vertaald door Josephine Rijnaarts.
Kinsky's nieuwe boek speelt in de uiterste zuidoosthoek van Hongarije, een desolaat, verpauperd en dunbevolkt laagland dat grenst aan Roemenië en bekend is uit de geheimzinnige, apocalyptische romans van Krasznahorkai en de trage, indringende films van diens geestverwant Béla Tarr. Tarr komt ook bij Kinsky een paar keer voor, Krasznahorkai niet, wat niet verwonderlijk is, want inVerder kijkengaat het over film. Of liever: over de bioscoop, een wezenlijk ander thema. En de bioscoop is in dit geval vooral de herinnering aan een bioscoop in verval die de schrijfster zestien jaar eerder, toen ze in Boedapest woonde, aantrof in een niet met name genoemd grensdorp dat de lezer van een eerdere roman,Banatsko,herkent als Battonya.
Die herinnering is haar al die tijd, toen ze alweer lang elders woonde, bijgebleven en kleurt de melancholische toon van het boek. Ze had toen nog het idee dat de bioscoop, de oorspronkelijke bioscoop, te redden viel. Maar van dat optimisme is nu niets meer over. Niet alleen die oude dorpsbioscoop zou definitief verdwijnen, in alle haar bekende landen heeft ook de bioscoop als zodanig inmiddels zijn centrale betekenis verloren. Films zijn er in overvloed, dat is het probleem niet, maar de kijkervaring is geprivatiseerd en geïndividualiseerd en daarmee wezenlijk veranderd. In toenemende mate kijkt men films thuis, op een klein scherm in de huiskamer of de trein en doorgaans in zijn eentje; daarbij heeft men weliswaar een eindeloze keuzevrijheid, het aanbod is immers onbeperkt, maar wordt men in wezen door algoritmen in een bekende, al te bekende richting gedirigeerd. Kinsky maakt duidelijk wat daarbij verloren is gegaan.
In de meer beschouwende passages onderscheidt ze het hoe van de kijkervaring principieel van het wat. In het wat is ze nu niet geïnteresseerd, titels van films of namen van regisseurs noemt ze nauwelijks of hooguit terloops (Cassavetes, Vertov, Fehér, Tarr), op niet één film gaat ze inhoudelijk in. Het gaat haar om het hoe, om het kijken 'als bewuste daad' (John Berger). 'Dat de bioscoop als locatie verdwijnt, kan niet los worden gezien van de ondermijning van het kijken als bewuste daad. Onder het mom van een grotere keus wordt het kijken verdrongen naar het particuliere, het kleine, het controleerbare. Onttrokken aan de openbaarheid, vervreemd van het subversieve.'
Dat het hoe van de kijkervaring essentieel is maakt Kinsky duidelijk aan de hand van haar bemoeienissen met het grote, olijfgroene gebouw uit de jaren vijftig dat ze onverwacht in een afgelegen, godverlaten oord aantrof. Op de gevel stond met kloeke letters mozi, de eerste helft van het Hongaarse woord voor bioscoop. Onmiddellijk werd ze overmand door beelden en stemmen in haar geheugen, het dorp en het gebouw werden een 'raadselachtig, onbegrensd rekwisietendepot' van beelden en scènes. Ze besloot het gebouw te kopen en met behulp van een paar door haar geënthousiasmeerde dorpsbewoners in oude glorie te herstellen. Vrienden en bekenden in Boedapest begrepen niets van haar bioscoopverhalen, niemand ging er meer heen. 'Als je bij een bioscoop wordt gezien denkt iedereen dat je geen geld hebt voor een televisie. Of een videoapparaat.'
Maar bij het wonder van de bioscoop hoort de radicale interventie van het tijdsverloop. 'De bioscoop sluit alles buiten, schermt hermetisch af wat niet op het beeldvlak plaatsvindt en creeert binnen zijn vier muren een universum dat andere regels volgt dan de buiten de bioscoop achtergelaten wereld.'
Het isolement, de duisternis en het collectieve karakter van de kijkervaring zijn wezenlijk, en daarbij horen ook de verwachtingsvolle weg ernaartoe en de door 'de belofte van de film' opgeroepen associaties en emoties op de weg terug naar huis. Misschien was het tegen beter weten in, maar de droom van een bioscoop als aanjager van een collectieve revitalisering van het treurige, dorpse bestaan gaf Kinsky de kracht en het doorzettingsvermogen om het vervallen, uit de tijd gevallen gebouw te restaureren.
Die verfijnd beschreven scènes behoren tot de mooiste van het boek. Alles werd onder het stof vandaan gehaald, schoongemaakt en hersteld, de filmaffiches van toen, foto's van de sterren, de - maar liefst - 356 stoelen. Józsi, de vindingrijk knutselende fietsenmaker van het dorp, werd weer helemaal de operateur die hij jaren geleden was geweest; in Boedapest ging hij op zoek naar de oorspronkelijke lampen en andere onderdelen van de oude projector. Elke vrije minuut bracht hij door in de projectiecabine, 'demonteerde, poetste, polijstte en oefende handgrepen'. Liefst hadden ze, nu het oude doek onherstelbaar was beschadigd, een nieuw doek aangeschaft, maar dat bleek niet te vinden, dus werd de filmwand glad geplamuurd en wit geschilderd. Niet veel later kon er worden proefgedraaid. Bij de eerste bewegende beelden sprongen Józsi de tranen in de ogen en ook voor Kinsky was het een groots moment. Maar het publiek bleef weg of gedroeg zich luidruchtig en agressief.
Zestien jaar later lag de zaal erbij zoals ze hem bij haar eerste ontmoeting had aangetroffen, 'alleen ontbrak nu iedere hoop'. Alles was moedwillig verwoest. Van de bioscoop waren enkel 'lege, losgerukte stoelen zonder uitzicht' overgebleven.
Films zijn er in overvloed, maar de kijkervaring is geïndividualiseerd en daarmee wezenlijk veranderd
Georg Hochmuth / APA / ANP | Esther Kinsky haalt alles onder het stof vandaan ESTHER KINSKY Verder kijken Vertaald voor Josephine Rijnaarts. Pluim, 208 blz.