Duizelingwekkend

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
2 mei 2024
POP Taylor Swift
Denk je aan Taylor Swift, dan denk je aan glitters. Je denkt aan de glitterpakjes waarin ze tijdens deEras Tourop het podium staat, met glitterlaarzen en een glittergitaar. Je denkt aan de teksten waarin alles fonkelt, glinstert, glimt; waarin ze de hele tent glans geeft als ze binnen wandelt. Maar opMirrorball,van het albumFolklore(2020), geeft Swift glitters een andere betekenis. Ze schittert prachtig, zingt ze, maar je kijkt naar scherven. Blijf kijken, smeekt ze, blijf vooral kijken.
OpThe Tortured Poets Department,Swifts nieuwste album, zijn de glitters vervangen door graven. Er zijn geesten, geheimen, er is bloed en geweld. De muziek weerspiegelt die duistere stemming. Nummers die herinneren aansouthern gothic-romans - over moordzucht en liefdesverraad; lichamen die verdwijnen in een moeras - worden begeleid door ingetogen percussie en eentwangygitaar. Een andere rode draad is religie - offers, zonden, hemel en hel - en dus horen we klokgelui en galmend kerkgezang. Terwijl Swift zingt over kooien en gevangenissen hapt ook de luisteraar naar adem, want bovenal klinktTTPDclaustrofobisch - alsof alle lucht eruit is. Sommige nummers lijken vreemd vertraagd, op andere klinkt juist een amechtig snelle beat onder uitgerekte zang. Het is alsof Swift aan het verdrinken is, haar kleren zwaar van het water. De tijd gaat zowel langzaam als snel terwijl ze de diepte in wordt getrokken.
Op het eerste oor isTTPDdan ook niet schitterend, maar dof. Luister je vaker, dan hoor je meer: een duister slaapliedje, een loom dansliedje, meezingers,anthems,frisse pop. Je hoort dat het album een geheel is, een af verhaal, dat vooral gaat over roem. OpWho's Afraid of Little Old Me?vergelijkt Swift beroemdheid met een inrichting en zichzelf met een circusdier; opBut Daddy I Love Himricht ze zich tot dwingende fans. En ze neemt wraak: ze dreigt de hele boel af te branden; ze ontsnapt aan de galg en komt je halen.
Net als opMirrorballvertelt Swift ons wat het eigenlijk betekent om te schitteren. Ze is niet in haarglittering prime,zingt ze opI Can Do It With a Broken Heart,maar versplinterd. In dit licht lijkt ze zo op haar voorgangsters, vertellen hoge bazen aan een jonge Swift, op het hartverscheurendeClara Bow.Ze drukken haar op het hart:'Promise to be dazzling.'Maar over een paar jaar, reflecteert Swift, zeggen ze precies hetzelfde tegen een jonger meisje - dat ze net als Taylor Swift is, maar dan beter. OpTTPDklinkt Swift vileiner dan ooit. Ze is geengood girlmaara woman scorned. Ze smeekt niet meer om onze aandacht -kijk naar me- maar tegelijkertijd weet ze dat ze alleen bestaat in onze blik.'It's hell on earth',sluit ze af,'to be heavenly.'Ze weet hoe de toekomst eruitziet:dazzling.
Basje Boer
Taylor Swift -The Tortured Poets Departmentis nu te streamen