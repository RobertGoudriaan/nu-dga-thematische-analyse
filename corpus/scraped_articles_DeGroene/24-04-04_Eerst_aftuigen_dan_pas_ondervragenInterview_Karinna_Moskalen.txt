Eerst aftuigen, dan pas ondervragen Interview Karinna Moskalenko

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
4 april 2024
Sinds de inval in Oekraïne is er nóg meer repressieve wetgeving door het Russische parlement gejast. De gevolgen ondervindt Karinna Moskalenko, de belangrijkste mensenrechtenadvocate van Rusland.
'Het gaat mij aan het harthoe in mijn land, waar zoveel fantastische mensen leven, een regime als dat van Poetin kan bestaan. Als er ooit iets ten goede verandert in Rusland, zou ik een van de velen zijn die onmiddellijk de trein pakt om daar een nieuw Rusland op te bouwen', zegt Karinna Akopovna Moskalenko. De zaal van filmfestival Movies that Matter in Den Haag beloont haar ontboezeming met warm applaus, zo hartstochtelijk is de manier waarop zij vragen van het publiek beantwoordt na afloop van de documentaireRussia vs Lawyersvan Masha Novikova, waarin zij een belangrijke rol speelt.
Dat het moment van zo'n 'nieuw Rusland' nog niet nabij is, is op de druilerige zondagmiddag waarop we elkaar spreken overduidelijk. Zojuist zijn er beelden 'uitgelekt' van de arrestatie van vier verdachten van de terreuraanslag in de Moskouse Crocus City Hall, ergens in een bos, waarop duidelijk te zien is dat de agenten, vermoedelijk van de staatsveiligheidsdienst fsb, hun arrestanten eerst aftuigen voordat ze vragen stellen. 'Dit zijn dus niet meer dan verdachten', zegt Moskalenko.
Een paar dagen later zullen er nog ergere 'uitgelekte' beelden volgen: van een afgesneden oor, aan genitaliën vastgemaakte elektrische draden en een verdachte die bewusteloos in een rolstoel door fsb-agenten bij de Moskouse rechtbank wordt voorgeleid.
Verwonderen doen zulke beelden Moskalenko niet erg meer, lijkt het. Sinds 2001 heeft zij als advocaat bij het Europees Hof voor de Rechten van de Mens (ehrm) in Straatsburg zo'n zevenhonderd zaken tegen de Russische staat gewonnen, steeds wegens schending van het Europees Verdrag voor de Rechten van de Mens (evrm). Die lange reeks lijkt nu onderbroken, want Rusland liet na de inval in Oekraine in 2022 weten zich niet langer gebonden te achten aan het evrm en staakte de medewerking aan het Hof. Rusland is ook niet langer lid van de Raad van Europa, waarvan het Hof een van de instellingen is.
Moskalenko (1954) woont in Straatsburg,maar staat nog steeds ingeschreven bij de Moskouse balie, waar zij al sinds de jaren zeventig als strafpleiter actief is. Eerdere pogingen van de Russische politiek om haar tuchtrechtelijk te schrappen als lid van de Orde van Advocaten - bijvoorbeeld ten tijde van de processen van haar cliënt Michail Chodorkovski - zijn niet succesvol geweest. Diezelfde Orde staat haar overigens toe om vanuit Straatsburg per videoverbinding op te treden als advocaat bij tuchtrechtelijke procedures tegen Moskouse advocaten.
Een van die lopende procedures geeft een beeld van de huidige sfeer in het Russische strafrecht.
'Mijn cliënte verdedigt iemand die wegens een ongeoorloofd protest tegen de oorlog in voorarrest zit, in afwachting van een zogeheten "administratieve" veroordeling voor een overtreding.' Dat iemand wegens een overtreding
(waarop in principe slechts een geldboete staat) in voorlopige hechtenis gehouden wordt, is op zich al bedenkelijk, maar houdt in het onderhavige geval verband met het feit dat het Openbaar Ministerie, in Rusland Prokuratura geheten, wegens hetzelfde feit een aanklacht op grond van een bepaling in het Wetboek van Strafrecht (de Strafrecht-Kodeks) aan het voorbereiden is.
Dat is mogelijk omdat het vergrijp 'in diskrediet brengen van de strijdkrachten' sinds de inval van Rusland in Oekraïne zowel in de Administratieve Kodeks (artikel 20.3.3) als de Strafrecht-Kodeks (280.3) is opgenomen - slechts twee van de vele repressieve wetten die sinds het begin van de oorlog in ijltempo door het Russische parlement zijn gejaagd. Per 20 augustus vorig jaar waren al 7683 Russische burgers op grond van een van deze artikelen veroordeeld, bijvoorbeeld omdat ze op internet een kritische opmerking over de oorlog hadden geliked, aan een demonstratie hadden deelgenomen, in het openbaar Oekraïense liedjes hadden gezongen of in een conversatie hadden laten blijken tegen de oorlog te zijn of schande te spreken van bijvoorbeeld het optreden van Russische militairen in het Oekraïense Boetsja.
In sommige gevallen gaat de Prokuratura na de administratieve veroordeling dus ook over tot een strafrechtelijke aanklacht, bijvoorbeeld omdat er sprake zou zijn van recidive (zoals herhaaldelijk protest tegen de oorlog) of verzwarende omstandigheden. In het geval van de zaak waarin Moskalenko's cliënte als strafpleiter optrad, was dat ook zo, vandaar vermoedelijk het steeds met maanden verlengde voorarrest. 'Mijn cliënte heeft geprobeerd vrijlating te bewerkstelligen, daarbij aanvoerend dat de verdachte geslagen en gefolterd was.' Ze maakte een foto van zijn rug, waarop je duidelijk kon zien dat hij geslagen was. Haar vrijwel dagelijkse oproepen tot vrijlating in afwachting van het proces leken succesvol. Maar op de dag dat ze haar cliënt in de gevangenis kwam ophalen, werd haar meegedeeld dat deze was overleden: hij zou zelfmoord hebben gepleegd.
'Mijn cliënte houdt staande dat de verdachte in de gevangenis is vermoord en maakt van deze overtuiging geen geheim. In reactie daarop startte de staat een procedure tegen de advocate: zij zou door haar optreden de verdachte tot zelfmoord hebben gedreven en diende derhalve, in afwachting van een strafproces, te worden geschrapt als lid van de Moskouse Orde. Er was ook een politie-inval in het woonhuis waar zij kantoor hield: zij en haar man moesten geboeid op de vloer liggen terwijl agenten hun papieren overhoophaalden. De procedure voor de Moskouse tuchtkamer loopt nog, maar mijn cliënt is inmiddels niet meer in Moskou. Op dezelfde dag waarop de muitende troepen van Prigozjin vorig jaar naar Moskou optrokken, wist zij in tegenovergestelde richting de grens met Georgië te bereiken. Omdat in de verwarring van die dag de grenstroepen kennelijk nog niet beschikten over de laatste lijst met mensen die niet mochten uitreizen, kon mijn cliënt Rusland verlaten.'
Dat het publiek in de Haagse filmzaal bij het nagesprek vanRussia vs Lawyerstot twee keer toe in applaus losbarst, komt niet uit het niets. Moskalenko ontpopt zich tot een indrukwekkend redenaar die effectbejag niet schuwt - bijna een strafpleiter uit een Hollywood-film. 'Wij advocaten hadden vroeger een eigen theater waarin we rechtszaken naspeelden', legt Moskalenko uit, ter verklaring van haar retorische optreden. Het klinkt als een herinnering aan een oudere, betere tijd voor Russische advocaten, de tijd van de Sovjet-Unie.
Karinna Moskalenko studeerde in 1976af in de rechten aan de Leningradse Staatsuniversiteit en werd daarna strafpleiter. Ze studeerde in dezelfde jaren als president Vladimir Poetin. 'Maar die heeft uit zijn studie heel andere indrukken opgedaan dan ik', zegt Moskalenko.
Misdaad was een ingewikkeld onderwerp in de Sovjet-Unie: zo waren er bijvoorbeeld geen officiële misdaadstatistieken omdat criminaliteit geacht werd niet te bestaan in de socialistische samenleving. Strafpleiters en andere advocaten waren in de Sovjet-Unie een betrekkelijk onafhankelijke groep. Anders dan rechters en procureurs (openbare aanklagers) konden zij in relatieve vrijheid de belangen van hun cliënten behartigen.
'We waren ook maar met ongeveer tienduizend advocaten', herinnert Moskalenko zich. Sindsdien, vertelt ze, is de beroepsgroep vervuild door de intrede van vele tienduizenden advocaten die eerder bij de politie, de Prokuratura of andere vervolgingsinstanties hebben gewerkt en eerder gehoorzaam instructies van boven opvolgen. Zij hebben niet meer gestudeerd aan een van de academische juridische faculteiten, maar ontlenen hun toetreding tot de balie aan een van de ongeveer tweeduizend parallelle advocatenopleidingen in het land.
Wat niet veranderd is: Russische strafpleiters waren in de sovjettijd - en zijn nu weer - buitengewoon actief bij procedurele kwesties en overstelpen de rechter met verzoeken, in het jargon heten dat 'moties'. Voor een buitenstaander is dat op het eerste gezicht merkwaardig: waarom zijn procedures zo belangrijk in een land dat geen echte rechtsstaat is? 'Die waren juist heel belangrijk', weet Moskalenko. 'In een situatie waarin de schuld van de verdachte en de strafmaat eigenlijk al vaststaan en de rechter nauwelijks manoeuvreerruimte heeft ten aanzien van de strafmaat, is de juistheid van de gevolgde procedures en bepalingen het enige terrein waarop in de rechtszaal de strijd kan worden gevoerd en de belangen van de verdachte kunnen worden behartigd.'
Zo'n tien jaar al werkte Moskalenko in Moskou als strafpleiter toen ze in 1987, ten tijde van Gorbatsjovs 'perestroika', kennismaakte met een Amerikaanse advocate die in het kader van een studie naar het sovjet-procesrecht op zoek was naar strafprocessen die ze kon bijwonen. Voor haar hulp werd Moskalenko beloond met de uitnodiging voor een studiereis naar de Verenigde Staten. In 1989 werd haar, tot haar aangename verrassing, daartoe toestemming verleend. Ze kreeg een paspoort waarmee zij naar het buitenland mocht reizen, destijds nog geenszins een vanzelfsprekendheid.
In de VS bezocht zij onder meer gevangenissen en ze was zwaar onder de indruk van de sport- en andere faciliteiten die gevangenen daar hadden. 'En dan de programma's op het gebied van reclassering. Daar had bij ons nog niemand van gehoord. Reclassering bestaat trouwens nog steeds nauwelijks in Rusland.'
Moskalenko studeerde een jaar aan de universiteit van het Britse Birmingham en raakte betrokken bij tal van internationale juridische fora, vooral op het gebied van de mensenrechten. Zo werd zij in 2001 de eerste Russische advocaat die optrad bij het Europees Hof voor de Rechten van de Mens.
Haar eerste zaak, 'Kalasjnikov vs Rusland', won ze en vormde meteen een precedent: het Hof achtte de voorlopige hechtenis van vier jaar in een eindeloos uitgesteld en gerekt strafproces buitensporig lang en kwam tevens tot de conclusie dat de omstandigheden van de hechtenis onmenselijk en vernederend waren geweest. Vele honderden van zulke zaken zouden nog volgen, met soms beroemd geworden cliënten: Michail Chodorkovski, Anna Politkovskaja, Garri Kasparov, Aleksandr Litvinenko, Aleksej Navalny. Het Hof in Straatsburg houdt zich overigens niet bezig met de schuldvraag in Russische processen, alleen met de vraag of er sprake is geweest van een eerlijk proces.
Aan het eind van de jaren negentig kreeg Moskalenko voor het eerst de indruk dat het, na een decennium van positieve ontwikkelingen, toch weer de verkeerde kant op ging met de strafrechtspleging in Rusland. 'Na het aantreden van Poetin merkte je dat de fsb(voorheen de KGB - rvdb)toch weer invloedrijker werd. In veel "gewone" strafzaken konden advocaten nog gewoon hun werk doen, maar als een zaak een politiek aspect had, werd het voor rechters weer moeilijker om af te wijken van de eis van de procureur.'
Oleg Orlov, een van de oprichtersvan de mensenrechten- en historische beweging Memorial, riep eerder dit jaar, vlak voordat hij tot tweeenhalf jaar kamp werd veroordeeld wegens het 'in diskrediet brengen van de strijdkrachten', de Russische rechters en procureurs op hun stem te verheffen tegen de steeds ernstiger verwording van de Russische strafrechtspleging van een juridisch tot een politiek instrument. Velen van hen, zei Orlov, zien deze ontwikkeling immers met lede ogen aan.
Karinna Moskalenko heeft haar twijfels over de kans van slagen van een dergelijke oproep. 'Rechters vormen een vrij gesloten milieu en vermoedelijk is het maar een kleine groep die zich zou willen verzetten tegen veroordelingen volgens instructie. Rechters hebben ook nauwelijks instrumenten om in te gaan tegen de wensen van de uitvoerende macht.' Hoe de hazen lopen kon je zien aan de onder Russische juristen geruchtmakende zaak 'Koedesjkina vs Rusland' uit 2009, waarbij Moskalenko in Straatsburg als advocaat optrad.
Olga Koedesjkina was al achttien jaar rechter toen zij in 2003 in moeilijkheden raakte bij een strafproces tegen een politierechercheur die werd verdacht van machtsmisbruik in een corruptiezaak tegen invloedrijke personen. Al snel bleek dat de procureur op vrijspraak aanstuurde en het rechter Koedesjkina kwalijk nam dat zij in de rechtszaal de slachtoffers aan het woord liet. Na veel geruzie werd Koedesjkina door de president van het Moskouse Hof van de zaak gehaald, maar dat liet zij niet op zich zitten. In interviews aan een krant en een radiostation betoogde zij dat de manier waarop met haar was omgegaan aantoonde dat er - in Moskou in ieder geval - geen onafhankelijke rechters meer konden bestaan. Daarop werd ze als rechter van hogerhand geschorst. Het Hof in Straatsburg gaf haar in 2009 gelijk en veroordeelde de Russische staat tot financiële compensatie, omdat Koedesjkina's recht op vrije meningsuiting was geschonden.
Zoiets lijkt nu een zaak uit een andere tijd, en niet alleen omdat Rusland geen boodschap meer heeft aan het Hof in Straatsburg. Sinds vorig jaar worden strafpleiters zelf steeds vaker door de staat vervolgd. Dat overkwam bijvoorbeeld drie advocaten van de inmiddels in het gevang gestorven Aleksej Navalny: Vadim Kobzev, Aleksej Liptser en Igor Sergoenin. Hun wordt ten laste gelegd dat zij door hun werk hebben meegewerkt aan Navalny's Stichting voor de Strijd tegen Corruptie, die inmiddels door de wetgever als een 'extremistische organisatie' is aangemerkt - met andere woorden: de advocaten zijn zelf extremisten. Deze gang van zaken doet denken aan de vroegere Sovjet-Unie, waar advocaten van dissidenten ook regelmatig met strafvervolging werden bedreigd.
Inmiddels lijkt een van de bekendstegevolgen van Ruslands toetreding tot de Raad van Europa en het Verdrag voor de Rechten van de Mens zijn langste tijd te hebben gehad: het moratorium op de voltrekking van de doodstraf in Rusland. Naar aanleiding van de terreuraanslag in de Crocus City Hall heeft een aantal prominenten van het regime gepleit voor opheffing van dat moratorium, in 1996 afgekondigd door president Boris Jeltsin en het Constitutioneel Hof. Waar echter de afgelopen twee jaar allerlei repressieve wetgeving zonder noemenswaardige discussie en zonder tegenstemmen beide kamers van het Russische parlement passeerde, geeft de wederinvoering van de doodstraf plotseling aanleiding tot heus debat. In de Staatsdoema komen zelfs tegenstanders van de doodstraf aan het woord en woedt een debat hoe het moratorium juridisch zou kunnen worden beëindigd: door een beslissing van het Constitutioneel Hof, een referendum of een grondwetswijziging.
In Rusland zijn er nu meer politieke processen dan in de laatste decennia van de Sovjet-Unie, onder de partijleiders Nikita Chroesjtsjov en Leonid Brezjnev. De dissidenten en anderen die in de jaren zestig, zeventig en tachtig werden veroordeeld wegens 'anti-sovjet'-activiteiten of 'laster over de sovjetstructuur' zijn in de jaren negentig officieel gerehabiliteerd. Nu worden de kampen gevuld met burgers die zijn veroordeeld op grond van nieuwe, vaak vaag geformuleerde bepalingen over het in diskrediet brengen van de strijdkrachten, steun aan of sympathie voor 'buitenlandse agenten' of 'terroristische organisaties', of het propageren van 'niet-traditionele' seksualiteit of waarden.
Dat er meer politieke gevangenen zijn dan ooit sinds Stalin verwondert Karinna Moskalenko niet. 'Mijn generatie was voorzichtiger. Toen ik begon als advocaat was de herinnering aan de repressie nog levend. Jongeren kennen dat gevoel niet. Zij hebben niet geleerd om bang te zijn. Zelf dacht ik in de jaren negentig trouwens ook nog dat niemand ons de vrijheid van meningsuiting meer kon afnemen. Toch is dat gebeurd.'
Eelkje Colmjon / Movies that Matter | Karinna Moskalenko tijdens Movies that Matter, 23 maart