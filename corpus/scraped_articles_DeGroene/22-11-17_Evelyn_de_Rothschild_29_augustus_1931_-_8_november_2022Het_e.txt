Evelyn de Rothschild 29 augustus 1931 - 8 november 2022 Het einde

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
17 november 2022
Hij was een telg van een beroemde bankiersfamilie, maar toch was Evelyn de Rothschild geen geboren bankier. Wat was hij dan wel?
In de nauwe St. Swithin's Lane tussen Cannon Street en de Bank of England, in het hart van de Londense City, torent een modern, transparant kantoorgebouw uit boven een zeventiende-eeuws kerkje. Een bijzondere plek: New Court, zoals het heet, is het enige gebouw van Rem Koolhaas in Londen. En zijn opdrachtgever was de laatste, grote familiebank in 's werelds financiële hoofdstad: de Rothschilds.
Dat het straatje van Sint Swithin na ruim twee eeuwen nog steeds een synoniem is voor deze vooraanstaande bankiersfamilie is grotendeels te danken aan Sir Evelyn de Rothschild, de pater familias die vorige week op 91-jarige leeftijd overleed. Het was aan zijn behoedzame, autocratische manier van leidinggeven te danken dat de handelsbank de Big Bang van 1986, de liberalisering van de City, heeft overleefd.
In de 27 jaar waarin Evelyn aan het roer stond namen de totale activa van N.M. Rothschild en Zonen toe van van vierhonderd miljoen naar 4,6 miljard pond, maar het aanzien van de familie ging bij deze laatste der herenbankiers altijd voor. Hij zal daarom vooral de geschiedenis ingaan als de terughoudende kapitalist die ervoor zorgde dat de in 1811 opgerichte bank onafhankelijk bleef in een tijd van fusies, overnames en faillissementen.
Ondanks de achtergrond van zijn beroemde familie was Evelyn Robert Adrian de Rothschild geen geboren bankier. Zijn tienerjaren stonden in het teken van de Tweede Wereldoorlog, die hij, op de vlucht voor de Duitse bommen, deels in de VS doorbracht. Evelyns naam was een eerbetoon aan zijn opa, die in 1917 tijdens de Eerste Wereldoorlog was gesneuveld in wat nu Palestina is.
Terug in Engeland ging hij naar Harrow, na Eton de beroemdste kostschool van het land, gevolgd door de studie geschiedenis op Trinity College, waar ook zijn genoemde oom aan verbonden was geweest. Van afstuderen kwam het niet omdat het leven van een knappe, rijke en sportieve jongeman genoeg andere uitdagingen had. In Evelyns geval: het zitten op de rug van een paard, of het nu was om polo te spelen of aan paardenrennen mee te doen.
Hij werd directeur van United Racecourses en kreeg een leidinggevende functie in het krantenimperium van persbaron Lord Beaverbrook. Maar zijn roeping was die van bankier. Begin jaren zestig volgde hij zijn zieke vader op als hoofd van N.M. Rothschild en Zonen, maar het voorzitterschap kwam in handen van zijn oom Victor, een baron. Dat was de opmaat van een familievete met zijn neef Jacob, Victors zoon.
Waar Evelyn een conservatieve bankier was, bleek de vijf jaar jongere Jacob een avonturier te zijn die aanstuurde op een fusie met die andere grote bankiersfamilie, de Warburgs. De twee konden elkaar niet luchten of zien. Evelyn won de strijd en nam in 1976 het voorzitterschap van Jacobs vader over. De reden dat hij werd gekozen was simpel: risico nemen was een gevaar voor de bank. Jacob ging in 1980 zijn eigen, succesvolle weg.
Het succes van de Rothschilds is deels te danken geweest aan goede contacten met de politieke elite. Zo financierden ze in de negentiende eeuw de oorlog tegen Napoleon, leidend tot diens val in Waterloo, en de aanleg van het Suezkanaal. Begin jaren zeventig was Victor een belangrijke adviseur van toenmalig premier Ted Heath. Een jonge Margaret Thatcher bracht in 1975 een bezoek aan de Rothschilds om hun steun te krijgen voor haar strijd tegen Heath.
Het bezoek was geen succes. 'Neem me nooit meer mee naar die rode bank', foeterde ze na afloop tegen haar vertrouweling Norman Lamont. Maar eenmaal in 10 Downing Street had Thatcher de Rothschilds hard nodig. Evelyn speelde een belangrijke rol bij de privatiseringen in de jaren tachtig van onder meer British Gas en Rolls-Royce.
Deregulering van de financiële wereld verleidde hem niet tot het nemen van risico's. Hij was de 'ethische bankier'. Met afkeer zag Evelyn hoe de Amerikaanse bonuscultuur arriveerde. 'Kapitalisme', zo schreef hij in 2004 inThe Guardian,'of althans de persoonlijkheden en structuren in deze sector, kan weleens een bedreiging voor zichzelf zijn.' Dat bleek toen hebzucht en een gebrek aan toezicht leidde tot de bankencrisis.
Tien jaar terug beweerde hij inThe Sunday Telegraphdat er maar weinig geleerd is van deze periode. De City-veteraan bekeek dit alles vanaf de zijlijn, want in 2003 had hij het voorzitterschap overgedragen aan neef David. Daardoor kon hij meer tijd besteden aan het voorzitterschap van een stichting die geld schenkt aan onderwijs, de kunstwereld en medisch onderzoek. Tevens zette hij zich in voor de bescherming van olifanten.
Evelyn trouwde drie keer en laat drie kinderen na, die hij kreeg in zijn tweede huwelijk. Zijn dochter Jessica is theaterproducente, zijn oudste zoon Anthony werkt bij de bank en zijn jongste zoon David is een avonturier en milieuactivist. Hoe goed zijn contacten waren in hogere kringen bleek na zijn derde huwelijk met een Amerikaanse zakenvrouw. Tot de huwelijksreis behoorde een logeerpartij in het Witte Huis, op uitnodiging van de Clintons.
Het meest voelde hij zich thuis in Ascott House, het landgoed in Buckinghamshire niet ver van zijn stallen. In 2019 beleefde Evelyn zijn hoogtepunt als paardenliefhebber toen Crystal Ocean een belangrijke prijs won tijdens de Royal Ascot. Deze hobby vormde een speciale band met zijn belangrijkste cliënt in zijn rol als financieel adviseur: wijlen koningin Elizabeth. Ze ridderde hem in 1989 tot Sir Evelyn.
Hij zal vooral herinnerd worden als de terughoudende kapitalist
David Cairns / Daily Express / Getty Images | 11 mei 1968