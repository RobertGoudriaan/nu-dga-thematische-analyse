Katapult

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
14 maart 2024
FILM Banel & Adama
In een gehucht op het platte land van NoordSenegal leven de negentienjarige geliefden Banel en Adama in een staat van paradijslijk geluk. Ze zijn getrouwd, maar het is alsof ze elkaar nog maar een paar uur kennen. Zoals Shakespeare's noodlottige geliefden Romeo en Julia kunnen ze alleen maar romantisch en poëtisch denken en praten. Ze kampen met een onvergeeflijke buitenwereld, met de harde regels van een gelovige gemeenschap die meer van ze eist dan ze ooit zouden willen of kunnen geven. Dit resulteert in woede, en in dit onvergetelijke beeld: Banel (Khady Mane) die met haar katapult kleine vogels en hagedissen neerschiet waarna ze de kadavertjes verbrandt.
Rijke metaforiek als deze kenmerkt dit mooie, opvallend zelfverzekerde debuut van de Senegalese filmmaker Ramata-Toulaye Sy. Ze slaagt erin Banels innerlijke strijd fascinerend te maken, te visualiseren. De camera blijft dicht bij haar; je voelt haar woede, machteloosheid, haar diepe begeerte, haar hunkering naar vrijheid.
Dat laatste lijkt onmogelijk, omdat de gemeenschap de geliefden in een ijzeren greep heeft, in eerste instantie ingegeven door praktische zaken: Adama (Mamadou Diallo) heeft de plicht stamhoofd te worden. Hier komt bij dat het verleden onverbiddelijk doorsijpelt in hun leven in de vorm van verhalen en sprookjes. Zo vertelt Adama aan Banel over het jonge meisje dat in een rivier verdronk doordat 'sirenes' vanuit de diepte naar haar lonkten.
De connectie met het water krijgt een ironische lading als een droogte de gemeenschap treft. Nu heeft Adama geen keuze meer. Om te voorkomen dat zijn mensen ten onder gaan moet hij de leiding op zich nemen. Banel is woedend. Hoe kan haar man de gemeenschap belangrijker vinden dan zijn liefde voor haar? Bovendien, wie gaat haar helpen om dat huis waar ze mee bezig waren, waar ze ver weg van het dorp met z'n tweeën in zouden gaan wonen, af te maken? Over dit huis: het betreft twee gebouwtjes die Banel en Adama moeten opgraven uit een soortement zandduin, een bizar gegeven aangezien onduidelijk blijft hoe die bouwsels ooit bedolven raakten. Het kan zijn dat de regisseur ook hier een metafysische betekenis naar voren schuift: om gelukkig te zijn moeten deze jonge mensen het opnemen tegen 'het verleden', constant onder de oppervlakte aanwezig in de vorm van verhalen en tradities. Hoe meer Banel en Adama het geluk proberen te pakken hoe meer ze verstrikt raken in de klauwen van het noodlot, gesymboliseerd door het huis dat vanonder de duin tevoorschijn komt.
Inderdaad, een'pair of star-cross'd lovers',dat zijn Banel en Adama. En de rest van Shakespeare's tekst dan, dat'take their life'? Dat hoeft niet, hoewel er ook nog een verschrikkelijk geheim speelt dat alles weer op losse schroeven zet.
Gawie Keyser
Te zien vanaf 14 maart
Cherry Pickers | Khady Mane in Banel & Adama