Linkse monterheid heeft de toekomst In het nieuws

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
5 september 2024
Een gedetailleerd verkiezingsprogramma had Kamala Harris niet nodig om de strijd om het Witte Huis weer bloedspannend te maken. Een glimlach, levenslust en de overtuiging dat politiek gaat om streven naar een betere toekomst waren voldoende voor de Democraten om bij te trekken in de peilingen. Harris' running mate, Tim Walz, deed een veelbesproken duit in het zakje door het rivaliserende kamp af te schilderen als 'weird'. Ineens was het frame omgedraaid: Voor rare obsessies en vreemde vogels moet je op rechts zijn. Al even bijten progressieven de tanden stuk op de vraag wat nu de beste manier is om populistisch rechts te bestrijden. Het begin van het antwoord blijkt verrassend simpel: normaal en optimistisch doen.
Nu is de politiek in de Verenigde Staten niet de onze, maar de wens om lessen te trekken uit wat er aan de overkant van de oceaan gebeurt is er niet minder om. 'Is links in Europa in staat om net als de Democraten de verlammende demon af te schudden en elan te hervinden?' vraagt Marijn Kruk, die zich als journalist verdiepte in de opkomst van uiterstrechts, zich af in een essay in dit nummer (pagina 28). Ook hij slaat aan op de notie dat enkel de alarmbellen rinkelen over dreigende illiberale krachten onvoldoende is. Meehuilen met rechts, bijvoorbeeld op het thema migratie, is evenmin de weg. Waar rechts vooral inzet op het schrikbeeld (migranten, zedelijk verval) en de weeklacht (elites, 'woke') hebben progressieven de belofte van vooruitgang als unieke troef. Electoraal succes begint bij het beter uitspelen daarvan.
Eenvoudig is dat natuurlijk niet. De belofte van meer materiÃ«le welvaart is in ieder geval een stuk lastiger geworden in een wereld waarin het Westen niet langer ongelimiteerd kan profiteren van gebrek elders en waarin het besef is ingedaald dat we onze ecologische grenzen overschrijden. Binnen de klimaatbeweging groeit dan ook de overtuiging dat het streven naar een betere wereld zinloos is geworden. In plaats daarvan komt de opdracht 'betekenis, moed en motivatie' te vinden binnen een onafwendbare klimatologische catastrofe. Dat is althans het uitgangspunt van Chris Julien ('de denker van Extinction Rebellion') die in gesprek gaat met activist en GroenLinks-prominent Wijnand Duyvendak over de vraag hoe verzet er in 2024 uit moet zien (pagina 32).
Tegelijk vindt ook Julien dat links de taal van het normale menselijke leven moet spreken. Dus geen hyperbolen en abstracties, niet van leer trekken tegen 'het kapitalisme'. Mensen komen volgens hem pas in beweging als je 'op de emotie gaat zitten' - precies waar Harris nu mee lijkt te scoren. Duyvendak wil guur-rechts bestrijden door 'vrolijk te zijn, humor te hebben, zelf perspectief te bieden'. Tel al deze stemmen bij elkaar op en er tekent zich een nieuwe modus af: verzet en strijdbaarheid, dat zeker, maar niet op een verbeten of grimmige toon.
Het lijkt wellicht wat simplistisch, alsof je de Trumps van deze wereld gewoon kunt weglachen. Bovendien zijn er allerlei acute problemen waar progressieven mee te maken hebben. Een daarvan is het afknijpen van de universiteiten door PVV/BBB/VVD/NSC, die elkaar vinden in een gedeelde hekel aan intellectualiteit. Het verzet daartegen is in volle gang, zo blijkt uit de reportage van Or Goldenberg in dit nummer (pagina 22). Ook haar stuk maakt duidelijk waar uiteindelijk de ruimte zit voor links. Rechts wil vooral afbraak, in dit geval van de academie, omdat daar zaken worden onderwezen die het niet aanstaat. Het linkse perspectief is er een van verruiming, verbreding en verdieping van kennis.
Daarmee is linkse monterheid allesbehalve oppervlakkig. Ten opzichte van haar ideologische rivalen is het een van de meest onderscheidende politieke principes. Bovendien is het makkelijk aan te wenden. Positiviteit ontslaat uiteraard niet van de plicht ook te leveren, maar om weer een kans te krijgen dat te doen is de mondhoeken omhoog een prima startpunt.
Verzet en strijdbaarheid, dat zeker, maar niet op een grimmige toon