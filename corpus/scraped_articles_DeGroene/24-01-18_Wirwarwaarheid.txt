Wirwarwaarheid

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
18 januari 2024
FILM Monster
Wanneer je eindelijk doorhebt wat er werkelijk aan de hand is in de nieuwe film van de Japanse regisseur Hirokazu Kore-eda is het te laat. De tragedie is dan compleet, voor de hoofdpersonages, twee middelbare-schooljongens van een jaar of tien, maar ook voor jou, kijker die maar al te snel klaarstaat met vooroordelen. Dat laatste legt Kore-eda genadeloos bloot, net zoals Akira Kurosawa in zijn meesterwerkRashomon(1950) waarin hetzelfde verhaal vanuit verschillende perspectieven wordt verteld.
Eerst is er Minato's moeder, Saori (Sakura Ando), die ten einde raad is als blijkt dat Minato problemen op school ondervindt. Onderliggend hieraan is de recente dood van Minato's macho vader, een rugbyspeler die nog in de kracht van zijn leven stond. Saori is bang dat Minato dit verlies niet kan verwerken. Ook blijkt dat een leraar op school Minato heeft geslagen. En wordt hij nou ook gepest? Een confronterende scène volgt waarin Saori verhaal gaat halen bij de schooldirecteur, Makiko (Yuko Tanaka), een vrouw van middelbare leeftijd die zo haar eigen, verschrikkelijke geheim heeft.
Precies dezelfde verhaalhandeling komt vervolgens opnieuw in beeld, maar dan bekeken vanuit de ogen van Hori (Eita Nagayama), de leraar die Minato zou hebben geslagen. Waar we eerder samen met Saori klaar waren om hem te veroordelen, blijkt nu dat het veel ingewikkelder ligt, zeker als de dromerige, zachtaardige Yori (Hinata Hiiragi) in beeld komt met wie Minato in het geheim een hechte relatie heeft gekregen. Doorgaans luidt de vraag: wie is het 'monster'? Toch Minato? Of leraar Hori? En dan is er Yori, zo wild in zijn gedrag, zo vrij in hoe hij grapjes maakt met Minato.
Kore-eda jongleert met alle oogpunten, zoveel dat je denkt: dit gaat mis. Maar het gaat niet mis. Het gaat er beeldschoon aan toe inMonster. Het script, vorig jaar goed voor de scenario-prijs in Cannes, is spannend, intelligent. De cameravoering is sober, nét gestileerd genoeg om bijvoorbeeld een vechtpartij in het klaslokaal frenetiek weer te geven, zodat we twijfelen over de precieze oorzaak. De muziek - wat prachtig! Die is van de vorig jaar overleden Ryuichi Sakamoto. Zijn piano reflecteert perfect de sfeer van ontzetting en melancholie die soms overgaat in euforie, afhangend van welk perspectief leidend is op welk moment in de film.
Het Rashomon-effect, soms ook 'principe' genoemd, heet deze vertelstijl sinds Kurosawa's film. Noem het de 'wirwarwaarheid'. De waarheid waar je alle kanten mee uit kunt. En misschien móet. Misschien heeft Kurosawa en nu ook Kore-eda iets essentieels omtrent 'de waarheid' ontdekt. Namelijk dat dat op losse schroeven staan jevrijmaakt. Niets staat vast, niets is gegeven, in de sterren geschreven. Niemand weet dit beter dan Yori, nét een Wiplala die tinkelt alsof zijn/haar/hun leven ervan afhangt. Wat ook zo is.
Gawie Keyser
Te zien vanaf 18 januari