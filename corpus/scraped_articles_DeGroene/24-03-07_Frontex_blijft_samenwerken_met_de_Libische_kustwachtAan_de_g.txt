Frontex blijft samenwerken met de Libische kustwacht Aan de grens

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
7 maart 2024
Het Europese grens- en kustwachtagentschap Frontex heeft in de afgelopen drie jaar maar liefst 2200 keer de locaties van migrantenboten gedeeld met de Libische kustwacht, blijkt uit onderzoek van Lighthouse Report. De coördinaten zijn zo direct of indirect in handen gekomen van de Tareq Bin Zeyad-militie, die banden heeft met de Wagnergroep en oorlogsmisdaden heeft begaan.
Het geweld en het machtsmisbruik van de door Europese landen gefinancierde kustwacht inmiddels uitvoerig gedocumenteerd. Vorig jaar beschoot de Libische kustwacht zelfs Rode-Kruisreddingswerkers en bootmigranten. Gelekte rapporten van Frontex onthullen schokkende incidenten waarbij Libische kustwachtofficieren mensen sloegen in overvolle boten op zee. Een surveillancedrone van het agentschap heeft ook vastgelegd hoe een Libische officier een boot beschoot om deze tot stoppen te dwingen.
'Dat Libië een onveilig land is onderschrijf ik ten volle', erkent Frontex-directeur Hans Leijtens. De grondrechtenofficier van Frontex heeft zijn organisatie herhaaldelijk geadviseerd om Libië niet te informeren over de locaties van migrantenboten, maar dit zorgt volgens Leijtens voor een duivels dilemma: met de coördinaten kan de Libische kustwacht levens redden, en tegelijkertijd neemt daardoor ook de kans op mishandeling toe.
Volgens europarlementariër Tineke Strik ligt het echte probleem elders: de nadruk van Frontex op grenscontroles heeft tot een gebrek aan geschikte middelen voor reddingsoperaties geleid. 'Daarbij houdt Frontex de eigen schepen heel dicht bij de Griekse en Italiaanse kust. Verder op zee werkt het agentschap alleen met drones en vliegtuigen, zodat ze überhaupt zelf geen reddingsacties kunnen doen.'
Volgens het zeerecht moet Frontex in geval van een noodsituatie een noodsignaal uitsturen naar veilige havens en nabijgelegen schepen. Ngo's worden echter systematisch niet geïnformeerd door Frontex. Strik stelt dat Frontex zich meer lijkt te richten op het handhaven van politieke allianties tussen lidstaten dan op zijn rol als effectieve toezichthouder. Het agentschap presenteert zijn acties als zoek- en reddingsoperaties, terwijl deze in werkelijkheid vooral gericht zijn op het voorkomen van illegale toegang, vaak in samenwerking met onveilige derde landen.
Tweede-Kamerlid Kati Piri van GroenLinks-PvdA heeft inmiddels veertien Kamervragen gesteld over de samenwerking tussen Frontex en de Libische kustwacht.
Het totaal aantal in 2024 getelde doden en vermisten aan de Europese buitengrenzen, volgens het Missing Migrants Project (IOM): 237