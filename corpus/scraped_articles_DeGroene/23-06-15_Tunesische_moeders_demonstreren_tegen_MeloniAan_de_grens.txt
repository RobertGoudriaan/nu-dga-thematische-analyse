Tunesische moeders demonstreren tegen Meloni Aan de grens

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
15 juni 2023
Jalila Taamallah (51) was maandenlang op zoek naar haar zonen. Op een dag in juni 2020 checkte ze terloops haar Facebook-pagina, en daar verscheen een afbeelding van een artikel in een Italiaanse krant. Toen begreep ze: Hedi en Mahdi, destijds 23 en 21, hebben de smokkelbootreis naar Italië niet overleefd.
'Ik had opeens geen kinderen meer', zegt ze tussen zo'n twintig demonstranten voor de schouwburg van Tunis. Naast haar houdt een andere demonstrante een vel papier omhoog: 'Giorgia Meloni: persona non grata'.
'Ze heeft wat ons betreft niets te zoeken in Tunesië', zegt Taamallah. 'Meloni laat het bewaken van de Italiaanse grenzen over aan Tunesië. Zo wordt de Middellandse Zee een begraafplaats en Tunesië een openluchtgevangenis.'
De Italiaanse premier probeert die ochtend bij president Kais Saied de geesten rijp te maken voor een migratiedeal met Europa. Minder mensensmokkelbootjes en méér migranten terug naar Tunis, is het plan.
Tussen 1 januari en 31 mei van dit jaar bereikten zo'n 36.000 mensen de Italiaanse kust met smokkelbootjes vanuit Tunesië, tegen 9000 in dezelfde periode vorig jaar. Al die migranten maakten gewoon gebruik van een bijna 75 jaar oud mensenrecht, zegt Taamallah. 'In de Universele Verklaring van de Rechten van de Mens staat de vrijheid om te reizen vastgelegd. Waarom geldt dat niet voor Tunesiërs?'
Hedi en Mahdi probeerden tot twee keer toe tevergeefs een visum voor Italië te krijgen. 'Mijn oudste zoon was met een Italiaans meisje verloofd. Ze hadden allebei diploma's, alles volgens de regels.'
Na de afwijzigingen meldden ze hun moeder dat ze niet meer zouden wachten op toestemming van de Italiaanse autoriteiten. 'Natuurlijk probeerde ik hen tegen te houden. Maar ik zag ook hoe ongelukkig ze waren. Geen werk, geen geld. Dus later dacht ik: geef hun een kans.'
Nu voert de moeder actie met het netwerk La terre pour tous. 'Ik strijd voor gerechtigheid. Die vicieuze cirkel van almaar meer grensbewaking moet worden doorbroken. We willen meer visa en we willen ook hulp bij het opsporen van onze kinderen.'
Mahdi is nooit gevonden. Het lichaam van Hedi werd uiteindelijk in Italië geïdentificeerd. 'Wij moesten betalen om hem hier te kunnen begraven. Terwijl Europa miljarden uitgeeft aan het tegenhouden van Tunesiërs.
Het aantal in 2023 getelde doden en vermisten aan de Europese buitengrenzen voor het Missing Migrants Project (IOM): 1450