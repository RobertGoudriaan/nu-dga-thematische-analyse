De romantische mens Film Preston Sturges

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
21 september 2023
Nooit eerder was er in Nederland een retrospectief van descrewball comediesvan Preston Sturges (1898-1959). Nu wel. Eindelijk'Why, Hopsie, you ought to be kept in a cage!'op het grote scherm.
Preston Sturges was nog geen drietoen de moeder van de beroemde danseres Isadora Duncan zijn leven redde door hem lepeltjes champagne te voeren. Dit althans was de stellige overtuiging van Mary Desti, Prestons moeder. Zij was nog maar een dag in de Franse hoofdstad, rond begin twintigste eeuw, toen ze Isadora toevallig ontmoette terwijl ze op zoek was naar een kamer. Een paar uur later werd Preston ziek. Longontsteking. Mary haastte zich naar Isadora's huis. Artsen werden ontboden, maar die bakten er niets van. Toen arriveerde de moeder van de danseres met een fles champagne. En verklaarde:'My dear child, I know just the remedy!'
Dat zei ze niet echt, maar als je een paar Preston Sturges-films achter de kiezen hebt, is dat precies wat ze had kunnen zeggen. Zo praten mensen in Sturges' wereld, die van de films en die waarin hij leefde. Ze zijn altijd slim, gevat, balancerend tussen ironie en echt gevoel wanneer ze iets zeggen, in sneltreinvaart of op z'n minst met een ritme dat het geheel onweerstaanbaar maakt. Neem Veronica Lake die inSullivan's Travels(1941) zwoel zegt:'The nice thing about buying food for a man is that you don't have to laugh at his jokes',of de ondeugende Barbara Stanwyck tegenover Henry Fonda inThe Lady Eve(1941):'Don't you like my perfume?'Fonda:'Like it? I'm cockeyed on it.'Stanwyck:'Why, Hopsie, you ought to be kept in a cage!'
Preston Sturges. Zijn films, eindelijk te zien in een retrospectief in Eye Filmmuseum in Amsterdam, blijken op geen enkele manier 'verouderd'. Sterker, ze schitteren als nooit tevoren. Door intelligente teksten, voluptueuze sets, slapsticksituaties en excentrieke personages te combineren vertelt Sturges relevante verhalen, als reflectie op, in de woorden van criticus André Bazin, 'de morele en sociale waarden van de Verenigde Staten'.
Maar wat hebbenwijaan deze films? Het werk van Preston Sturges, gespeend van artistieke pretentie en neppe zwaarmoedigheid, onderstreept de waarde van'wit',het Engelse woord dat kan worden vertaald met zowel 'humor' als 'verstand', maar waarvan de definitieve betekenis in het Nederlands beide zou moeten incorporeren, zeker bij Sturges. Want de humor in zijn films legt consequent een universele waarheid bloot. De lachwekkende onbeholpenheid van politici. Hoe gewiekst én wanhopig verliefde mensen kunnen zijn. De lompheid en domheid van mannen. De intelligentie en schoonheid van vrouwen. Het failliet van rijkdom. Hoe armoede ontmenselijkt. Dit alles via 'wit'. In hoe de personages praten, in het ritme en de timing van de grap, vinden we plezier én wijsheid. Sturges' films zijn slim en ze maken ons slimmer wanneer we ernaar kijken.
Nergens in zijn oeuvre blijkt dat beter dan inSullivan's Travels,waarin Joel McCrea een Hollywood-regisseur speelt die zich tijdens de Grote Depressie voordoet als zwerver om aan den lijve te ervaren wat echte armoede is. Na een reeks misverstanden belandt hij in een werkkamp voor gevangenen. 's Avonds mogen de ingezetenen naar een filmvoorstelling in een kerkje. Daar draait een Walt Disney-tekenfilm. Terwijl hij kijkt realiseert Joel zich dat de gekke Mickey, Donald en Pluto zijn medegevangenen laten schaterlachen. De tranen rollen over de vieze, ongeschoren wangen. Opeens weet Joel: hij gaat eencomedymaken. 'Mensen aan het lachen maken is belangrijk', mijmert hij. 'Het lijkt weinig, maar het is véél in deze ondersteboven wereld.'
Die slokjes champagnedie de koortsige baby Preston binnenkreeg terwijl Isadora Duncan samen met Mary goedkeurend toekeek, waren een voorteken van een flamboyant leven. Hoe kan het ook anders met zo'n moeder. Ze heette Mary Dempsey, maar in Europa werd ze Mary d'Este Dempsey en later Mary Desti en toen Madame Desti. Mary had succes met een parfumerie in Parijs waar Preston als jongeman ging werken. Vlak voor de oorlog keerden Mary en Preston terug naar Amerika, en in New York zette 'Moeder' (zoals Preston haar noemt in zijn biografie) het bedrijf voort, maar niet dan nadat zij de schatrijke beurshandelaar Solomon Sturges aan de haak had geslagen.
Preston, die het goed kon vinden met zijn stiefvader, ontwikkelde een neus voor zaken doen. Hij vond een lipstick uit, Desti's Red Rouge, die dag en nacht bleef zitten en het belangrijkste: je kon er urenlang mee kussen zonder dat het ging vegen. Later had hij allerlei patenten op uitvindingen, zoals een vliegtuig dat verticaal kon opstijgen.
Maar Preston was al vroeg zoekende. Het was 1919 en hij voelde zich niet thuis in de Jazz Age. Hij had, zoals Diane Jacobs schrijft inChristmas in July: The Life and Art of Preston Sturges(1992), geen behoefte om bohemien in Parijs te zijn,been there, done that,noch was hij 'op zoek naar Amerika', aangezien dat land zich, zoals hem keer op keer zou blijken, lastig liet vinden.
Hier zien we de dualiteit in zijn persoonlijkheid die zijn werk als scenarist en regisseur bepaalde.Jacobs:'Zijn beste films hebben Franse humor gefiltreerd door een Amerikaans vocabulaire.' Sturges begon te lezen met een 'oog voor stijl'. Hij voelde affiniteit met het heldere, viriele proza van Ernest Hemingway, maar was evenzeer geboeid door het beeld vanflappersencollege boys,de wereld van de superrijken, in het werk van F. Scott Fitzgerald.
Maar het was H.L. Mencken die Sturges in zijn ziel raakte. Deze Amerikaanse journalist en culturele criticus hekelde net als Sturges artistieke pretentie, en als beginnend schrijver leerde Sturges alles bij Mencken over hoe je via satire en intelligente humor heilige huisjes, zoals democratische instituten, de cultuur van de elite, religie en vrouwenrechten, kon ondermijnen.
Na een succesvol tijdperk als acteur en scenarist op Broadway belandde hij vanzelfsprekend in Hollywood, waar hij zijn zakeninstinct doeltreffend combineerde met artistieke ambities enshowmanship.
Legendarisch is de deal die Sturges met Paramount sloot: hij verkocht het script vanThe Great McGinty(1940) voor tien dollar, op voorwaarde dat hij de film ook zelf zou maken. Hiermee werd hij de allereerstewriter-directorin het studiosysteem en bereidde hij de weg voor regisseurs als Orson Welles en Billy Wilder en in onze tijd Quentin Tarantino en Paul Thomas Anderson.
Van meet af aan, metMcGinty,begaf Preston Sturges zich in gevaarlijk vaarwater. Zijn duivels slimme satire over de mix van macht, geld en entertainment speelt zich af in de jaren twintig, maar het verhaal resoneert onverminderd. Brian Donlevy speelt McGinty, een zwerver die het met medewerking van een maffiabaas schopt tot gouverneur. En dan hoort een fijne vrouw erbij: Muriel Angelus als Catherine. Een verstandshuwelijk. Maar dan krijgt McGinty last van nestdrang. En verliest hij zijn hart aan Catherine. Al met al, hoe 'groot' McGinty ook in de politiek wordt, het blijkt funest als je last krijgt van verliefdheid, vanmenselijkheid,om nog maar te zwijgen van die 'onverklaarbare reflex', in de ogen van de gangsters, om als politicus moreel juist te handelen. Het einde, de val van McGinty, is duister, verwoord door de mooie uitdrukking:'You can't make a silk purse out of a pig's ear.'
Zijn de personagesinMcGintyin de greep van het noodlot, in Preston Sturges' meesterwerkThe Lady Evebepalen ze zelf hoe hun verhaal afloopt. Jean (Stanwyck) en haar vader, kolonel Harrington (Charles Coburn), zijn oplichters die op een cruise in het vizier komen van de verlegen, schatrijke Charles (Fonda). Charles is wetenschapper, pas terug uit de Amazone waar hij slangen had bestudeerd. Slangen, ja. Want hier hebben we 'Eva', verleider pur sang. Maar wat moeten we ervan denken als Jean toch écht verliefd lijkt op Charles?
'Wit', de dialogen zijn ervan doortrokken. We worden heen en weer geslingerd, ernst en ironie buitelen over elkaar heen. Zeker als Jean zegt: 'Hij heeft een soort van mijn hart gestolen. Ik ga mij gedragen precies zoals hij dat wil...' Zie Stanwyck. Die lage stem. Die glimmende ogen. En die lach waardoor je niet weet of je snel moet wegrennen of dat je haar op je knieën de eeuwige liefde moet verklaren. Dan wordt hij ernstig opgelicht door kolonel Harrington, duidelijk met Jeans medeweten. Als Charles erachter komt, laat hij Jean vallen. Ze is woedend en zweert wraak. Ze sist:'I've got some unfinished business with him, I need him like the axe needs the turkey.'
Veel inThe Lady Eveis autobiografisch, aldus Preston Sturges in zijn biografie, vooral de scène waarin Jean terugkeert in Charles' leven, maar nu als de Engelse dame Eve. Hilarisch is dat Charles haar niet herkent. Eve vindt dat een teken dat ze niet meer verliefd zijn op elkaar. Op het schip was Charles 'lang en aantrekkelijk', maar nu is hij 'korter en beniger'. (Sturges: toen de ex-liefde van zijn leven na het verstrijken van enkele jaren bij hem aanbelde, herkende hij haar niet. Dat vond hij onthutsend.) Terug naar Eve. De manier waarop ze over Charles praat - 'Ik kan je gedachten lezen'; 'Je weet echt niet veel over meisjes' - verraadt het karakter van Moeder. In Eve's extravagante manier van leven, in 'haar liefde voor avontuur, haar romantische verbeelding en haar aristocratische inslag en vrije geest', zoals Jacobs schrijft inChristmas in July,zien we Madame Desti. Aanvullend: je kunt je goed voorstellen, terwijl je naarThe Lady Evekijkt, dat Jean/Eve klaarstaat met lepeltjes champagne, mocht Preston, althans Charles of 'Hopsie', ziek worden.
Zo culmineert inThe Lady Evealles wat Preston Sturges tot een van de grootste Hollywood-kunstenaars uit het gouden studiotijdperk maakt. De levensader van de film, van Sturges' gehele oeuvre, is 'wit', verstand en humor.The Lady Eveis bloedserieus. Voor Jean/Eve staat er veel op het spel; ze heeft eindelijk uitzicht op echte liefde. Maar de film neemt evenzeer de overdreven serieuze Charles op de hak. Sturges wist reflexief dat de liefde grillig is, tegelijk tragedie en komedie, serieus vanwege de onvermijdelijke complicaties, vederlicht vanwege de doldwaze situaties waarin de romantische mens belandt. Toch kun je sturen, het lot slimmer af zijn, door de chaos te omarmen. Charles zegt tegen Eve:'I could imagine a life with you being a series of ups and downs, lights and shadows, some irritation, but very much happiness.'
'Mensen aan het lachen krijgen lijkt weinig, maar is veel in deze wereld'
...