Private lessen op publieke scholen

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
16 november 2023
Meester Thijs loopt met een zwart versleten koffertje de trap op. Alsof hij hier dagelijks komt, stapt hij het klaslokaal van groep 7a binnen. Het is tien uur. Op de dagplanning voor in de klas staat dit uur gereserveerd voor 'Foutloos rekenen met meester Thijs'.
Maar Thijs is helemaal geen meester. Thijs werkt voor een extern ingehuurd bedrijf, het Mathematisch Instituut. Dit bedrijf is door de school in Utrecht ingehuurd om leerlingen in groep 6, 7 en 8 opnieuw te leren rekenen. De resultaten moesten omhoog, dus beginnen ze helemaal opnieuw. Deze week staat in het teken van minsommen. 8-3=5, schrijft Thijs op het bord.
Meester Bart, de echte meester van deze groep, loopt door de klas. Hij buigt af en toe voorover als een leerling een vraag heeft, maar houdt zich verder afzijdig. Hij vindt het niet erg dat Thijs zijn klas elke week een uur overneemt. Ook wel goed, want de leerlingen die de cursus buiten schooltijd hadden gevolgd doen het aanzienlijk beter dan daarvoor.
Zo begon de bijles, buiten schooltijd voor leerlingen die de lessen op school niet konden bijbenen. Later konden scholen een bedrijf inhuren voor leerlingen die niet binnen hun gewone onderwijs pasten, van hoogbegaafd tot leerlingen met faalangst tot een leerling met achterstand. Inmiddels heeft het aanbod zich uitgebreid naar trainingen geschikt voor alle leerlingen.
Zo leren externe bedrijven leerlingen nu hoe ze moeten leren. Met 'leren leren'-cursussen krijgen ze 'leerstrategieën' aangeleerd. Zo kunnen ze de stof efficiënter tot zich nemen. Daarvoor hoeven leerlingen de school niet meer uit, soms neemt de 'juf' van een bedrijf een lesuur over, een andere keer krijgt het bedrijf een eigen lokaal in de school toegewezen.
Scholen kunnen nog veel meer inkopen. Denk aan leerkrachten die zijn weggekaapt en voor meer geld weer worden ingehuurd of klassenassistenten die het nakijkwerk en de lesvoorbereiding doen. Zo kopen scholen steeds minder diensten in voor 'bij het onderwijs', en steeds vaker diensten die fundamenteel onderdeel van het onderwijs zijn.
Hoewel het om privaat gefinancierde bedrijven gaat, krijgen ze een aanzienlijk deel van hun inkomsten uit subsidies. Investico onderzocht de eerste twee rondes van onderwijssubsidie tijdens de coronapandemie waaruit bleek dat scholen dertig miljoen euro hadden besteed aan private bedrijven. De totale subsidiepot was negentig miljoen. Bedrijven schrijven het zelfs op hun website. De Bijlesmeester bijvoorbeeld over de laatste grote subsidieronde, daardoor 'krijgen wij steeds meer de mogelijkheid om leerlingen gelukkig te maken in samenwerking met scholen'.
Ook de directeur van het Mathematisch Instituut, Sezgin Cihangir, merkt verschil als er een nieuwe subsidie is. Maar hij wil niet alleen repareren, benadrukt hij. Hij wil leerkrachten zijn rekenmethode ook aanleren zodat zijn leerkrachten niet elk jaar hoeven terug te komen. Dat is nog niet zo makkelijk, vertelt hij. 'Dan zeiden scholen tegen mij: "Geld is niet het probleem."' Nu weigert hij scholen bij het vermoeden dat zijn cursus alsquick fixwordt ingezet.
Meester Thijs moet binnenkort weer terug naar dezelfde school als vorig jaar. Bijna alle leerkrachten zijn vertrokken. 'Nu moeten we het de nieuwe leraren gaan leren.'