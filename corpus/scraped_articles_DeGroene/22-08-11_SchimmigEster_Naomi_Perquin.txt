Schimmig Ester Naomi Perquin

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
11 augustus 2022
Of ik misschien een voorbeeld kan geven van zo'n voorval? Ik denk aan het moment in die winkel, dat er iets was maar ik wist niet meer wat. Alleen de kleur: roze. 'Normaal gesproken onthoud ik bijvoorbeeld de omtrek van een woord, wat natuurlijk ook vrij onhandig is, maar dan onhandig op een vertrouwde manier.' (Is dat een voorbeeld, denk, is dat überhaupt eenvoorval?)De psychiater is zo scherp in beeld dat ik bijna vergeet dat ze niet in levenden lijve tegenover me zit.
De kraaienpootjes rond haar ogen, het flinterdunne gouden kettinkje om haar hals, de zomersproeten aan de rand van haar decolleté. Op de kraag van haar witte blouse zit een kruimel. Of misschien een vlekje. 'Ik weet niet waarom het niet op mijn lijstje stond, want alles staat altijd op mijn lijstje. Daar ben ik heel secuur in. Ik dacht: dit betekent niet per definitie dat het onbelangrijk is, het betekent dat ik het de eerste keer óók vergat, namelijk toen ik het op mijn lijstje moest zetten.' Ik lach, bij wijze van gezonde relativering, maar het klinkt nerveuzer dan ik het bedoel. De psychiater noteert iets. Ze is op een heel aangename wijze ongeinteresseerd; de tevreden routine van iemand die bezig is een insect te determineren. Heeft dit beestje voorvleugels, zijn ze vliezig of geschubd? Dat je sowieso een type bent, een subcategorie, hoe bont je zelfbeeld het ook maakt, dat je in te delen bent, dat stelt gerust. Geen betere manier om je doodnormaal te voelen dan door te praten met een psychiater.
'Komt er weleens een moment', vraagt ze, 'dat iets voor u echt afgerond voelt?' Psychiaters stellen de verkeerde vragen, denk ik, omdat verkeerde vragen in de regel betere antwoorden opleveren. Ze stellen de verkeerde vragen op zo'n effectieve manier dat ze op de juiste plek uitkomen. Een goede vraag zou kunnen zijn: 'Bent u al jaren neurotisch bezig vooral niet op uw moeder te lijken?' Maar die vraag stelt ze niet, want ze weet zowel te weinig van mij als te veel van anderen. Duizenden vrouwen zijn neurotisch bezig vooral niet op hun moeder te lijken. En hun moeders ook. De psychiater weet dat verhalen overlappen, veel meer dan de vertellers van die verhalen zelf kunnen of willen zien. Ze weet dat wat door haar bevestigd wordt ('ja, dat kan inderdaad heel lastig zijn') tóch nog verontschuldigend door de patiënt zal worden toegelicht ('ik heb normaal gesproken een beter geheugen, hoor'). Ze hoort het allemaal aan, streept door, sluit uit, weet nog vóór de laatste vragen welk insect ze hier te pakken heeft. 'Ik stel voor dat we even afwachten of deze dosering werkt', zegt ze. 'En dan spreken we elkaar na mijn vakantie in het echt.' Ik knik. Dit is allemaal tijdelijk, denk ik. Dit heeft uiteindelijk weinig met mij te maken. Ik ben heel overzichtelijk, in het echt. 'Heeft u het trouwens nog wel gevonden?' vraagt ze. 'Dat roze ding in de winkel?' Ze trekt haar flinterdunne gouden kettinkje recht. O ja. Het voorval. Het voorbeeld. 'Ik wist pas wat het was toen ik al buiten stond', zeg ik. 'Maar het staat nu vrijwel zeker op mijn lijstje.'