De 'patronen' van Ischa Dichters&Denkers

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
16 november 2023
Annet Mooij's biografie van Ischa Meijer is een dubbele leeservaring, waarbij het invoelbare, eigenzinnige fenomeen gaandeweg verandert in een geval.
Het is een tijd van wankelendevoetstukken. Afgelopen najaar verscheen bijvoorbeeld, van de Amerikaanse critica Claire Dederer,Monsters: Dilemma's van een fan(Nijgh & Van Ditmar). Wat moeten we met het werk van wat zij 'monsterlijke mannen' noemde: Hemingway, Picasso, Polanski? Of neem het Brooklyn Museum in New York, dat deze zomer de comédienne en kunsthistorica Hannah Gadsby uitnodigde voor een tentoonstelling over Pablo Picasso die hem vooral neerzette als een misogyne, dwangmatige vrouwenmisbruiker.
Die mondiale context, van MeToo, grensoverschrijdend gedrag en wat toxische mannelijkheid is gaan heten, is er eentje die je moeilijk kunt negeren als je een biografie schrijft van Ischa Meijer (1943-1995), legendarisch journalist, schrijver, radio-, tv- en theatermaker en ook, leren we in de biografie van Annet Mooij, dwangmatig polygamist, vrouwenveroveraar en -vernederaar, verbaal en fysiek agressief, noem het maar op.
In haar biografie legt Mooij vrijwel nergens expliciet de relatie met de wereld van nu, een tijdlang lijkt dat ook een juiste keuze. De biografe lijkt vooral de rol van neutrale beschouwer te willen aannemen, die past bij het uitstekend gedocumenteerd zijn van deze 450 pagina's dikke studie. Ze bouwt voort op het werk van de in 2018 overleden historica Evelien Gans die een dubbelbiografie van Ischa en zijn vader Jaap wilde maken, waarvan in 2007 het eerste deel verscheen.
Mooij kwam tot het inzicht, waarschijnlijk terecht, dat het afmaken van een dubbelbiografie onbegonnen werk was en dat ze alleen al aan het portretteren van zo'n complexe, tegenstrijdige figuur als Ischa haar handen vol zou hebben. Het is knap hoe ze uit al dat materiaal en uit de talloze gesprekken met naasten een boek heeft gemaakt dat zo vlot en helder leest. Dat komt onder meer door de heldere structuur van vijf delen, die steeds worden ingeleid door een proloogachtig stuk met één of meer typerende anekdotes.
Schrijnend is de getuigenis van een oud-leerlinge van vader Jaap, geschiedenisleraar aan het Joods Lyceum, van 1941 tot 1943, als hij samen met vrouw Lies en baby Ischa op transport wordt gezet naar Bergen-Belsen. Ze overleven de oorlog, en als de leerlinge bij hen thuis langskomt, waar het jongetje Ischa Duitse kreten roept, zoals hij die in de kampen moet hebben gehoord, reageert vader Jaap er met geen woord op.
Dat doodzwijgen is uiteindelijk een van de elementen van het tweede-generatie-slachtofferschap waarover inmiddels natuurlijk al heel veel is gezegd en geschreven - niet in de laatste plaats door Ischa Meijer zelf die de term zo ongeveer introduceerde, of er in elk geval een stem aan gaf die breed werd herkend - maar deze reconstructie maakt het allemaal op een nieuwe manier weer indringend en inzichtelijk.
Des te opvallender is het dat dit invoelende, barmhartige perspectief gaandeweg begint te verschuiven. Zodra het gaat over zijn relaties met vrouwen, de manier waarop hij vrienden behandelde en de ingewikkelde relatie tot zijn kinderen en met name zijn zoon, beschrijft Mooij hem steeds meer door de ogen van anderen, van buitenaf.
Dat is ook waar de ogenschijnlijk neutrale, afstandelijke beschouwersrol problematisch begint te worden. Ze laat een enorme stoet vrouwen passeren en wijst op het vaste patroon: eerst overstelpte hij ze met aandacht, cadeautjes, briefjes, reizen, en meestal trok hij onmiddellijk bij ze in, en zodra de aandacht verzwakte sloeg hij om in een botte hork, die beledigde, vernederde, treiterde en - in enkele gevallen - de boel kort en klein sloeg, een enkele keer zelfs tot fysieke mishandeling toe.
Mooij, opgeleid als psychologe, beschrijft het voortdurend als 'patronen'. Je kunt haar bijna hardop horen zuchten als ze het heeft over zijn 'vermoeiende, zelfkwellende herhalingsdwang': 'Het is nauwelijks nog speculatief te stellen dat in Ischa's geval die kluwen van emoties ten aanzien van vriendinnen, bijvriendinnen en prostituees wortelde in de ooit ervaren symbiotische band met zijn moeder, de krenking ten gevolge van haar verraad door haar keuze voor een hermetisch verbond met haar echtgenoot, en de diepe, blijvende woede daarover.'
Haar klinische blik verandert hem op zulke momenten van mens en kunstenaar in eengeval. Wat mogelijk ook meespeelt is dat deze biografe eerder alleen biografieën heeft geschreven van mensen die historisch verder weg staan, en bovendien vrouw waren: Mina Kruseman (1839-1922) en Gisèle van Waterschoot van der Gracht (1912-2013).
Ik kreeg de indruk dat Mooij zich minder goed heeft kunnen verplaatsen in die misschien wel specifiek mannelijke problematiek van dwangmatige veroveringsdrift, zelfdestructie, polygamie enzovoort. Het onlangs verschenenRadeloze heldenvan Maaike Meijer - waar Ischa niet in voorkomt maar wel prima in gepast zou hebben - is wat dat betreft een veel empathischer benadering.
Door dit deel van Ischa's leven zo afstandelijk te pathologiseren lijkt Mooij ogenschijnlijk vrij van morele oordelen. Dat moet de lezer zelf maar uitmaken, lijkt ze te zeggen, maar zonder een expliciete reflectie over de historische context, de man-vrouw-verhoudingen in die tijd, de doorwerking van de jaren zestig, wordt de lezer impliciet uitgenodigd om dit door de bril van het heden te bezien en te veroordelen.
Geregeld gebeurt dat ook iets minder impliciet. 'Vrienden en vriendinnen kon hij behandelen als kippenpoten: afkluiven en weg ermee.' Een al te straf beeld, dat bovendien geen recht doet aan wat die vrienden en vriendinnen in het boek vertellen. Geen van hen komt tot een categorische afwijzing. Allemaal hebben ze royaal oog voor zijn gulle, vitale, zorgzame en humoristische kanten.
'Voor mensen in zijn persoonlijke omgeving was Ischa een unieke ervaring, een soort natuurgeweld', concludeert Mooij. Met dat woord zal ze die dubbelheid hebben willen vangen, maar het is sturend. Net als zinnetjes als 'het snelle applaus ging altijd voor', de observatie dat zijn boekBrief aan mijn moeder'vooral maatschappelijk' waarde had, 'niet literair of stilistisch' of datHoerenvooral 'een sociologische studie van de hoerenloper in de jaren tachtig' was.
O ja? Hoe kan het dan dat je als lezer deze biografie weliswaar heel vlot doorkomt, maar dat de momenten waarop je gegrepen, geraakt, geïmponeerd bent of moet schaterlachen steevast die passages zijn die Ischa's boeken, gedichten of (schaarse) brieven rechtstreeks citeren?
Toch zou hij mislukt zijn als schrijver, vindt Mooij. En van de meer dan duizendDikke Man-columns durft Mooij nog net te zuinigjes te erkennen dat die werden 'gewaardeerd', maar 'dit is geen werk dat zonder hem voortleeft' en met zijn toneel wist hij al helemaal 'weinig harten te veroveren'. Zijn tv-programmaI.S.C.H.A.was weliswaar 'spraakmakend en in kleine kring zeer gewaardeerd', maar 'er is niemand die zijn prestaties op het scherm het hoogst waardeert'.
Het probleem, doceert Mooij, is dat hij zichzelf de tijd niet gunde om eens een echt boek te schrijven. Hij was gemakzuchtig, opportunistisch, gaf te veel toe aan zijn destructieve en agressieve neigingen. 'In de loop van zijn leven kreeg hij ze beter onder controle, stopte hij met samenwonen en werden zijn liefdesrelaties stabieler.' Hier is Mooij niet meer aan het ontrafelen hoe het leven van haar studieobject in elkaar steekt, maar begint ze voor te schrijven hoe het had moeten zijn. Kom op, Ischa, je kunt het best, leven naar de morele maatstaven van je biografe.
En zo stabiel waren die liefdesrelaties ook weer niet, als we Mooij mogen geloven. En passant krijgt zijn laatste geliefde, Connie Palmen, ervan langs. Indirect door hun relatie kortaf te behandelen als simpelweg de zoveelste in de reeks, en rechtstreeks met het verwijt dat ze met de romanI.M.'in de beeldvorming' Ischa en Connie voorgoed aan elkaar wist te koppelen. 'Ischa werd door dit boek van Connie, meer dan hij bij leven ooit geweest was.'
Het maakt het lezen van deze biografie tot een gemengd genoegen, waarbij het aanvankelijke enthousiasme en de bewondering voor de zorgvuldigheid plaatsmaakt voor een toenemende irritatie.
De sterkste passages, waarin je het idee hebt dat de geportretteerde het meest recht gedaan wordt, zijn de passages over zijn loopbaan als kranten-, bladen- en radiojournalist. Daar merk je dat Mooij ook zelf enthousiast genoeg is om de waarde te erkennen, en daar heeft ze wel een uitstekend oog voor de historische context.
Zo laat ze goed zien hoe Ischa's succes in het interviewgenre samenviel met de toegenomen belangstelling voor persoonlijke ontboezemingen, in een tijd dat er nog geen mediatrainers en voorlichters actief waren, zodat de geïnterviewde betrekkelijk naïef voor de microfoon verscheen, en natuurlijk Ischa's vermogen om de geïnterviewde te bespelen en te ontregelen, terwijl daaronder een oprechte interesse lag, en de drang om te weten wat iemand verzwijgt. Ook de relatie die zij in dat verband legt met zijn jeugd is overtuigend en vooral invoelbaar van binnenuit.
Steye Raviez / MAI / ANP | Ischa Meijer, 1980