'Kamer vier flipt' Agressie tegen publieke dienstverleners (1)

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
3 augustus 2023
Het geweld tegen personeel in ziekenhuizen neemt toe. Op de spoedeisende hulp van het OLVG West in Amsterdam proberen ze ondanks alle druk en incidenten ongestoord hun werk te doen.
Vanaf haar stoelkijkt receptioniste Patricia door stevig glas naar de wachtkamer van de spoedeisende hulp (SEH) van het OLVG West in Amsterdam. Daar staat een man die geen Nederlands spreekt en onverstaanbaar Engels. Hij heeft een grote sporttas bij zich en kijkt niet heel helder uit zijn ogen. Als Patricia vraagt waarmee ze hem kan helpen, komt er een vaag antwoord. Hij begint over een broer die arts zou zijn in hun thuisland en kan niet echt duidelijk maken wat zijn klachten zijn en dus verwijst ze hem naar de huisartsenpost. Beveiliger Azad ziet het gebeuren en zegt: 'Ik loop even met hem mee, dit kan wel eens uit de hand lopen.'
Een verdieping lager, bij de triage van de huisartsenpost, blijkt dat een juiste inschatting. De man wordt al na enkele minuten woedend als het hem te lang duurt en hij begint tegen een raam te slaan. Azad, een in Suriname geboren man met een lange witte baard, grijpt in en blijft opvallend rustig. Hij begeleidt de man al pratend naar buiten, terwijl hij ondertussen bedreigingen incasseert ('wacht maar, ik ga je op je bek slaan'). Eenmaal op straat loopt de verwarde man rustig weg alsof er niets gebeurd is.
Versterking oproepen? Dat probeert Azad zo veel mogelijk te voorkomen. 'Anders blijf je bezig. Dit soort dingen gebeuren constant. Collega's of de politie laat ik alleen komen als het echt niet anders kan.'
Patricia, een echte Amsterdamse die al vijftien jaar op de SEH werkt en al veel langer in het ziekenhuis, hoort het onbewogen aan. 'We zijn gehard en veel gewend, zeker de laatste jaren. We worden hier zo vaak uitgescholden en bedreigd dat het went. Maar als je op een dag vijf keer wordt uitgemaakt voor kankerhoer blijft dat heel vervelend. Er vliegen hier op de SEH soms rolstoelen en andere apparaten in het rond. We vinden het bijna normaal, maar dat is het natuurlijk niet.'
Agressie en geweldtegen ziekenhuispersoneel is de afgelopen jaren toegenomen; 92 procent van de verpleegkundigen en verzorgenden werd vorig jaar geconfronteerd met verbale of fysieke agressie, blijkt uit onderzoek van de beroepsorganisatie. Daarnaast stelt artsenfederatie knmg dat een kwart van de artsen wordt bedreigd of geïntimideerd.
Er was al een flinke stijging tijdens de coronapandemie, die deels te verklaren was doordat mensen het niet eens waren met de maatregelen in ziekenhuizen en boos en agressief reageerden als ze daarop werden aangesproken. Maar nu de coronarestricties al een hele tijd zijn opgeheven is er iets vreemds aan de hand. Want: de agressie en het geweld tegen ziekenhuispersoneel blijven stijgen. In november deed Nu.nl een rondgang langs ziekenhuizen door het hele land en die waren eensgezind: in onder meer Rotterdam, Utrecht, Gelderland, Zwolle, Leiden en Amsterdam bleek het geweld toegenomen. 'Er is meer aan de hand dan het "korte lontje" dat we hebben overgehouden aan de coronapandemie', zeiden woordvoerders tegen de nieuwssite.
Uit cijfers die het olvg voor dit stuk heeft verstrekt blijkt dat er 764 agressiemeldingen waren in het laatste coronajaar 2021 en vorig jaar zelfs 870. Dit jaar zitten ze in juli op ongeveer de helft daarvan.
Een afdeling waar veel incidenten plaatsvinden is de spoedeisende hulp, blijkt uit de cijfers. Om een indruk te krijgen van hoe die verharding er in de praktijk uitziet en wat de oorzaken zijn, liepDe Groene Amsterdammereen weekend mee op de spoedeisende hulp van het Amsterdamse ziekenhuis Onze Lieve Vrouwe Gasthuis (olvg) West. Wie zijn de mensen die boos en agressief worden tegen het personeel, en waarom? Hoe wapent het personeel zich ertegen? En is er iets tegen te doen?
In een ruimte van zo'n vijftienvierkante meter, hier beter bekend als de koffiekamer, zitten op wat banken en stoelen verpleegkundigen en artsen van de SEH te keuvelen. Tot zorgcoördinator Thijs het woord neemt om de boel over te dragen aan de ploeg die op het punt staat om te beginnen met hun dienst. Iedereen stopt direct met praten en luistert geconcentreerd. 'Het is code rood, bijna alle kamers liggen vol, we knallen echt uit elkaar', begint hij de overdracht. 'We hebben nog wat kinder- en ic-bedden en we zitten dicht tegen een ambulancestop aan, maar we hopen het vandaag te gaan halen.' Er is nog een probleem, want er is net iemand overleden die nog op de afdeling ligt. 'En zoals jullie weten is dat niet heel handig, vooral voor de nabestaanden. Die kunnen er op zo'n hectische afdeling niet even rustig bij.'
Iedereen haast zich vervolgens naar de afdeling om zich in te lezen over patiënten en te horen wat er allemaal moet gebeuren. Er staan ruim tien computers waarop in real life en door middel van kleuren en cijfers te zien is welke patiënten al bezocht zijn door een arts, wie er slecht aan toe is, wie met enige spoed gezien moet worden, en wie naar deshort carekan omdat de klachten niet urgent zijn. Zo blijkt kamer vier net morfine te hebben gekregen, is er een kind erg benauwd en zit een ander kind al bijna twee uur te wachten. Er zijn op de SEH onder meer twaalf eenpersoonskamers op deurgent care,acht kinderkamers en een shockroom en er lopen nu een kleine twintig medewerkers rond.
Er heerst een constante sluimerende spanning, ook als het even rustig lijkt, omdat er elk moment iets kan gebeuren. Het alarm van de hartslagmonitoren gaat geregeld, telefoons blijven overgaan, maar iedereen lijkt het van zich af te laten glijden. 'Maar dat is niet waar, hoor', zegt verpleegkundige Leonie, die vandaag ook het aanspreekpunt is van de verpleegkundigen in opleiding. 'We registreren het allemaal. Als ik na een dienst thuiskom, wil mijn vriend altijd nog even praten, terwijl ik vooral geen prikkels meer wil.'
Wie binnenkomt op de spoedeisende hulp meldt zich eerst bij de balie en wordt daar door een van de receptionisten ingeschreven. Dat zijn de mensen die zelf zijn gekomen of zijn doorgestuurd door hun huisarts. Wie wordt opgehaald door een ambulance komt via een andere ingang.
Vervolgens moet je langs de triage, waar een verpleegkundige beoordeelt hoe ernstig de klachten zijn, welke arts het best kan worden ingeschakeld en in welk deel van de SEH: de urgent care of de short care. Het kan gebeuren dat iemand met ernstiger klachten eerder wordt geholpen. Patricia: 'En daar is niet altijd begrip voor, om het zacht uit te drukken.'
De leiding tijdens de avonddienstis in handen van SEH-arts Mariska en verpleegkundige Anneke, de zorgcoördinator. Het is een zeer ervaren duo in een verder jong team.
Anneke stuurt vandaag de verpleegkundigen en artsen op de SEH aan; ze zorgt er constant voor dat alle patiënten een verpleegkundige of een arts krijgen toegewezen. En omdat het zo druk is moet ze er ook voor zorgen dat alle bedden en kamers zo efficiënt mogelijk worden benut. Er zijn zelfs patiënten die naar andere ziekenhuizen in de omgeving worden overgebracht. 'Het is nu ook vooral een logistieke uitdaging. Als mensen hier te lang blijven, lopen we helemaal vol. Ik heb net in dertig minuten tijd vier verhuizingen gedaan.'
Dan gaat de spoedtelefoon, die door Anneke wordt opgenomen. Dat is het moment dat iedereen zich even schrap zet, want die gaat nooit zomaar. Vaak is het personeel van een ambulance die hun komst aankondigt en dat doen ze alleen als er echt iets aan de hand is. 'Ja. Ja. Vijf minuten? We maken de traumakamer klaar. Prima, tot zo', zegt Anneke. Als ze heeft opgehangen, roept ze SEH-verpleegkundige in opleiding Tim. 'Je mag mee naar de traumakamer. Daar zit je hier voor.' Hij draagt de patiënt waar hij mee bezig was snel over aan zijn collega Dion.
Tim zit nu een half jaar in de opleiding die vijftien maanden duurt en aan weinig is te zien dat hij pas zijn derde dienst draait in dit ziekenhuis; zijn andere diensten heeft hij vooral in de vestiging in Amsterdam-Oost. Hij is in 2019 begonnen als basisverpleegkundige. 'Maar ik ben op zoek naar meer actie, naar meer snel resultaat. Hier op de spoed heb je de hele dag adrenaline en kom je met zoveel verschillende mensen in aanraking en met allerlei klachten en trauma's. Het klinkt misschien gek, maar dat vind ik geweldig. Ik heb gemerkt dat de langdurige zorg, waarbij je soms weken met dezelfde persoon bezig bent zoals elders in het ziekenhuis, niks voor mij is.'
Dion wordt gevraagd de kamer voor psychiatrische patiënten in orde te maken. 'Er komt iemand aan met hetexcited delirium syndrome. Die heeft onder meer ghb gebruikt en is extreem agressief.' Hij loopt de kamer rond en verwijdert alles waarmee de patiënt zichzelf of een van zijn collega's zou kunnen verwonden. 'In deze kamer komen niet alleen psychiatrische patiënten, maar ook mensen die bijvoorbeeld door drugsgebruik heel gewelddadig zijn. Je kunt in dit soort gevallen geen enkel risico nemen.'
Ondertussen is er een opstopping voor de werkplek van zorgcoördinator Anneke. Daar staan behalve verpleegkundigen en artsen nu ook medewerkers van de ambulance en politieagenten. Zij begeleiden de man die door het dolle heen is en af en toe een soort oerkreten uitslaat naar de kamer die Dion zojuist gereed heeft gemaakt. Maar eerst worden er ook nog beveiligers opgetrommeld, met z'n allen krijgen ze hem met veel moeite van de brancard op het bed. Daar wordt hij gefixeerd, een 'vrijheidsbeperkende interventie'. Hij wordt vastgemaakt aan het bed om hemzelf en het personeel te beschermen. Omdat de man zich blijft verzetten en er een kans is dat hij problemen met zijn hart krijgt, geven ze hem een spuit om rustig te worden. Maar die heeft weinig effect. Verpleegkundige Leonie wordt gevraagd om een zwaarder middel te halen. 'Bij mensen die veel drugs gebruiken, helpen niet alle middelen meer', legt ze uit. 'Hij krijgt nu een zwaarder middel en als hij weer is bijgekomen mag hij naar huis.'
De medewerkers van de spoedeisende hulp krijgen met de gevolgen van (veelal politieke) keuzes te maken waar ze zelf geen invloed op hebben en zijn de eerste lijn in het contact tussen burger en overheid. Mensen zijn de laatste jaren veel assertiever geworden, zegt het personeel. 'Ze komen hier aan de balie staan en vragen niet, maar éisen hulp, omdat ze een dure zorgverzekering hebben', aldus Patricia. Wat ook speelt in het OLVG West is dat er veel patiënten komen die de taal niet spreken of vanuit hun eigen land gewend zijn aan andere mores in het ziekenhuis, wat voor verwarring en miscommunicatie zorgt die niet zelden uitmonden in woede en agressie. Het speelt allemaal mee in de toename van agressie in het ziekenhuis.
Dat er jarenlang is bezuinigd op de ggz, waardoor er veel meer verwarde mensen op straat zijn en dus ook in het ziekenhuis, merken ze hier ook meteen. Een goed voorbeeld is een man die tijdens deze weekenddienst wordt binnengebracht door een ambulance en twee politieagenten. Hij is thuis gewelddadig geweest en niet voor het eerst. Hij moet eigenlijk naar een psychiatrische inrichting, maar daar willen ze hem niet opnemen omdat een maand eerder al is geconstateerd dat hij geen psychose heeft en hij daar over een paar weken een vervolgafspraak heeft. De politie wil hem ook niet vastzetten en dus leveren ze hem af bij de spoedeisende hulp. 'Eigenlijk heeft hij psychiatrische zorg nodig of moet de politie hem meenemen, maar omdat ze hem daar niet willen, houden we hem toch maar hier. Ook om zijn vrouw en kinderen te beschermen', zegt Leonie. 'Maar eigenlijk slaat dat nergens op, want hij heeft geen spoedeisende hulp nodig terwijl hij wel een bed bezet houdt en wij het hier al superdruk hebben.'
De man wordt vastgebonden aan zijn bed en hij is daarmee de derde persoon op de SEH die op dat moment gefixeerd is. Hoewel hij niet meer agressief is, vraagt hij veel van het personeel dat al tegen de grenzen aan loopt van wat ze kunnen doen; elke keer als een medewerker langs zijn kamer loopt, vraagt de man iets. Wat te drinken, of ze hem los willen maken of ten minste iets losser, of hij naar huis mag, of hij naar de wc kan, of iemand hem kan vertellen wat er gaat gebeuren.
Voor receptionist Patriciazit de dienst er om 20.00 uur op. Als ze naar huis gaat, zegt ze tegen haar collega's: 'Ik hoop vooral voor jullie dat het niet nog drukker wordt.' De collega die alleen bij de receptie achterblijft heeft pas twee diensten gedraaid. Anneke neemt het hoofdschuddend ter kennisgeving aan en gaat meteen door: 'Kamer twaalf is opgehaald? Wie kan elf overnemen?' Dion: 'Ik kan vijf doen, maar dat lijkt me niet veilig.' 'Ik doe elf wel', zegt Tim.
Dan komt verpleegkundige Leonie aanlopen. 'Kamer vier flipt.' Ze pakt een telefoon en belt voor de vierde keer een arts. 'Sorry dat ik weer bel, maar hij is nu echt aan het flippen. Ja, het is fijn als je even komt.'
De patiënt vindt het te lang duren en reageert dat af op Leonie. 'Ik zei dat ik de arts al drie keer had gebeld en dat die zo echt zou komen. Toen hij boos bleef heb ik gezegd: "De arts is nu heel druk met een patiënt met wie het heel slecht gaat en daarom duurt het langer." Toen werd de patient helemaal woest.'
Ondertussen is de oma van de patiënt die onder meer ghb heeft gebruikt gearriveerd. Voordat ze zijn kamer in loopt houdt Dion haar even tegen. 'Hij ziet er misschien slecht uit en ligt gefixeerd, maar het gaat goed komen.' 'Bedankt', zegt ze. 'Ik ben voorbereid.' Ze haalt nog een keer diep adem en loopt dan de kamer binnen.
'Mensen kunnen erg schrikken als ze een dierbare in het ziekenhuis zien liggen', zegt Dion. 'Door ze even apart te nemen help je ze de drempel over.'
Er is nog maar één kamer vrij om 20.30 uur en dat is het moment dat de dienst van drie verpleegkundigen afloopt en er nog maar zeven overblijven. 'We zouden nu eigenlijk af moeten schalen, maar er is geen patiënt goed genoeg om naar huis te sturen', zegt Anneke. Een klein half uur later is het zo druk dat ze besluit een ambulancestop af te kondigen. Dat gebeurt met enige regelmaat en het betekent dat er geen patiënten meer worden binnengebracht die noodnummer 112 hebben gebeld, die gaan naar andere ziekenhuizen. Al wil dat niet zeggen dat er geen andere patiënten meer kunnen komen. 'Het wordt te onveilig, er liggen te veel patiënten binnen en er komen ook nog steeds mensen bij.'
Een van de oorzaken van de toegenomen drukte in dit ziekenhuis is dat er in de omgeving de afgelopen jaren enorm veel huizen zijn gebouwd. Daar komt bij dat ziekenhuizen in de omgeving óf helemaal verdwenen zijn (het Slotervaartziekenhuis in 2018), óf bijvoorbeeld 's nachts de spoedeisende hulp dichtgooien (het VUmc).
Precies op dat momentstopt er een taxi voor de ingang van de SEH. Er ligt een toerist op de achterbank die drugs heeft gebruikt en met wie het nu nogal slecht gaat. Met zijn zevenen, onder wie twee beveiligers, proberen artsen en verpleegkundigen de man, die aan zijn fysiek te zien veel tijd in de sportschool doorbrengt, op een brancard te leggen. Maar hij stribbelt flink tegen en maakt rare geluiden.
Het tafereel, dat zo'n tien minuten duurt, wordt gadegeslagen door een volle wachtkamer. Als de man eindelijk naar binnen wordt gebracht, kijken twee jonge kinderen, van wie een met bebloed gezicht, verschrikt naar de man. Hij is in korte tijd de derde persoon die door overmatig drugsgebruik wordt afgeleverd. Ondertussen blijkt iemand met epilepsie een insult te hebben gehad.
'Als je een rustig moment afwacht om wat vragen te stellen, dat moment komt niet', grapt SEH-arts Mariska, de medisch verantwoordelijke van de afdeling. Ze werkt sinds 1999 als arts en is een baken van rust op een afdeling die in de kern onstuimig is. Terwijl bij veel anderen de druk zichtbaar toeneemt, loopt zij zo ontspannen rond dat het afstraalt op de rest van het personeel. Omdat ze zien dat het niet geacteerd is, ze is echt rustig. 'Het is vandaag wel druk, maar het loopt lekker, we hebben alles onder controle en dat geeft juist enorm veel voldoening. Maar het blijft wel een uitdaging dat we iedereen kunnen blijven helpen die hier komt.' Als een familielid van een patiënt enigszins opgefokt komt vragen waar de arts blijft, zegt Mariska vriendelijk maar gedecideerd: 'Die komt eraan. Echt. U moet nog even wachten.'
Het is een utopie dat er nooit meer iemand boos wordt, zegt Mariska even later. 'En dat iedereen snapt dat wij ons best doen en echt niet sneller kunnen. De spoedeisende hulp is een snelkookpan, mensen hebben pijn, veel emoties, bijvoorbeeld als ze met hun zieke kind of een andere dierbare binnenkomen.' Dat patiënten veel mondiger zijn geworden vindt zij juist wel goed. 'Als je een individuele behandeling afstemt met een patiënt, die zichzelf natuurlijk het best kent, en die patiënt kan dat goed uitleggen, dan is dat juist een meerwaarde.'
De keerzijde is dat mensen het ook sneller laten blijken als ze het ergens niet mee eens zijn. 'Als er iemand in de wachtkamer zit met pijn die we niet meteen kunnen helpen omdat er niet direct mensen en kamers vrij zijn, vind ik dat heel naar. En ik begrijp ook dat mensen dan boos kunnen worden. Maar het is erg vervelend als iemand voor je gaat staan en schreeuwt dat je wordt opgewacht, of als hij je naam vraagt. Maar: ze kunnen gewoon niet sneller geholpen worden, anders hadden we dat wel gedaan. Mensen weten ook gewoon niet wat we allemaal doen, dat er allemaal heel zieke kinderen liggen, dat we bijvoorbeeld net een reanimatie hebben gehad, alle kamers vol liggen en de wachtkamer ondertussen ook volstroomt en dat wij dat proberen te managen.'
Wat op momenten dat het erg druk is ook een probleem kan zijn, is dat ze geen tijd krijgen om even bij te komen als er iets heftigs is gebeurd. Als voorbeeld geeft Mariska een kinderreanimatie. 'Dat is gelukkig zeldzaam, maar hakt er bij iedereen in en het is fijn als we ons daarna met een groepje even kunnen terugtrekken om erover te praten, om daarna pas het werk voort te zetten.' En als die tijd er niet is? 'Dan maken we tijd.'
'Het is een enorm verschilof je rood of blauw draagt', zegt Yanne. Zij staat vandaag als arts bij de short care en is gekleed in een blauw uniform. Hier belanden de patiënten met kwalen die niet urgent zijn en die over het algemeen snel weer naar huis kunnen. Er wordt veel gegipst, gehecht en overlegd over wel of geen röntgenfoto. En juist doordat het minder urgent is, moeten mensen hier soms lang wachten. 'Dat zorgt ook voor agressie, maar naar een arts willen mensen vaak wel luisteren. Maar ik draai soms ook triage-diensten in het rood, de kleur die verpleegkundigen dragen. Dan maak ik ineens mee dat ik onder druk word gezet voor een röntgenfoto of dat patiënten eisen dat er een arts komt. Dat overkomt me nooit in het blauw. Als ze om een arts vragen, kan ik zeggen: nou dat scheelt, die zit tegenover je. Een arts heeft meer gezag. Die krijgt niet te horen dat het allemaal te lang duurt, maar een verpleegkundige of iemand bij de balie wel. Hoe hoger in de rangorde, hoe hoger je aanzien en des te minder geweld en agressie je over je heen krijgt.'
Net op het moment dat iedereen denkt dat de dienst erop zit en ze kunnen overdragen, gaat de spoedtelefoon. 'Er is een ambulance onderweg met een man die is neergestoken', zegt Anneke. Als ze vraagt wie mee wil naar de traumakamer, gaan bijna alle handen de lucht in. Iedereen is meteen paraat en wacht tot de patiënt wordt binnengebracht. Even later blijkt hij flink te bloeden, maar hij is niet levensgevaarlijk gewond.
'Rood of wit?'Het is rond middernacht als de weekenddienst erop zit en er in de koffiekamer flessen wijn op tafel komen. 'Doe maar een mini-glaasje rood', zegt iemand. Het gaat al snel over een patiënt die eerder op de avond is binnengebracht en bij wie voor de zekerheid een hersenscan is gemaakt. 'Op de scan is toch iets gevonden', zegt de verpleegkundige die zorg droeg voor de patiënt. 'Dat meen je niet?' Er wordt een scherm aangeklikt om de scan te bekijken. 'O ja, heel duidelijk, kijk, hier zie je bloed.'
Daarna gaat het over het bedritueel na een hectische dienst. Leonie zegt: 'Ik kan echt niet meteen slapen, ik moet de dag nog even verwerken thuis.' Tim heeft er geen moeite mee. 'Ik val binnen vijf minuten in slaap.'
En ja, er gebeuren veel gekke dingen. Mensen met de meest onvoorstelbare voorwerpen in hun anus, bijvoorbeeld. Leonie lacht even en zegt dan op serieuze toon: 'Het klinkt misschien stom, maar dat soort zaken bespreken zorgt ook voor wat lucht op dagen dat er verder alleen maar heftige dingen gebeuren en je continu met narigheid bezig bent.'
Het zorgt ook voor een bijzondere band onderling, omdat ze samen veel meemaken. Ze weten daardoor precies wat ze aan elkaar hebben en kunnen ook bij elkaar terecht als er weer eens iemand agressief is geweest, iets wat eigenlijk iedereen wel heeft meegemaakt. 'We kunnen daarom onderling ook erg harde grappen maken. Als iemand bijna overlijdt en naar het mortuarium moet, zeggen we: die kan bijna naar de koude afdeling. Dat doen we natuurlijk niet omdat we het lollig vinden, maar zwarte humor is een manier om met zaken als de dood en agressieve patiënten om te gaan.'