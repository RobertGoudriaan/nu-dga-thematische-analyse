Bosbranden voeden een Kaapse complottheorie

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
29 februari 2024
Kaapstad- Vlak voor de kerst woedde er een enorme brand op de bergen achter ons huis in Simon's Town, iets buiten Kaapstad. Het vuur raasde vier dagen, verspreidde zich naar naburige dorpen en liet een deel van het uitgestrekte natuurpark zwartgeblakerd achter. De brandweer, die honderden manschappen, helikopters en een vliegtuig inzette voor 'de grootste gecoördineerde blusoperatie uit de geschiedenis van Kaapstad', voorkwam dat er mensenlevens en huizen verloren gingen.
Begin januari was het vijftien kilometer verderop gelegen Fish Hoek aan de beurt. Wat later was er een grote brand boven het hippe Kalk Bay. Verleden week rezen er wederom gigantische rookwolken boven Kalk Bay. Ook de rest van de Westkaap moest eraan geloven. In de kustplaats Pringle Bay brandden diverse huizen af in wat de bewoners als een 'bijna apocalyptische' situatie beschreven. En noordwaarts, bij Kluitjieskraal, gingen 29 woningen in vlammen op.
Tussen 1 december 2023 en 31 januari 2024 werden in de provincie 6429 branden gemeld, die ruim honderdduizend vierkante kilometer in lichterlaaie zetten. De meeste oorzaken zijn voor de hand liggend: hitte, droogte en de harde wind, die El Niño met zich meebracht. Daarnaast is er de menselijke hand: nalatigheid (een peuk uit een autoraam), onachtzaamheid (daklozen die een vuurtje maken in de bush waar ze hun tijdelijke onderkomens hebben neergezet) en brandstichting.
Dat laatste is een heikel punt. Het is een bekend fenomeen dat de pyromaan een enorme kick krijgt van de vonk die voor een gigantische vuurzee kan zorgen. Maar volgens de lokale politici was er meer aan de hand. Onder de kop 'Brandstichting of sabotage - onze stad ligt onder vuur', schreef JP Smith, de DA-wethouder belast met de portefeuille Veiligheid, een via WhatsApp verspreidde waarschuwing.
Kort samengevat luidt de logica als volgt. De Westkaap en Kaapstad worden bestuurd door de oppositiepartij Democratic Alliance (DA). Om de provincie te destabiliseren en de financiële middelen (blussen is duur) uit te putten worden er talloze branden gesticht, zodat met de nationale en provinciale verkiezingen in het vooruitzicht de DA stemmen zal verliezen en de macht over de Westkaap kwijtraakt. Het lijkt vergezocht.De meeste branden zijn volgens Enviro Wildfire Services het gevolg van onachtzaamheid. Maar dit onafhankelijke bureau meldde tevens dat de drie grote branden op het bij toeristen razend populaire Kaapse schiereiland met opzet waren gesticht.