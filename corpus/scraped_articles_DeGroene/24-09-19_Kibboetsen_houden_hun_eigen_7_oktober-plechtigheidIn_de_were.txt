Kibboetsen houden hun eigen 7 oktober-plechtigheid In de wereld

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
19 september 2024
Tel Aviv- 'In een normaal land zouden die lui zijn opgehangen aan de hoogste boom', zegt Benny Joe, terwijl hij met een ferm handgebaar net niet zijn koffiekop omstoot. 'Die lui', dat zijn de Israëlische premier Benjamin Netanyahu en zijn extreem-rechtse ministers Bezalel Smotrich en Itamar Ben-Gvir. 'Die twee monsters zijn de hoorntjes op het hoofd van de duivel.' Wie de duivel is, spreekt voor zich. De gespierde Benny, gepensioneerd zakenman, zit op de drukke vrijdagochtend voor het begin van de sjabbat aan de koffie op de HaTikva Markt in Tel Aviv. Dat is een ideale plek om de temperatuur van de Israëlische samenleving op te nemen. Jeruzalem is te conservatief, Jaffa te multicultureel, de kibboetsen zijn te links en Tel Aviv is te elitair, maar de HaTikva Markt is een goede doorsnee. Alles en iedereen komt er. Twee gelovige tieners met pijpenkrullen verkopen gebedsriemen, hipsters zitten aan het bier, achter menig groentekraam staat een geheide Netanyahu-aanhanger en je kunt er mensen vinden als Benny: niet links, niet rechts, maar rechtdoorzee.
Zo gaat Israël verdeelder dan ooit af op de herdenking van de terreuraanval van Hamas, 7 oktober een jaar geleden. De door familieleden van de gijzelaars georganiseerde demonstraties elke zaterdagavond in het centrum van Tel Aviv zijn de laatste weken massaler en politieker dan ooit. Angst vertaalt zich in woede die direct op de minister-president wordt gericht. Hij moet zorgen dat er een staakt-het-vuren komt, en wel nú.
Die massaliteit betekent niet dat de meerderheid van de Israëliërs het oorlogsbeleid van de regering afkeurt. Veel mensen vinden dat Hamas nietsontziend moet worden aangepakt. Wat op de HaTikva Markt ook opvalt is dat veel mensen, gevraagd naar hun oplossing voor Gaza, zeggen: helemaal platgooien.
Zo is zelfs de herdenking van 7 oktober een splijtzwam geworden. Leden van de door Hamas aangevallen kibboetsen organiseren hun eigen plechtigheid, los van de autoriteiten. Zij hebben geen vertrouwen in de plannen van minister van Transport Miri Regev, die door Netanyahu is belast met het organiseren van de officiële ceremonie. Regev wil een herdenking zonder publiek, die van tevoren wordt opgenomen en op 7 oktober op tv zal worden uitgezonden. Reden, zo verklaarde ze: ze wil geen 'achtergrondlawaai'. Kennelijk is ze bang dat linkse kibboetsleden live op tv hun ongenoegen met de regeringNetanyahu kenbaar maken.
Een jaar na de aanval van Hamas zijn de Israeliërs opnieuw in oorlog: met zichzelf.