Vibes

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
18 januari 2024
In zijn column van 14 december bespreekt Merijn Oudenampsen de theorie dat kiezers hun stemkeuze laten bepalen door vibes. Hij stelt dat kiezers stemmen op de politicus die aanvoelt als een van hen. Groepsidentiteit is bepalend voor de keuze, de rationalisatie van die keuze volgt daarna. De inhoud van het verkiezingsprogramma doet er dus weinig toe.
In het verlengde hiervan wijdt Oudenampsen het meest recente verlies van GroenLinks-PvdA aan het optreden van lijsttrekker Frans Timmermans. Die zou, door zijn ruime ervaring als bestuurder te benadrukken, niet de electoraal gewenste 'anti-establishment-vibe' hebben gehad.
De gerichtheid op nietrationele beweegredenen in Oudenampsens analyse lijkt mij juist. Maar het verwijt aan het adres van Frans Timmermans niet. Want waarom presteert de SP, toch niet bepaald een partij met 'establishment-vibes', dan nog slechter? Om nog maar te zwijgen over de matige electorale resultaten van linkse partijen in heel continentaal Europa. Hebben die dan allemaal een 'establishment-vibe'? Een lijsttrekker met een andere 'vibe' zou het tij kunnen keren, zo lijkt Oudenampsens suggestie. Maar zo eenvoudig is het niet.
De term 'vibes' wijst in de goede richting, maar moet ruimer opgevat dan enkel groepsidentiteit. Daaronder zou ook het ongrijpbare fenomeen 'tijdgeest' moeten vallen. Die tijdgeest zit links niet mee. Want zijn het immers geen bekende psychologische tendensen om, wanneer het buiten stormt, de luiken te willen sluiten? Geen nieuwe gevaarlijke en onvoorspelbare invloeden binnenlaten (migratiebeperking), de rijen sluiten (nationalisme) en goed voor elkaar zorgen (meer geld naar de zorg). Of wat te denken van de eveneens bekende cognitieve behoefte om complexe problemen behapbaar te maken door die te vereenvoudigen via simpele (schijn)oplossingen?
Politici als Wilders en in mindere mate Omtzigt komen op voor deze verlangens. In die zin voelen zij voor kiezers als 'een van hen'. Dat daarbij spanning met de rechtsstaat ontstaat is voor de Wilders-stemmers blijkbaar geen probleem. Linkse partijen willen deze kiezers ongetwijfeld terugwinnen. Maar meegaan in vigerende vormen van wij/ zij-psychologie zou voor linkse partijen indruisen tegen waar zij voor staan.
Zolang de 'vibe', of tijdgeest, blijft zoals die is liggen electorale overwinningen voor links niet voor de hand.
PIETER HOLLEMAN
Jan Rothuizen