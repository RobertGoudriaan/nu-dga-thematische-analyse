Nieuws mijden In medias res Jan Postma

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
12 mei 2022
Inderdaad. Het nieuws betreft veel te vaak trivialiteiten die ons worden verkocht als iets voedzaams.
Op het bureau ligt een vergeelde jubileumuitgave van Goethe'sFaust. Ik heb die uit een kast vol verweesde spullen getrokken. Ooit woonden hier de grootouders van een vriendin en je zou willen zeggen dat de tijd sinds hun overlijden heeft stilgestaan, maar dat is te zwak uitgedrukt. Het is alsof ze de deur bij hun vertrek zachtjes achter zich in het slot hebben getrokken - en alsof ze juist daardoor in alles dubbel zo sterk aanwezig zijn.
Ik blader wat door het boek en doe af en toe een halfslachtige poging het gotische schrift te ontcijferen. Ik blijf vooral hangen bij de reproducties van gravures die op losse velletjes in het boek zijn geplakt. Mephistopheles in een strakke maillot - Errol Flynn inThe Adventures of Robin Hood,maar dan sinisterder. Gretchen achter haar spinnewiel en Gretchen in de kerker. Faust zelf, in zijn studeerkamer.
Op den duur zit ik vooral naar het papier zelf te kijken. Naar hoe oud het is. Alsof ik onbewust hoop te kunnen zien hoe het ondanks mijn aanwezigheid ongestoord doorgaat met langzaam vergaan.
Verder op het bureau alleen wat knipsels en aantekeningen die ik hier zelf mee naartoe heb gesleept. Dingen die me hadden wijsgemaakt dat ik er heldere gedachten over moest kunnen formuleren. Weer een artikel over mensen die het nieuws zijn gaan mijden - je hoeft geen psycholoog te zijn om de existentiële angst van journalisten die daarop blijven aanslaan te doorzien. Wat haastig neergepende gedachten over de aantrekkingskracht van bepaalde politici die veelvuldig in de media verschijnen. Wat bijeengeraapte frutsels over Sigrid Kaag en D66 ende Volkskrant -een nieuwsverhaal dat ikzelf wekenlang instinctief had genegeerd, maar waarom? Had het aan mij gelegen? Duidde het simpelweg op een gebrek aan betrokkenheid van mijn kant bij wat zich afspeelt in het hart van onze democratie? Of ging ik voor één keer vrijuit en moest ik de reden voor mijn desinteresse elders zoeken?
Ik dacht dat als ik al die knipsels en aantekeningen maar in de juiste volgorde zou weten te leggen de betekenis ervan zich vanzelf aan me zou openbaren. Maar nu zit ik, terwijl de rest naar een tropisch zwemparadijs net over de grens is gereden, te staren naar eerdere gedachten die me vooral wat vreemd toeschijnen: 'Grotere betekenis van Daniel Koerhuis?! Juist immoraliteit als onweerstaanbare rode lap (muleta?).'
Was het dat het daadwerkelijke nieuws over D66's geworstel met de zaak-Van Drimmelen aanvankelijk aan me voorbij was gegaan, en dat toen ik eenmaal probeerde aan te haken het over niets anders ging dan over Sigrid Kaag? Machtsmisbruik binnen een partij is vanzelfsprekend belangwekkend, maar is een minister die op een vliegveld de pers niet te woord staat dat ook?
Ik had nog wat meegenomen. Een stuk dat een paar jaar geleden inHarper'shad gestaan. Een essay over Donald Trump en iets als de collectieve zelfbegoocheling van de Amerikaanse journalistiek, over wat 'nieuws' is en wat het zou kunnen zijn en over de ondermijnende rol die het kan spelen in een democratie, over de zelfingenomen heroïek van iemand alsNew York Times-hoofdredacteur Dean Baquet. Greg Jackson schrijft ergens aan het begin van zijn verhaal:'The news today, properly understood, is about the careers of politicians and journalists. It is career drama.'
Is dat waarom ik na twee weken nog steeds een beetje schaapachtig zat te knikken wanneer het over Kaag en D66 en Van Drimmelen ging? De reden dat ik me niet meer kan herinneren wanneer ik voor het laatst voor het journaal ben gaan zitten en dat in de laatste talkshow die ik van begin tot eind keek Marc-Marie Huijbregts nog gewoon een toupet droeg?
Niet dat het veel uitmaakt, want ik krijg het alsnog allemaal mee. Daniel Koerhuis mocht aanschuiven bijOp1om over Schiphol te praten omdat hij eerder op de dag een hartverscheurende foto van zichzelf met een rij mensen op de luchthaven op Twitter had gezet en men (ik) het, schuimbekkend van woede over zoveel stompzinnigheid, de hele dag nergens anders over had kunnen hebben. ('Het is de grootste nachtmerrie van iedere twitteraar: twitter', schreef @druipendejongen een paar dagen later. Het was alsof hij in mijn ziel had gestaard en met een stuk minder dan 240 tekens toe kon.) Koerhuis is een Kamerlid dat speciaal lijkt te zijn uitgevonden voor het hedendaagse spanningsveld tussen cynische politiek en traditionele en sociale media en een man die met zijn uitzonderlijke voorkomen en evidente amoraliteit in de langlopende dramaserie 'Den Haag' op dezelfde manier als Sigrid Kaag een onweerstaanbaar personage is. Catnip voor de vijand.
Greg Jackson schrijft dat het nieuws veel te vaak trivialiteiten betreft die ons worden verkocht als iets voedzaams. Hij citeert William Carlos Williams:'It is difficult/ to get the news from poems/ yet men die miserably every day/ for lack/ of what is found there.'Wanneer we ons afkeren van het nieuws, zullen we een ontstellende eenzaamheid het hoofd moeten bieden, schrijft hij.
'Hör auf, mit deinem Gram zu spielen/ der wie ein Geier dir am Leben frißt',zegt Mephistopheles tegen Faust. Hoe vertaal je dat? 'Stop ermee, je met je verdriet te verpozen/ dat als een gier je leven aanvreet'?
Als we ons afkeren van het nieuws zullen we een ontstellende eenzaamheid het hoofd moeten bieden