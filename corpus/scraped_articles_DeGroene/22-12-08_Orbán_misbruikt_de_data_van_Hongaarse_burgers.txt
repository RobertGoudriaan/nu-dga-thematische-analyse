Orbán misbruikt de data van Hongaarse burgers

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
8 december 2022
Boedapest -'Wilt u meer informatie ontvangen?' Het leek een onschuldige vraag op een Hongaarse overheidssite waarop je je in 2020 kon inschrijven voor een coronavaccinatie. Alleen: er werd niet gespecificeerd wát voor informatie dat zou zijn. Wie het vakje aantikte - de meeste mensen, midden in de onzekerheid van de eerste maanden van de pandemie - kreeg daarna regelmatig mails van de regering-Orbán. Slechts enkele gingen over vaccins, meestal waren het opsommingen van de manieren waarop Orbáns kabinet het leven van de Hongaren verbetert: belastingverlaging, verhoging van het minimumloon, financiële hulp voor families. Politiek gekleurde informatie, zeker in de aanloop naar de verkiezingen in april.
De mails werden bovendien niet alleen ontvangen door mensen die in coronastress dat ene vakje over informatie rond vaccins aanklikten. Iedereen die zich op een gegeven moment bij de overheid registreerde voor bepaalde belastingvoordelen ontving de mails ook, net als iedereen die lid werd van een professionele organisatie.
Human Rights Watch publiceerde afgelopen week een groot rapport over het wijdverspreide misbruik van persoonlijke data in Hongarije in de periode voor de verkiezingen. Niet alleen regeringspartij Fidesz maakte zich daar schuldig aan, ook de oppositiepartijen maken veel gebruik van persoonlijke data en zijn daar niet altijd transparant genoeg over, meldt het rapport. Maar hun praktijken zorgden niet voor een oneerlijke situatie in de aanloop naar de verkiezingen. Die van de regering wel.
De staat en Fidesz zijn in de twaalf jaar dat Orbán premier is steeds meer vervlochten geraakt: postercampagnes tegen Brussel, George Soros of immigranten - onderwerpen waarmee Fidesz populair werd - worden regelmatig gefinancierd met belastinggeld en gepresenteerd als simpelweg kwesties in het nationale belang.
De grote hoeveelheid mails, sms'jes en robocalls die de Hongaren in de afgelopen twee jaar over zich heen kregen is een nieuwe ontwikkeling, eentje waar de mensenrechtenorganisatie haar zorgen over uitspreekt. En die zorgen overstijgen de landsgrenzen van Orbáns Hongarije. 'Verkiezingscampagnes maken veel gebruik van data, die vaak op niet-transparante manieren verzameld worden', zei Deborah Brown, onderzoeker op het gebied van technologie en mensenrechten bij Human Rights Watch. 'Regeringen, privacy-experts, de techindustrie en anderen moeten er samen zorgen dat de privacy van mensen niet door deze datacampagnes ondermijnd wordt.'