Essentiële ontmoetingen Dichters&Denkers

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
14 december 2023
In deel twee vanJean-Christophe,van Nobelprijs-winnaar Romain Rolland, speelt de Franse cultuur aan het begin van de twintigste eeuw een allesbepalende rol. Maar het imponeert vooral als het gaat over liefde en vriendschap van een briljant musicus.
Altijd als er weer eenseen grote schrijver van vroeger wordt herontdekt, kijk ik even wat Vladimir Nabokov van het werk vond. Was hij er enthousiast over, dan word ik meteen nieuwsgierig. Vond hij het niks, dan ga ik het waarschijnlijk ook niet zo goed vinden. Al houd ik wel een slag om de arm: Nabokov kon nogal pedant en kinderachtig doen over collega-schrijvers die in dezelfde tijd leefden als hij.
InStrong Opinionssomde Nabokov een paar in zijn ogen middelmatige schrijvers op: Thomas Mann, Boris Pasternak, Romain Rolland... (alle drie Nobelprijs-winnaars). Dat mensen hun boeken meesterwerken noemden, was voor hem een 'absurd waanidee', vergelijkbaar met iemand die onder hypnose de liefde wil bedrijven met een stoel.
Gelukkig ben ik niet een ál te trouwe volgeling van Nabokov, want dan had ik niet alleenDe toverbergenDokter Zjivagogemist, maar ookJean-Christophe,de grote, prachtige roman van Romain Rolland (1866-1944). Het boek is vertaald door Tatjana Daan en wordt door Meulenhoff gepubliceerd in drie dikke delen, waarvan de eerste twee inmiddels zijn verschenen.
Deel een,Dageraad,las ik afgelopen zomer. Ik wist niets van Rolland, had nog nooit van zijn romanJean-Christophegehoord en kende alleen dat negatieve oordeel van Nabokov. En dan ging het ook nog eens over een musicus. Misschien ligt het aan mijn eigen wat gebrekkige gevoel voor muziek, maar ik heb romans over musici vaak buitengewoon vervelend gevonden. Ze lijken me altijd meer voor muziek-dan voor literatuurliefhebbers geschreven.
In het begin vanDageraadwerd dat vooroordeel bevestigd: Rolland schrijft sentimentele, licht kitscherige passages over de jonge Jean-Christophe, die moet leren pianospelen van zijn alcoholistische vader. Telkens als hij een noot verkeerd speelt, krijgt hij een tik op zijn vingers met de liniaal. Gaandeweg ging het verhaal steeds minder over de wording van het muzikaal genie van Jean-Christophe, en veel meer over zijn persoonlijk leven. Ja, Rolland wil de lezer laten zien hoe hij uitgroeit tot een briljant componist à la Beethoven. Maar hij maakt, afgezien van die passages met de liniaal, geen muzikaal cliché van Jean-Christophe. Hij toont hem als een boeiend, levensecht personage, dat het leven ondergaat zoals ieder mens dat doet, op een eigen manier.
Als je Rolland vergelijkt met bijvoorbeeld Dickens, dan komt Rolland er bekaaid vanaf. Dickens kon een briljante plot uitdenken, hij kon onvergetelijke personages neerzetten, originele scènes verzinnen en de lezer aan het lachen brengen. Rolland kon dit allemaal niet. Zijn proza komt niet in de buurt van de zuiverheid van dat van Tolstoj en Martin du Gard. Hij is slechts heel zelden net zo scherpzinnig als Austen. En hij was bij lange na niet in staat om net zo diep in de menselijke ziel te roeren als Dostojevski of Proust.
En toch isJean-Christophezeer de moeite waard. En toch was Rolland een bijzonder groot schrijver. Zijn proza wordt gekenmerkt door een gevoeligheid die al die andere grootheden niet op die manier bezaten. Het boek barst van de schitterende passages. Rolland kon, heel simpel gezegd, buitengewoon mooi schrijven.
In de loop van deel één wordt steeds duidelijker dat Rolland ons wil laten zien waar het volgens hem in het leven om gaat: de tijdelijke opheffing van de eenzaamheid door een wezenlijk contact met een ander. Of, anders gezegd: Rolland toont in deze roman hoe ieder leven wordt bepaald door de ontmoeting met een stuk of tien mensen, die aan het einde sleutelfiguren blijken te zijn geweest.
Vaak komt er al snel weer een einde aan zo'n diep doorvoeld contact met een ander. Maar dan is er in elk geval nog de herinnering aan bijvoorbeeld een prachtige nacht met een onbekende vrouw in een herberg aan de Rijn, de wandeling met een boezemvriend door het bos, een essentieel gesprek met een oom, de kus op de hand van een meisje tijdens pianoles en vooral, een sublieme scène, de nacht in een molen waarin twee mensen naar elkaar verlangen maar niet de eerste stap durven zetten.
Ook erg mooi in dit boek is de strijd die Jean-Christophe voert tegen de (Duitse) kleinburgerlijkheid en platvloersheid. De eerste is benauwend en beperkend. Hij beseft dat hij een middelmatig leven zal leiden als hij eraan toegeeft. De tweede, die appelleert aan zijn lage driften, brengt hem voortdurend in verleiding. Maar ten behoeve van de kunst probeert hij zijn ziel zuiver te houden.
Vooral de laatste honderd bladzijden vanDageraadzijn van een onvergetelijke schoonheid. Toen ik het uit had, vond ik het jammer dat ik moest wachten op de verschijning van deel twee. In de tussentijd bladerde ik doorDe wereld van gisterenvan Stefan Zweig, waarin Rolland voorkomt.
'Hij was heel lang en slank', schrijft Zweig, 'zag er wat ziekelijk uit' en had 'merkwaardig lichtende blauwe ogen, de helderste en tegelijk vriendelijkste ogen die ik ooit van een mens heb gezien'.
UitDe wereld van gisterenrijst een boeiend portret van Rolland op: hij had contact of was bevriend met zo'n beetje alle grote namen uit die tijd: Freud, Tolstoj, Lenin, Stalin, Hesse en Strauss (ik kan dit lijstje nog veel langer maken). Tijdens de Eerste Wereldoorlog werkte hij voor het Rode Kruis in Zwitserland: hij coördineerde briefwisselingen tussen krijgsgevangenen en hun bezorgde familieleden.Jean-Christophehad hij toen al geschreven. Zweig noemt het boek 'de eerste bewust Europese roman', omdat Rolland, als Fransman schrijvend over een Duitser, niet de verschillen benadrukte maar wilde laten zien hoe beide culturen hun eigen waardevolle eigenschappen hadden.
Aan het einde van deel één vertrekt Jean-Christophe uit Duitsland, na een hartverscheurend afscheid van zijn moeder. Aan het begin van deel twee is hij aangekomen in Parijs. Rolland gaat dan satirischer schrijven. Hij maakt Jean-Christophe een beetje belachelijk, als plompe, principiële Duitser te midden van de snobistische Parijzenaars, die hij eveneens ridiculiseert. Het is goed te merken dat de schrijver zich eindelijk, na die zeshonderd pagina's die zich in Duitsland afspeelden, op eigen terrein bevindt. De ontwikkeling van Jean-Christophe wordt stopgezet en Rolland wijdt pagina's lang uit over de Franse cultuur. Als Jean-Christophe een criticus ontmoet, beschrijft Rolland uitgebreid hoe de Franse critici in die tijd waren. Ontmoet Jean-Christophe vervolgens een politicus, dan beschrijft Rolland hoe de Franse politici in elkaar steken.
Het begin van dit tweede boek is in feite een sociologische studie van de Franse cultuur. Ik voelde me als romanliefhebber een beetje belazerd: na dat prachtige eerste deel wilde ik weten hoe het verder zou gaan met Jean-Christophe. Maar 150 pagina's lang wordt die behoefte amper bevredigd.
In deel één ging het over Jean-Christophe en was Duitsland het decor; in het begin van deel twee gaat het over Frankrijk en is Jean-Christophe een decorstuk.
Maar gelukkig, er komt een moment waarop Rolland eindelijk zijn ei kwijt is en het verhaal verdergaat. Het keerpunt is een wondermooie schets van een Italiaans meisje, dat opgroeit in de natuur en in Parijs verliefd wordt op Jean-Christophe. Ze was de ideale vrouw voor hem geweest. Niemand in die hele stad begrijpt hem verder. Maar ze spreekt zich niet uit, gaat terug naar Italië en schrijft hem een brief. En dan schrijft Rolland: 'een trieste brief, die onderweg gek genoeg zoekraakte en die hij nooit ontving'.
In deel één had Rolland ook al eens een essentiële ontmoeting laten mislopen door zo'n nooit ontvangen brief. Hij lijkt ermee te willen zeggen dat die stuk of tien sleutelfiguren in een leven evengoed anderen hadden kunnen zijn. Als het leven, vol toevalligheden, net iets anders was gelopen.
Maar ook als je iemand misloopt, kan diegene een sleutelfiguur worden. Dat bewijst de episode met de Franse Antoinette: Jean-Christophe heeft slechts één avond met haar doorgebracht, en toch speelt ze een belangrijke rol in zijn leven. Na haar dood blijft hij met haar verbonden door zijn vriendschap met haar broer.
Voor Rolland staat deze vriendschap symbool voor een verbroedering tussen Frankrijk en Duitsland. Als hij dat eenmaal heeft aangestipt, begint hij weer te essayeren, over de hoofden van zijn personages heen. Het geduld van de romanlezer wordt opnieuw op de proef gesteld. Maar gelukkig volgen er enkele prachtige, ontroerende passages op.
Het boek eindigt met de dood van Jean-Christophe's eenzame moeder, gevolgd door een wandeling van de twee vrienden door de Franse bossen. Op die laatste pagina's is Rolland weer buitengewoon goed op dreef als romanschrijver.
Laat je niet misleiden:Jean-Christophebeschrijft weliswaar een componistenleven, interessant voor muziekliefhebbers. En hij geeft ongetwijfeld een haarscherpe analyse van de Duitse en vooral Franse cultuur aan het begin van de twintigste eeuw. Voer voor historici. Maar lees deze roman toch vooral vanwege de literaire kwaliteit. Het is een van de mooiste boeken die ik ooit las over liefde en vriendschap.
Rolland wilde laten zien hoe Frankrijk en Duitsland beide hun waardevolle eigenschappen hadden
ROMAIN ROLLAND Jean-Christophe II: In Parijs Vertaald door Tatjana Daan. Meulenhoff, 465 blz.