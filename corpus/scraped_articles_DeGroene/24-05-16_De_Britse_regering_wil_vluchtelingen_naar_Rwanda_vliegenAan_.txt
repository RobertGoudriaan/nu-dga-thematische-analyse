De Britse regering wil vluchtelingen naar Rwanda vliegen Aan de grens

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
16 mei 2024
Londen -Op 24 juni vertrekt het eerste vliegtuig met illegale immigranten naar Rwanda. In dat Afrikaanse land kunnen ze asiel aanvragen, waarschijnlijk met succes. Voor premier Sunak zal de asielvlucht een politieke overwinning zijn en een troefkaart bij de parlementsverkiezingen na de zomer. Zijn voormalige minister van Binnenlandse Zaken Suella Braverman omschreef het uitzetten van migranten naar Rwanda ooit als een 'droom'.
Het Rwanda-beleid roept weerzin op. Liefdadigheidsinstellingen omschreven het als 'onmenselijk' en de publieke opinie is verdeeld. Labour-leider Starmer zei zulke vluchten meteen stop te zetten als Labour aan de macht komt. Een ambtenarenbond zal de regering voor de rechter dagen omdat rijksambtenaren gedwongen worden beleid uit te voeren dat indruist tegen internationale afspraken. En het Supreme Court bepaalde dat Rwanda niet veilig is.
Dat geding is een van de resterende hindernissen bij het omstreden beleid. Migranten zullen beroepsprocedures aanspannen en het valt nog te bezien of een vliegtuigmaatschappij bereid kan worden gevonden om mee te werken. Anders moet de Royal Air Force het doen. Tevens zullen er protestacties komen. Onlangs wisten actievoerders te verhinderen dat de immigratiedienst potentiÃ«le Rwanda-gangers meenam uit het Best Western Hotel in Zuid-Londen. Bijkomend probleem: veel migranten zijn zoek.
Nog voordat er een vlucht is vertrokken heeft Sunak gezegd dat het beleid een succes is. Honderden migranten zijn afgelopen maanden vanuit het VK naar Ierland vertrokken, profiterend van de open grens tussen beide landen. De Ierse regering wil nu 'Rwanda-vluchtelingen' terugzenden, maar de Britten zijn niet van plan om daaraan mee te werken. Sunak op zijn beurt heeft de Ieren uitgenodigd om mee te doen met 'Rwanda', maar als Dublin dat doet wacht er een confrontatie met de Europese Unie.
Opvallend genoeg is er een kleine groep migranten die Londen niet naar Kigali wil sturen: het gaat om vijf bejaarde Hutu's die dertig jaar geleden betrokken waren bij de genocide die het leven heeft gekost van 800.000 Tutsi's. Het onderzoek dat Scotland Yard naar het vijftal verricht, duurt volgens Rwanda te lang. Liever moet het land de vijf verdachten, die ontkennen iets te hebben misdaan, zelf vervolgen, maar het Britse gerechtshof heeft bepaald dat de mannen in hun vaderland... geen eerlijk proces wacht.
Het aantal in 2024 getelde doden en vermisten aan de Europese buitengrenzen, volgens het Missing Migrants Project (IOM): 1152