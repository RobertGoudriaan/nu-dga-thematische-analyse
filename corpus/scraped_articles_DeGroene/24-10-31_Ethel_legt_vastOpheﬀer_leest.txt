Ethel legt vast Opheﬀer leest

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
31 oktober 2024
Als ik haar las dacht ik altijd dat zij wereldberoemd zou kunnen worden. Haar zinnen - vermoedelijk ontwikkeld door haar antropologische studie - leken op dartpijlen. Welgemikt en scherp. Zeker als ze schreef over de mensen, de'tribes'in haar omgeving. Daarnaast had ze een fantastisch gevoel voor anekdote.
Ethel Portnoy (1927-2004). Ik volgde haar al vanaf haar eerste boekSteen en beenuit 1971.
Toen ik eergisteren langs zo'n straatboekenkast liep, vond ik een boek van haar dat ik meende niet te bezitten. De titel wond me op:Parijse feesten,uitgegeven in 2004. Dat was maar ten dele waar. De bundel bestond uit een compilatie van haar verhalen en een paar nieuwe. Maar ik herkende meteen het topverhaal dat ik wel aan iedereen cadeau zou willen doen:Sinterklaas negentienhoeveel.Het bestaat maar uit drie bladzijden.
Ethel is op 23-jarige leeftijd vanaf de Bronx met een Fulbright-studiebeurs naar Parijs gegaan en daar verliefd geworden op de Nederlandse schrijver in wording Rudy Kousbroek. Een student die zich destijds bewoog in de Parijse artistieke, vooral Hollandsebohème. Wie zaten daar op dat moment wel niet: Simon Vinkenoog, Remco Campert, de schilder Karel Appel, Lucebert, Hugo Claus... Allemaal met hun vrouwen en vriendinnen. En allen, zonder uitzondering, waren ze arm. 'Platzak.'
Op 5 december 1953, tijdens een Siberisch koude nacht, wordt in het atelier van Karel Appel, ergens in een tochtige barak bij de Hallen, een voormalige leerlooierij, Sinterklaas gevierd. 'Er werd op Sinterklaas gedronken met mokken thee.' Het stonk er naar de dierenhuiden en als je moest poepen of plassen deed je dat op een krant of in een emmer in de gang. 'We zaten met onze jassen aan rond een petroleumkacheltje; om ons heen stond een paar miljoen dollar aan schilderijen, maar dat wist nog niemand (...) We wiebelden onze tenen om ze voor afknappen te behoeden en warmden onze vingers aan de hete mokken thee, al wachtend op de verschijning van de Sint en zijn knecht, waar hard op de gang aan gewerkt werd.'
Omdat niemand geld had, waren er ook geen echte cadeaus. 'Het waren bijna allemaal improvisaties, veel woeste tekeningen en sculptuur gemaakt van aardappels en lucifers, zonder uitzondering de voortplanting tot onderwerp hebbend, zodat ik tot de conclusie kwam dat het Nederlandse Sinterklaasfeest oorspronkelijk een vruchtbaarheidsrite geweest moest zijn.' De antropologe aan het werk. En slim: 'Sinterklaas z'n bordpapieren baard en dito mijter genaaid met rode wol, zijn tot de huidige dag in mijn bezit, evenals de gedichten die iedereen voor elkaar geschreven had, en die ik in de vroege morgenuren bijeengaarde: etnograﬁsche documenten.'
Waar zijn die nu? Wat zou ik die graag zien. Alles vastleggen, dat is wat Portnoy in wezen doet.
Aan het eind van het boek - ze heeft dan al bijvoorbeeld het einde van de mei-revolutie '68 beschreven - komt ze met het verhaalAfscheid.Ook weer een literair antropologische beschrijving, met schitterende zinnen, over de begrafenis van Machteld Appel in 1970, de vrouw van Karel Appel. Toen 35 jaar oud, gestorven aan kanker. De Vijftigers van weleer waren nu 'weldoorvoed'. 'Lucebert is onherkenbaar, zwaarlijvig, grijs, sober gekleed,un monsieur assis.(...) Een Indiase heer die op dat moment bij Simon(Vinkenoog - o)logeerde, was gevraagd een stukje op een sitar te spelen.' Niemand kan zijn tranen bedwingen, en en passant krijgen we te horen dat Karel 'met goedvinden van Machteld' nog een zeer jong meisje in z'n kasteel had voor een ménage à trois. De ouders van Machteld worden beschreven, vooral de vader die spreekt en zijn dankbaarheid jegens Karel toonde 'omdat die het mogelijk had gemaakt dat Machteld het jetsetleven met hem had mogen meemaken'. En dan eindigt dit verhaal met: 'Jan Vrijman geeft ons een lift terug naar Amsterdam, we persen ons in zijn kleine autootje, waarin zijn vrouw en nog een andere dame al hebben plaatsgenomen. De dames maken zich druk over het avondeten en of de winkels waar ze beoogde ingrediënten willen kopen nog open zullen zijn als we aankomen.'
Portnoy wordt in onze literatuur onderschat. Lees alles van haar.
Iedereen zat in Parijs: Vinkenoog, Campert, Appel, Lucebert. Allemaal platzak