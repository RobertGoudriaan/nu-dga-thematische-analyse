President Macron luistert naar het onderwijsprotest

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
15 februari 2024
Parijs- In plaats van het vrolijke 'Olympische Spelen 2024', zoals op talrijke abri's en banieren in de stad, staat er 'Minachting 2024' op de protestborden van de demonstranten.
De uitspraken van minister van Sport Amélie Oudéa-Castéra die naast de verantwoording van de Olympische Spelen ook Onderwijs als 'dingetje erbij' kreeg, getuigen van pure minachting, vindt Nathalie Roussel. Het hoofd interne dienst van een openbare publieke school in de Marais nam op 6 februari voor de tweede keer binnen een week deel aan een proteststaking tegen de onlangs benoemde minister. Deze verklaarde haar drie kinderen op een privé-school met kleine klassen te hebben gezet wegens de te grote uitval van leraren op de openbare publieke school.
'Haar kritiek bleek onjuist en is onacceptabel', fulmineert Roussel die niettemin gedurende haar 25 jaar lange loopbaan alles 'minder' heeft zien worden. 'Werkweken zijn deels wegbezuinigd en op mijn school dienen de ramen hoognodig te worden vernieuwd; ondanks de centrale verwarming is het koud in de klas.'
Minister Oudéa-Castéra wil volgens Roussel net als voorgaande ministers haar stempel zetten. Ditmaal gaat het om kennisverbetering via herstel van het fundamentele onderwijs, de autoritaire leraar en een scheiding van goede en slechte leerlingen, oftewel de 'kennis-shocktherapie'. 'Wij noch het parlement zijn tevoren geïnformeerd', zegt het hoofd interne dienst. 'Waar blijven de plannen die getuigen van onze republikeinse waarden? Vrijheid bestaat niet zonder gelijkheid en broederschap betekent niet het onder elkaar willen zijn van enkele rijken op een particuliere school.'
Een dag staken kost Roussel 72 euro netto, maar concreet resultaat van deze tweede stakingsdag verwacht ze niet. 'Er komt geen verbetering van arbeidsomstandigheden of een salarisverhoging. Ik staak om een zwaarbevochten republikeins recht te tonen: onze onvrede en wil tot verandering.'
Twee dagen later blijken de protesten toch gehoord. Minister Oudéa-Castéra behoudt Sport en de Olympische Spelen in haar portefeuille, maar socialiste Nicole Belloubet, minister van Justitie tijdens het eerste mandaat van president Macron in 2017, wordt benoemd tot minister van Onderwijs.
Dezelfde Belloubet, voormalig rector van de universiteit van Limoges en Toulouse, verweet president Macron eerder 'niet te weten hoe hij de steeds schrijnender ongelijkheid binnen het Franse onderwijssysteem moet oplossen'. Nathalie Roussel juicht niet te vroeg: 'De nieuwe minister zal ons vertrouwen moeten winnen.'