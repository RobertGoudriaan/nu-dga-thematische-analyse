Rond het kalf Economie

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
21 december 2023
Het beloofde land is bepaald geen onbekende grootheid in de economie. Daar hoeven we niet eens Marx en de communistische heilstaat bij te halen. Ook in een economische wetenschap die niet meer in de man met de baard gelooft, zijn de exodus door de woestijn en de zucht naar het beloofde land springlevende thema's.
We kunnen ons fossiele heden, bezocht door plagen en rampen, immers slechts verlaten door de klimaattransitie in te gaan, een woestenij vol onzekerheden, opofferingen en ontberingen. Maar blijven is geen optie en houden we koers, dan is er de belofte van melk en honing - een einde aan de klimaatrampen en de luchtvervuiling van het fossiele tijdperk.
Wie weet gaat het lukken. De weg erheen wordt in ieder geval alvast aangelegd met privé-kapitaal, zoveel werd opnieuw duidelijk tijdens de COP28 in Dubai. Lees de missiedocumenten van IMF, Verenigde Naties en Wereldbank - de laatste onder de welluidende naamFrom Billions to Trillions.De miljarden die vermogensbeheerders als Blackrock, State Street en Vanguard namens pensioenfondsen en oliestaten wegzetten, moeten het pad van groene groei begaanbaar maken. Deasset managersvan Wall Street staan aan het roer in deze transitie, niet de westerse overheden. Die hebben immers, na decennia van privatiseren en bezuinigen, wel 'billions' maar geen 'trillions'.
Het is een visie op de oversteek naar het land van melk en honing die de Britse econome Daniela Gabor deWall Street Consensusnoemde. Dat is niet complimenteus bedoeld.
Is het toeval dat die vorige transitie naar een beloofd land ooit bijna eindigde rond een gouden kalf? De bronzen stier die Wall Street siert zou weleens het gouden kalf van de klimaattransitie kunnen worden, vreest Gabor: een symbool van onze obsessies en verering, waardoor we het zicht verliezen op het einddoel.
De grootste klimaatnoden en -kwetsbaarheden liggen in de armste landen. De Wall Street Consensus is dat zij de benodigde investeringen gaan financieren door ons pensioengeld te lenen. Omdat de minvermogende staten eerst allerlei risico's willen afdekken -de-risking investments- blijft, uiteraard na een redelijke commissie voor Blackrock en collega's, een mooi en veilig rendement over voor westerse senioren, is de gedachte. Win-win.
Het probleem is dat private fondsen de dynamiek van de mondiale financiële markten volgen, zelfs als het geld dat ze beheren via onze collectieve pensioenstelsels is gespaard, zelfs als die pensioenfondsen groener dan groen willen zijn.
Deze maand publiceerde het IMF zijn jaarlijkseInternational Debt Reportover die 122 landen die lage en middeninkomens hebben. De cijfers, die tot en met 2022 lopen, laten een dramatische trendbreuk zien, na meer dan een decennium van groei in financiering aan het armere deel van de wereld. De rentestijgingen in de rijke wereld sinds 2021 maken de rendementen daar aantrekkelijker, waardoor Wall Street zijn leningenportefeuille nu herschikt.
Het armere deel van de wereld wordt dubbel geraakt: hogere renteverplichtingen, minder mogelijkheid zich te financieren. Sinds corona zijn enkele landen, zoals Sri Lanka, in acute financieringsproblemen gekomen, ook vanwege de instabiliteit in het land. Maar als deze trend doorzet, gaan er meer landen volgen - niet vanwege instabiliteit of wanbeleid, maar vanwege de keuzes op Wall Street. Er moeten nu netto meer obligaties worden afgelost dan er nieuwe aangegaan worden. Er stroomt geld van arm naar rijk, in plaats van omgekeerd.
Het IMF waarschuwt dat noodzakelijke uitgaven eronder zullen lijden. Het laat zich raden wat er met klimaatinvesteringen gebeurt. En dit was 2022; in 2023 is dit versterkt doorgegaan, want de renteverhogingen werkten door. We hebben alleen het overzicht nog niet. Volgens de cijfers van het IMF houdt alleen de bijstand door deMultinational Development Banks(zoals de Wereldbank) veel landen op de been. Het is de publieke sector die moet bijspringen, het private kapitaal laat het afweten. Er is elders immers meer te verdienen. Dit is de dynamiek van de stier.
Die miljarden aan private investeringen zijn nodig voor lange-termijninvesteringen, zeker. Juist daarom mogen we ze niet toevertrouwen aan de golfbeweging van de private markt. De reis naar het beloofde land is wellicht toch veiliger zonder een dans rond het gouden kalf.
Er stroomt geld van arm naar rijk, in plaats van omgekeerd
Reageren?Bezemer@groene.nl