Aandacht Donkere kamer

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
29 februari 2024
Fotograaf Thomas Manneke en zijn dochter raken iets essentieels van het leven aan.
Een foto van een kind op een dakterras. Onze blik valt samen met die van de vader die zijn dochter ziet zitten, diep verzonken in gedachten waarnaar het, voor hem net zo goed als voor ons, gissen blijft. Verklaart dat mijn gevoel van herkenning? Is het dat ook ik met regelmaat zo naar iemand zit te kijken? Of werd ik, eerder nog, getroffen door iets anders? Door dat zonlicht en die concentratie? Door een herinnering aan hoe warm de zon kon zijn, zo warm als de middagen eindeloos waren.
Op een dag kijk je zo naar een kind en voel je hoe, zonder dat je het doorhad, toen je even met iets anders bezig was, het perspectief is gekanteld. Op een dag kijk je naar zo'n leven dat uit louter toekomst bestaat en voel je het verleden dat je zelf ongemerkt met je mee bent gaan dragen. Niet het gewicht, maar de omvang. Hoe het zich uitstrekt in ruimte en tijd, terwijl het op hetzelfde moment gewichtloos blijft aanvoelen.
Welk detail maakt deze foto? Is het die kleine oorschelp die in het absolute midden van het beeld de aandacht even weet op te eisen? Het haar is erachter gevouwen of valt juist ervoor naar beneden. Geen luisterend oor. Geen horend oor. Ze is met andere dingen bezig. Als ze naar iets luistert, als ze iets hoort, dan is dat iets in haarzelf. Is het die etui met het bloemenmotief en de verzameling potloden op de grond naast haar? Een Mikado-spel dat nog geen aanvang heeft gevonden: het laaghangende fruit is nog niet geplukt. Is het die kleine stoel die ze zo duidelijk is ontgroeid? Of die grotere stoel die ze nog net als tafeltje kan gebruiken?
Ik zei dat ik getroffen was door haar concentratie, maar was dat het juiste woord? Is concentratie hetzelfde als aandacht? Of is het verschil tussen die twee dat onze concentratie altijd weet waarop ze zich richt, terwijl onze aandacht ook vrijuit kan rondfladderen en ons, licht opgewonden, naar nieuwe indrukken en gedachten kan trekken?
Het is een hartverwarmende foto - probeer het woord voor één keer op je tong te proeven alsof het geen uitgekauwde beeldspraak is maar iets dat iemand voor het eerst ooit in woorden wist te vangen. Alsof je voor het eerst in je leven een lepel warme soep doorslikt.
Hoe hoog zou ze zitten? Hoog, hè? Je ziet de daken. Door de huizen erachter is de afgrond vlak naast haar minder nadrukkelijk aanwezig. Maar hij is er wel. Hij is er immers altijd. De afgrond is de achtergrond van ieder leven.
Zillion,zo heet het boek van Thomas Manneke. De foto's zijn veelal het resultaat van een samenwerking tussen de fotograaf en zijn dochter. Ze draaien om creativiteit als een zoektocht naar de dingen die, om redenen die je nooit helemaal onder woorden kunt brengen, weten te bekoren. Vormen. Texturen. Het licht dat op de dingen valt. Een steen op de rand van een tafel. De dunne lijnen van een witte stift op donker glas. Stukken schuimrubber of karton: materialen die hun nut hadden overleefd en die met hun eigen, dwingende vorm zaten opgescheept, totdat Manneke en zijn dochter besloten dat ze in een andere context intrigerend of zelfs mooi zouden kunnen zijn.
Vormen en materialen, grijstinten en contrasten: veel lijkt het misschien niet. Maar dit, dit spelen om het spelen, dit is het soort woordloos genoegen dat op mij nooit geen frisse indruk zal maken. Het kleine oor van het meisje vindt elders in het boek zijn echo in een groot zwart oor dat door haar kleine handen wordt omsloten. Ik blijf kijken naar de donkere randen onder haar duimnagels. Blijven kijken, dat is de opdracht. Naar die nagels, naar zo'n wonderlijk oor, naar een afgedankt matras, naar een simpele steen. Blijven kijken en de bevestiging voelen, weten dat je nog altijd kijkt naar de wereld omdat dat is hoe je van het leven houdt.
Thomas Manneke -Zillion,Van Zoetendaal Publishers (2024)
Blijven kijken, dat is de opdracht. Naar die nagels, naar zo'n wonderlijk oor
Thomas Manneke / Van Zoetendaal Publishers | Laurie tekent op het platje bij haar vaders studio. Thomas Manneke, juni 2020