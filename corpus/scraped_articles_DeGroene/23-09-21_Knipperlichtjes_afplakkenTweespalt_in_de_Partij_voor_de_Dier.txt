Knipperlichtjes afplakken Tweespalt in de Partij voor de Dieren

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
21 september 2023
De vernieuwers van de avant-garde moeten zich blijven vernieuwen en tegelijkertijd de urgentie van het eerste uur vasthouden. Zie daar de paradox waaraan de Partij voor de Dieren de afgelopen maand ten prooi viel.
'Ik vind dat heel naar',zegt Esther Ouwehand woensdagavond op het podium in het tv-programmaCollege Tour. De lijsttrekker van de Partij voor de Dieren zit er kalm maar gesloten bij. Een moddergevecht van jewelste was de ruzie die zij de afgelopen week via de media met haar eigen bestuur uitvocht, erkent ze knikkend. En zelfs nu haar strijd gewonnen lijkt - ze wordt voorgedragen als lijsttrekker en het bestuur is opgestapt - blijven de vragen over haar integriteit open.
De sfeer in de volle zaal studenten wordt gemoedelijk wanneer Ouwehand spreekt over haar eigen gevoel van onveiligheid, over de druk waaronder zij haar werk heeft moeten doen, die een nieuwe burn-out in de hand had kunnen werken. Ouwehand zou zich op haar beurt volgens anonieme critici 'stalinistisch' hebben gedragen, zodat mensen zich onveilig voelen. Ze erkent dat het hard werken is en dat dat niet altijd even gezellig gaat, maar ze wil door met de partij, de kwestie achter zich laten. Dat wordt moeilijk omdat ze de precieze toedracht van de beschuldigingen jegens haar handelen niet kent en zich dus ook niet kan verdedigen.
Weinig principes zijn zo inherent tegenstrijdig als die van de avant-garde. Kunst moet oorspronkelijk en vernieuwend zijn, op zichzelf kunnen staan maar tegelijkertijd invloed hebben en zich daarom richten op een breed publiek. Dat maatschappelijk engagement mag dan weer nooit afdoen aan de autonomie van het werk, de zuiverheid ervan. Als het gaat om de historische avant-garde van de twintigste eeuw wordt in de kunstgeschiedenis ook wel gesproken over vadermoord: het nieuwe werd oud, en om te blijven vernieuwen moesten jonge kunstenaars afstand doen van dat wat ooit zo vooruitstrevend leek.
Politiek is soms net kunst. De oorspronkelijke mythe van Nederlands meest avant-gardistische partij ging als volgt: in de vroege jaren negentig huurde een aantal dierenorganisaties reclameman Niko Koffeman in om een campagne te bedenken. Er had een pressiebeweging moeten ontstaan van buiten naar binnen, van het activisme naar de politiek. Maar Koffeman kwam met iets ongekends: wat als je het activisme de politiek in zou trekken met een politieke partij, maar dan voor de dieren. De stunt, die de naam Partij voor de Dieren kreeg, betrad in 2006 de Tweede Kamer met Marianne Thieme als partijleider en Esther Ouwehand als secondant.
Outsiders in,dat was het idee, en het werkte. Zonder ideologische compromissen te sluiten groeide de getuigenispartij in twintig jaar gestaag naar de huidige zes zetels. Maar terwijl de partij zich uitbreidde naar 24.000 leden, terwijl die leden meer inspraak eisten en inmiddels ook de mogelijkheid overwogen tot deelname aan coalities en zelfs de regering, bleven de oorspronkelijke oprichters vasthouden aan hun succesformule. Het bestuur wilde nog altijd dat de partij steevast voor een plek in de oppositie koos en eiste dat ook van de lokale fracties.
En nu zegt Ouwehand inCollege Tourtegen presentator Twan Huys dat je moet doorontwikkelen, 'dat is het punt'. De interne ontwikkeling die de PvdD zou moeten doormaken komt maar niet op gang, signaleert ze, juist op het moment dat er politiek momentum is voor de standpunten van de partij. Democratisering plus deelname in gemeente- en provinciebesturen is het devies, maar volgens haar zou het partijbestuur steevast een afwijzende houding aannemen bij constructieve vragen, oproepen of voorstellen daartoe. 'Als daar geen open houding in is, dan loopt het vast.'
De avant-garde kent haar paradoxen en een daarvan is dat succes hebben sterven betekent: deoutsiders inzijninsiders ingeworden. De beweging die volgensVolkskrant-journalist Ariejan Korteweg 'een beetje buiten de werkelijkheid van het Binnenhof' zweeft, moet zich toch ineens tot politieke werkelijkheden verhouden. Een revolutionair idee dat ooit werkte, vervult volgens de nieuwe garde niet langer zijn functie. Herhalen is de dood van doorgroeien.
Niko Koffeman is al geenbestuurslid meer, maar als senator heeft hij wel een kantoor naast dat van Esther Ouwehand, waar hij op een bordje als adviseur staat aangeduid. Een foto van dat bordje flitste vorige week woensdag door de Nederlandse huiskamers toen Koffeman, die zich als getraind spinner laat voorstaan op de strategie 'kantel het perspectief', zich bijNieuwsuurtegenover Jeroen Wollaars moest verantwoorden voor de chaos.
De voordracht van de gedoodverfde lijsttrekker Esther Ouwehand werd door het bestuur teruggedraaid, maakte het bestuur dat weekend bekend, omdat het informatie zou hebben opgevangen over mogelijke integriteitsschendingen. Over welke dan precies bleef het stil. Binnen de partij kon het besluit rekenen op een storm van kritiek, zeker omdat het een dag viel nadat Ouwehand in een brief haar eigen bezwaren tegen het bestuur bekend had gemaakt, een bestuur dat volgens haar niet democratisch genoeg was en de ontwikkeling van de partij tegenhield.
Een groep van meer dan 180 leden, onder wie fractiemedewerkers en lokale politici, eiste op dinsdag dat het bestuur op zijn beurt zou opstappen vanwege ondemocratisch handelen. Donderdag, vlak voor de opnamen vanCollege Tour,maakte het bestuur bekend dat inderdaad te doen, 'uitsluitend vanwege de ophef'. 'Wij wensen de partij veel succes', zo eindigde de brief.
Het bestuur is niet tegen democratie, benadrukte Koffeman bijNieuwsuur,maar juist voor. Hij stelt voor om even uit te zoomen. 'Toen de partij klein was, had de partijleider alle invloed, dus die bepaalde alles. Juist toen de partij is gaan groeien is dat uit elkaar gehaald, door het congres.' Voortaan zou de leider de politieke lijn uitstippelen, en het bestuur de campagne-activiteiten en de kandidatenlijst. 'En dat is nou juist die verandering die wel degelijk in gang is gezet. En die dreigt nu teruggedraaid te worden als de partijleider alle macht naar zichzelf toe zou trekken.' Het perspectief is gedraaid, Koffeman concludeert: 'Ze vraagt naar iets, maar ze doet het omgekeerde.'
Als Wollaars tegen het einde van het gesprek vraagt wat Koffeman, die aan tafel heeft plaatsgenomen als onpartijdige betrokkene, nou eigenlijk denkt dat hij aan het doen is, want het klinkt alsof hij het bestuur zit te beschermen, schudt die laatste het hoofd. Hij heeft juist veel waardering voor Ouwehand en vindt dat ze samen met het bestuur had moeten optrekken voor de idealen waar de partij voor staat. Hij verwijt haar de knipperende waarschuwingslampjes in de bus 'af te plakken'.
De partij volgen is een bus zien rijden die steeds sneller gaat terwijl er iets rammelt in de motor, waarin niet alleen de lampjes knipperen, maar waar door ouder en kind tegelijk aan het stuur wordt getrokken. Er zijn twee uitkomsten: het voertuig knalt tegen een boom, of de een schakelt de ander uit en wint controle over de route.
In 1986 werd gesprokenvan een fluwelen vadermoord toen de psp brak met de sektarische leiding van Fred van der Spek en verder ging onder de gematigde, meer compromisbereide lijn van
Andrée van Es. In 1983 namen de feministischsocialisten het binnen de CPN over van de stalinistische voorzitter Paul de Groot en fractieleider Marcus Bakker en verlieten daarmee een strak ideologisch keurslijf. De vraag is steeds hoe je meer macht vergaart: door de gevestigde politiek met een zuiver idee te bestoken, of door met die politiek samen te werken. In deze gevallen won steeds het laatste.
Er bestaat een meme van twee vechtende kreeften met een clubje juichende en weddende toeschouwers eromheen. 'Links', staat op de ene kreeft, op de andere staat ook 'links', net zoals op elk van de toeschouwers 'links' staat. Partijbesturen van klein links wordt vaak sektarisme verweten, het koste wat het kost vasthouden aan de eigen lijn. Daar komt nog bij dat de linkerhelft van de politiek van elkaar en van zichzelf zo'n ideologische en morele zuiverheid verwacht dat er intern bijna niet tegenop te royeren valt. Zulke compromisloze rechtlijnigheid is wellicht niet vol te houden als de groei doorzet.
Nog geen drie jaar geleden ruziede zowel de PvdD als de SP met de eigen jongerenbewegingen. De SP royeerde tientallen leden vanwege niet te overbruggen verschillen in richting. De leden van jongerenbeweging Rood kregen het verwijt geradicaliseerd te zijn, zolderkamercommunisten. Niet de jongere voorhoede won toen de controle over het stuur, maar de oude garde rondom Lilian Marijnissen. Ook het bestuur van de Partij voor de Dieren royeerde in 2019 met onorthodoxe middelen zijn eigen onwelkome, want niet zelf voorgedragen voorzitter Sebastiaan Wolswinkel, afkomstig van de jongerenpartij Pink, die zich hardmaakte voor meer interne democratie en lokale autonomie.
Als de vraag naar ideologische zuiverheid de achilleshiel is van klein links, dan is onzuiverheid daarmee de grootste beschuldiging. Dat bleek eens te meer het afgelopen jaar, toen de Amsterdamse fractie van Bij1 zich van de partij afsplitste met beschuldigingen over en weer: er werd gesproken van een toxische, structureel onveilige werksfeer. Eerder werd Quinsy Gario uit de partij gezet vanwege 'toxisch gedrag'.
Zulketherapy speakhoort bij een culturele voorhoede die aandacht heeft voor het belang van een veilige werksfeer, maar die het elkaar ook onmogelijk kan maken door wel erg hoge eisen te stellen. In het conflict binnen de PvdD versmelten deze culturele en politieke voorhoedes met elkaar, die van de ideologische zuiverheid en de gevoelszuiverheid, en wat na het moddergooien overblijft is slechts een 'heel naar' gevoel.
Deze zaterdag blijkt uit een enquête vande Volkskrantdat de helft van de burgemeesters zich zorgen maakt om 'integritisme', het onterecht ter discussie stellen van de integriteit van bestuurders, raadsleden en ambtenaren. Democratische sabotage, noemt deskundige Hans Groot het in de krant, waarmee de beschuldiger 'enorm veel zand in de machine' strooit.
Wat zich voltrekt is een oud gevecht in een nieuw jasje. De onmogelijkheid van de avant-garde is dat we van vernieuwende kunst verwachten dat ze zich blijft vernieuwen, terwijl ze de urgentie van het eerste uur vasthoudt. Het verhaal van de PvdD heeft oorspronkelijke auteurs, en die geven hun pen niet graag door aan het brede publiek, wellicht uit angst dat die urgentie verloren gaat.
Hoewel in zulke ruzies wederzijds zwartmaken geen nieuwe techniek is, bedienen de beide kanten zich wel van een nieuwe taal, die van de veiligheid en vage beschuldigingen over integer handelen. Maar waar het bestuur wellicht geen rekening mee heeft gehouden is dat vaagheden niet werken wanneer je lijsttrekker bij de eigen leden onverminderd populair is, zoals Ouwehand dat is.
Is dit een overwinning in een strijd die nou eenmaal komt kijken bij een 'met horten en stoten' groeiende politieke beweging, zoals Ouwehand het vergoelijkend noemt, en kan de PvdD weer op volle kracht vooruit? Of liggen de problemen toch dieper - moet de buschauffeur stoppen om de motor te inspecteren. Na twintig jaar mogen de leden verwachten dat hun partij volwassen is en zich ook zo gedraagt. De waarschuwingslampjes knipperen en er is een dikke sticker op geplakt. Op die sticker staat 'groeipijn'.
Vaagheden werken niet wanneer je lijsttrekker bij de leden populair is