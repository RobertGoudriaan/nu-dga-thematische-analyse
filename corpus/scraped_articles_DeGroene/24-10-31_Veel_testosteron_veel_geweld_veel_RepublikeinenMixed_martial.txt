Veel testosteron, veel geweld, veel Republikeinen Mixed martial arts-organisator Dana White

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
31 oktober 2024
Dana White is de baas van de UFC, het miljardenbedrijf dat kooigevechten organiseert, gevechten waarin alles mag. Hij bedient hetzelfde publiek als zijn goede vriend Donald Trump.
Twee vechters komenachter elkaar een kolkende arena binnen, lopen naar de achthoekige kooi in het midden, wachten daar tot de cameraploeg weg is, de deur dichtgaat en de scheidsrechter'fight'roept. Op het canvas waarop ze vechten staat het logo van biermerk Bud Light en van de organisatie zelf, de ufc, Ultimate Fighting Championship.
Ze mogen elkaar slaan (met vuist en elleboog), trappen (met been en knie), verwurgen en naar de grond werken alwaar het gevecht door mag gaan. Beter gezegd: ze mogen technieken gebruiken die zijn toegestaan in andere vechtsporten zoals boksen, kickboksen, karate, judo, worstelen, Braziliaanse jiujitsu, taekwondo. Alles wat daar mag, mag ook in dit ultieme gevecht dat bijna wekelijks door vele miljoenen fans over de hele wereld wordt bekeken.
Er is ook een hele waslijst aan dingen die niet mogen, zoals kopstoten, het aanvallen van de ogen, bijten, aan de haren trekken,fish hooks(het stoppen van een of meer vingers in mond, neusgaten of andere lichaamsholten van de tegenstander), het aanvallen van de geslachtsdelen.
Het zijn overigens allang niet meer alleen mannen die hier staan. Hoewel ufc-baas Dana White zich er lang tegen heeft verzet - vechten vond hij een mannenzaak - maken steeds meer vrouwen hun opwachting in de kooi.
Het zijn ook nooit zomaar vechters die hier staan, nooit zomaar Mike tegen John. Er is altijd eengood guytegen eenbad guy,iemand die een eerdere nederlaag moet zien te revancheren, een opkomend talent dat zich moet bewijzen, een routinier die wil laten zien dat hij het nog kan, de ongeslagen knokker die die status moet zien vast te houden, maar gaat dat hem ook lukken tegen de vechter met de meeste knock-outs op zijn naam, enzovoort. Het liefst maken ze vóór het gevecht al ruzie (en worden de filmpjes daarvan gedeeld) of is er een andere aanleiding die extra aandacht genereert. White heeft niet alleen van vechten een sport gemaakt, hij wist ook van de vechters gewone mensen te maken, mensen met wie de fans zich kunnen identificeren.
De gevechten vinden plaats van Sydney tot Abu Dhabi (en zelfs twee keer in Rotterdam), maar veruit de meeste evenementen worden in de Verenigde Staten georganiseerd. Ze zijn bloederig, omdat er met kleine handschoenen wordt gevochten, wat meer impact heeft dan de grotere modellen die bij (kick) boksen worden gebruikt. Daar komt bij dat de tegenstander ook als die op de grond ligt op zijn hoofd en lijf geslagen of geëlleboogd mag worden.
Dana White zit zelf altijd op de eerste rij, vaak met een bekende vriend naast hem. Want hoewel de vechters voor de fans helden zijn en zeker de grote kampioenen miljoenen binnenharken, is White misschien wel populairder dan de vechters zelf. Het woord'fuck'en elke variant daarop ligt hem in de mond bestorven. Zijn uitbarstingen zijn legendarisch. Filmpjes met titels alsDana White's Angriest MomentsenMost Savage CEO in the Worldzijn miljoenen keren bekeken. Iemand die brutaal is, is bij White a'big mouth fucking idiot'.Aan media vraagt hij bij persconferenties:'Any other stupid questions?'Als vechters iets doen wat hem niet zint, worden ze ontslagen. Alleen al op Instagram heeft hij bijna tien miljoen volgers.
White weet precies wat hij moet zeggen en wanneer hij het moet zeggen. En zijn story valt precies samen met de wereld die hij bedient. Het is de wereld van veelal jonge mannen, veel testosteron, veel Republikeinen, veel geweld. Hij is voor zijn publiek een soort ultieme Amerikaan: brutaal, stoer, selfmade.
Dana White lijkt geen diplomaat.Zelfs niet toen hij op de laatste avond van de Republikeinse partijconventie afgelopen juli het podium kreeg om Donald Trump aan te kondigen. Want hij wilde meteen één ding duidelijk maken: 'Niemand vertelt me wat ik moet zeggen en ik ben niemands marionet.' Ook Trump niet, wilde hij maar zeggen.
Meteen daarna stak hij de loftrompet af over Trump. 'Ik zit in de stoeremannenbusiness, en deze man is de stoerste, meest veerkrachtige man die ik ooit in mijn leven ben tegengekomen.' En: 'Ik weet dat ik voor kracht en veiligheid kies. Ik weet dat ik voor kansen en welvaart kies. Ik weet dat ik voor echt Amerikaans leiderschap en een echte Amerikaansebadasskies. En ik vertel je niet welke keuze je moet maken en ik vertel je niet wat je moet denken. Ik vertel je wat ik weet. Ik weet dat Amerika een sterke leider nodig heeft en de wereld heeft een sterk Amerika nodig. Ik weet dat Donald J. Trump de beste keuze is als president van de Verenigde Staten.'
Dat uitgerekend hij werd gevraagd is geen toeval. Als baas van de Ultimate Fighting Championship bedient hij hetzelfde publiek als Donald Trump en andersom. Steeds als Trump in de problemen komt, kiest hij gevechten van de ufc uit om daar zijn eerste publieke optreden te geven. Want hij weet: het is een warm bad.
White en Trump zijn goede vrienden. Ze spreken dezelfde directe taal, hebben hetzelfde masculiene wereldbeeld, zijn allebei in de problemen gekomen door hun gedrag jegens vrouwen. Ze zijn allebei schathemeltjerijk, het vermogen van White wordt geschat op vijfhonderd miljoen dollar. Ze willen allebei Amerika weer'great'maken. Maar ze komen allebei uit een heel ander nest. White is helemaal selfmade. De eerste veertig jaar van zijn leven had niemand gedacht dat hij door de presidentskandidaat zou worden gevraagd om te spreken tijdens de Republikeinse partijconventie. Zelfs hijzelf niet.
Want dit zei White ook bij die gelegenheid. 'Ik weet dat Trump zich kandidaat stelt voor het presidentschap om onze Amerikaanse Droom te redden. Ik leef de Amerikaanse Droom en ik weet dat de Amerikaanse Droom heel echt is. Of je nu in dit land geboren bent of ergens anders vandaan komt, dit is het laatste echte land van kansen.'
Eind jaren tachtigkregen twee mannen de beschikking over een sportschool van de gemeente in Southie, niet het makkelijkste deel van Boston. De stad was nogal gesegregeerd en wat zij daar deden, was jongeren uit alle etnische groepen samenbrengen in de boksschool. Zodat ze elkaar leerden kennen, respect voor elkaar kregen door het boksen. Nobel werk, maar het betaalde belabberd.
En dus gingen de mannen ook lesgeven op andere sportscholen, aan mensen die ervoor wilden betalen. Al snel waren de boksklasjes in de hele stad ramvol. Een van de twee trainers was Dana White. Hij werkte ook in de Boston Athletic Club in het zuiden van de stad. Hij was een college drop-out, had al 101 baantjes gehad, een carrière als bokser nagejaagd, maar het was het allemaal niet.
Op een dag werd zijn boksles daar geïnterrumpeerd door een groep mannen aan wie te zien was dat ze niet waren gekomen voor een gezellig kopje koffie. De trainer werd gevraagd mee te lopen, hij zei dat hij les aan het geven was, zij hadden daar geen boodschap aan. Even dacht hij nog dat het misschien de eigenaren waren. En dus liep hij mee en toen vroegen ze of hij wel wist wie ze waren. Het begon te dagen: de Winter Hill Gang, natuurlijk.
Deze bende stond onder leiding van de beruchte Whitey Bulger en was hier in het zuiden van Boston de baas op straat. Dat wist iedereen. Ze pleegden tal van moorden, handelden niet alleen in drugs maar persten ook alles en iedereen af, ze noemden het beschermingsgeld. En dat was precies waarom ze hier waren. Ze wilden van bokstrainer Dana White geld zien. 2500 dollar. Toen hij zei dat hij dat niet had, kreeg hij toegebitst: 'Leen het maar van jefuckingvriendin.' Dana White probeerde het te negeren, tot hij niet veel later thuis gebeld werd. Een onbekende man zei dat ze nu eindelijk hun geld wilden en dat hij tot de volgende middag, een zondag, dertien uur had om te betalen. En als hij dat niet deed? Daar kwam hij dan wel achter.
Iedereen in Boston en omgeving wist wat dat betekende, als de Winter Hill Gang geld wilde. Dan moest je betalen, en je zou blijven betalen, of je zorgde dat ze je nooit meer zouden vinden. Want het opnemen tegen die beruchte bende deed je volgens White alleen als je 'hersendood' was.
Dus toen hij had opgehangen, dacht White heel even na, pakte de telefoon weer op en boekte een enkele reis naar Las Vegas, de stad helemaal aan de andere kant van het land waar hij een deel van zijn jeugd had doorgebracht.
Dat is het begin van het verhaal van de man die een grimmig bedrijf dat kooigevechten organiseerde, een bedrijf dat voor twee miljoen dollar werd gekocht, uitbouwde tot een mainstream sportorganisatie die vandaag de dag een geschatte waarde vertegenwoordigt van twaalf miljard dollar. En dat niet alleen, hij bouwde een hele subcultuur op die onderdak bood aan miljoenen Amerikanen (en vele miljoenen mensen wereldwijd), veelal mannen die graag naar vechten kijken, die graag meepraten over wie het sterkst is, die kleding dragen van de ufc, in de spiegel kijken en de bewegingen nadoen die ze op tv of in uitverkochte stadions zien. Mannen die man kunnen zijn in een wereld die dat voor hun gevoel steeds moeilijker maakt.
Of zoals White het zelf zegt:'Its an incredible story, I wouldn't change a bit of it. It's all part of the story that brought me here.'Het verhaal over de onderwereld waaraan hij is ontsnapt, is gereproduceerd en gereproduceerd, tot een versie op YouTube die miljoenen keren is bekeken.
Maar daar begint zijn verhaalnatuurlijk niet. Dana White werd in 1969 geboren in Connecticut, groeide deels op in Massachusetts en verhuisde naar Vegas, waar zijn moeder meer kon verdienen als verpleegster. Natuurlijk was zijn vader alcoholist en natuurlijk had vader het gezin al verlaten. En natuurlijk was White's moeder ook niet geschikt voor haar taak. Geen heldenverhaal zonder moeilijke jeugd.
Hoewel White in de honderden vooral videoen podcastinterviews die hij heeft gegeven weinig loslaat over die tijd, deed hij dat vorig jaar wel toen hij een uur lang werd geïnterviewd door Piers Morgan. 'Dit heb ik nog nooit verteld, maar mijn ouders zijn allebei niet lang geleden overleden.' Of hij verdrietig was door hun dood? Nee hoor, dat was hij niet. Of hij iets van zijn ouders had geleerd? Vooral hoe hij het niet wilde doen met zijn eigen kinderen. Of hij het gemist heeft, een jeugd waarin liefde en aandacht van je ouders vanzelfsprekend zijn. White wilde er dit wel over zeggen: hij had helemaal niks anders willen doen, omdat zijn moeilijke jeugdjaren hem de man hebben gemaakt die hij vandaag de dag is.'It's all part of the story that brought me here.'
Weer geluk of weer mythevorming? Want dat is het tweede verhaal dat keer op keer wordt opgepoetst naast dat van de beruchte bende waar hij voor moest vluchten, namelijk dat van een bruiloft waar White eigenlijk helemaal niet heen wilde gaan, in Las Vegas. Maar een jeugdvriend ging trouwen, een jongen die hem tijdens hun schooltijd elke dag kwam ophalen, en dus kon hij het niet over z'n hart verkrijgen om niet te gaan. En tijdens die bruiloft, uitgerekend tijdens die bruiloft, kwam hij zijn jeugdvrienden Lorenzo en Frank Fertitta weer tegen.
Ze hadden elkaar al vanaf de middelbare school niet meer gezien. Wat leuk, zeiden de Fertitta's, ze hadden gehoord dat Dana boksers trainde. Kon hij hun ook niet trainen? De broers Fertitta runden inmiddels de casino's van hun vader, waren al stinkend rijk en meteen na dat weekend begonnen ze samen te trainen. Als hij niet naar die bruiloft was gegaan, dan had zijn hele leven er heel anders uitgezien, aldus White in tal van interviews.
Dana White was rond demillenniumwisseling manager van enkele ufc-vechters, van grote namen als Tito Ortiz en Chuck Liddell, jongens die hij kende uit de sportschool in Las Vegas. En in die hoedanigheid hoorde hij weleens wat. Bijvoorbeeld dat het beroerd ging met de Amerikaanse vechtsportorganisatie. Ze kregen in bijna geen enkele staat een vergunning om evenementen te organiseren, ze kregen geen airtime meer op tv en ook de sponsors haakten af. Weinig geld en inkomen betekende automatisch ook mindere vechters, en ze kwamen in een vicieuze cirkel terecht waardoor het bedrijf amper levensvatbaar was. En White dacht: met de juiste mensen aan het roer, lees: hijzelf, hebben deze gevechten een enorm potentieel.
White wist van de begindagen van de ufc, toen twee vriendenBloodsportzagen. Die film met Jean-Claude Van Damme in de hoofdrol draaide om een illegaal vechtsporttoernooi waarbij knokkers uit verschillende disciplines het tegen elkaar opnamen in gevechten zonder regels. Ook om een eeuwenoude twist te beslechten: welke vechtsport is het effectiefst? Wint een bokser het van een judoka en is een kickbokser opgewassen tegen een sumoworstelaar? Wie komt er als winnaar uit de bus in het ultieme gevecht? Waarom organiseren ze zoiets niet voor het echie? dachten de twee vrienden.
Er was vanaf de aankondiging behalve afschuw over de barbaarse gevechten('there are no rules')ook wat terughoudendheid. Want hoe echt waren deze gevechten? Was het niet een soort showworstelen? Op 12 november 1993 zaten 2800 toeschouwers klaar in de McNichols Sports Arena in Denver en een veelvoud thuis voor de buis voor het allereerste ufc-gevecht ooit. Zij zagen een bijna twee meter lange Nederlander, Gerard Gordeau, naar de kooi lopen. Zijn tegenstander, de Hawaiiaan en sumoworstelaar Teila Tuli, maakte met zijn bijna tweehonderd kilo, tweemaal zo zwaar als Gordeau, veel meer indruk. Maar de Nederlander was niet zomaar de eerste de beste, hij was hierheen gehaald omdat hij karate-, kickboks-én savatekampioen was.
En dat liet hij binnen een halve minuut zien, door bij Tuli de voorste rij tanden uit zijn mond te trappen. Er was vanaf dat moment niemand meer die dacht dat deze gevechten nep of doorgestoken kaart waren. Maar er was wel veel weerstand. Vooral de Republikeinse senator en latere presidentskandidaat John McCain was er faliekant op tegen. 'Het zijn hanengevechten, alleen worden er echte mensen gebruikt. Dit komt het dichtst in de buurt van de tijd van de gladiatoren die letterlijk op leven en dood vochten. Walgelijk.' Hij verbood de gevechten in Arizona en er volgden meer staten.
Toen White in 2000 hoorde van de problemen van de ufc, overtuigde hij zijn vrienden Lorenzo en Frank Fertitta, die toen al miljarden omzetten met hun casino's, om voor twee miljoen de ufc te kopen en hem niet alleen tien procent van de aandelen te geven, maar hem ook als baas de boel te laten runnen. Voor het eerste evenement dat de ufc organiseerde onder leiding van White, hadden ze meteen een probleem. Want waar moest het plaatsvinden? Niemand wilde met die bloederige gevechten geassocieerd worden. Nou, bijna niemand. Er was wel een bekende ondernemer die hen uit de brand wilde helpen en toestond om het in zijn Trump Taj Mahal te organiseren, en een vriendschap werd geboren. 'Niemand nam ons serieus, behalve Donald Trump', zou White later zeggen.
Aan de hand van White werd de ufc groter en professioneler. Hij veranderde de naam van de sport vancagefightingnaarmixed martial arts,introduceerde tal van regels om de vechters te beschermen en er echt een sport van te maken. En misschien nog wel belangrijker: White wist hoe hij de sport en de gevechten aan de man moest brengen.
Er was een tijd dat debaddest man on the planeteen bokser was. De beste vechter van de wereld. De man die het van alle andere mannen zou winnen in een gevecht. En eigenlijk was het altijd de wereldkampioen bij de zwaargewichten. Namen die ook hier in Nederland tot de verbeelding spraken. Muhammad Ali. Mike Tyson. En waar bij die officieuze titel tot, laten we zeggen, een jaar of vijftien geleden naar boksers werd gekeken, is dat inmiddels anders.
De rol van boksen in de wereld is overgenomen door mma, mixed martial arts, de sport van White. Waar vroeger bokspromotors veel invloed hadden, denk aan Don King, is daar nu Dana White. En vraag vandaag de dag wie de baddest is, en er zal een debat volgen waarbij de namen van de in Nederland onbekende supersterren Jon Jones, Francis Ngannou, Tom Aspinall worden genoemd. Voor White is dat overigens een uitgemaakte zaak: voor hem is het Jon Jones. En iedereen die het daar niet mee eens is, isfucking crazy.
Omdat in deze wereldalles de schuld van woke is, en er iets schijnt te bestaan als een woke agenda die gepusht wordt door mensen en organisaties, was biermerk Bud Light de sjaak. Zij hadden het namelijk gewaagd om een samenwerking aan te gaan met Dylan Mulvaney, een influencer die haar transitie in beeld brengt voor haar miljoenen volgers op Instagram en TikTok. Alle conservatieven in Amerika janken. Beroemdheden als Kid Rock riepen op tot een boycot, en die werkte: Bud Light was niet meer het bestverkochte bier van de Verenigde Staten, de omzet kelderde met een kwart.
Wie zich er ook over uitliet, was Donald Trump. En tot ieders verbazing ging juist zijn goede vriend Dana White in die periode in zee met Bud Light, dat al eerder een sponsor was van de ufc. Hij werd eensell-outgenoemd. Hoe White daarop reageerde? 'Iemand noemde mij een Bud Light sell-out? Allereerst,fuck you.Laten we daarmee beginnen. Kijk eens naar AnheuserBusch(het moederbedrijf van Bud Light - re.)en wat zij doen voordat je je grote fucking kletspraatjes begint en bemoei je met je eigen fucking zaken. Wat dacht je daarvan?' Hij zei later dat 'wij' uit principe 'niet cancelen'.
'Als je jezelf een patriot vindt, zou je liters Bud Light moeten drinken', zei hij in het interview met Tucker Carlson. Over waarom hij juist in zee ging met Bud Light, er een meerjarige samenwerking mee aanging, zei White: 'We hadden meerdere bieders, zij waren er een van. De geschiedenis heeft me geleerd, met relaties die ik heb gehad met andere bierbedrijven. Ik ben niet zo van dat hele patriottengedoe, maar ik beschouw mezelf als een trotse Amerikaan. Ik ben blij dat ik een Amerikaan ben. Ik hou van dit land en we zijn veel meer verbonden met Anheuser-Busch dan met andere bierbedrijven, dat garandeer ik je.'
En dus sprak White samen met iemand van het bierbedrijf met Kid Rock, die eerder nog filmde hoe hij met een maga-pet op met een vuurwapen op Bud Light-biertjes schoot. Maar na het gesprek bij White op kantoor zei Rock dat het afgelopen moest zijn met de boycot. En White belde met Trump. De voormalige president zei vlak daarna dat Bud Light een tweede kans verdiende, dat het geen'woke company'is.
Enkele weken later zaten Trump en White samen aan de kooi, naar gevechten te kijken met groot het logo van Bud Light op het canvas. Trump kon rekenen op een staande ovatie en werd harder toegejuicht dan de vechters. De vechters lopen ook allemaal weg met Trump. Toen voormalig kampioen Sean Strickland in juni de wedstrijd tegen de Braziliaan Paulo Costa won, sprong hij uit de kooi om een selfie te maken met Trump. Deze Amerikaanse vechter kwam in opspraak nadat hij had gezegd dat hij als man zou hebben gefaald als zijn zoon homo zou zijn. Hij vond ook dat het recht van vrouwen om te stemmen een fout was, dat vrouwen moesten stoppen met werken en 'terug de keuken in' moesten.
Afgelopen week nog gingen drie bekende ufc-vechters naar een bijeenkomst van Arabische Amerikanen inswing stateMichigan om ze op te roepen vooral op Donald Trump te stemmen. Hun belangrijkste boodschap? Als er iemand is die voor vrede kan zorgen in het Midden-Oosten, is het Trump.
De liefde is wederzijds, de presidentskandidaat laat het niet na om dat duidelijk te maken. Toen Trump onlangs tijdens een podcastinterview door White werd gebeld, nam hij op. 'Voor het eerst in tien jaar heb ik weer een bokswedstrijd gekeken. Als je de ufc gewend bent, is het heel langzaam. Het is niet hetzelfde. Dana, jij bent de beste aller tijden.'