Vol liefde De analyticus Arthur Eaton

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
3 oktober 2024
Psycholoog en filosoof Arthur Eaton beantwoordt levensvragen van lezers. Deze week: waarom stellen heteromannen geen vragen?
Beste S.,
Als ik een lezersvraag krijg, ga ik vaak even een stukje wandelen. Ik lees de vraag nog eens door, laat hem een beetje bezinken, en loop dan zonder doel. Meestal komt het antwoord dan vanzelf. Deze keer leidde mijn wandeling me, misschien niet geheel toevallig, naar een anarchistische boekwinkel. Daar lag op tafel een bundel essays van Michel Foucault, de Franse denker die bekendstaat om zijn analyses van macht. Hij leek als geroepen. Met jouw luchtige observaties overB&B Vol Liefdesnijd je diepgaande thema's aan, S.: macht en het recht om te spreken. Echte Foucault-onderwerpen.
Tv-programma's kunnen een venster zijn op de maatschappij, zeker als we onthouden dat ze altijd zorgvuldig zijn bewerkt en gemonteerd. Wat we zien is meestal wat mensen wíllen dat we zien, een bevestiging van bestaande ideeën en opvattingen. Vaak vertellen zulke programma's ons meer over onze waarden als samenleving dan essentiële waarheden over ons mens-zijn. Toch raakt je vraag aan iets heel wezenlijks, en dat wil ik graag verder met je onderzoeken.
In de basis hebben we allemaal behoefte aan communicatie en interactie. Het maakt niet uit of we man zijn of vrouw; homo, hetero, of iets anders. Iedereen wil luisteren en gehoord worden. Toch zijn er grote verschillen in hoe vrij mensen zich voelen om die ruimte in te nemen. Sommige mensen spreken altijd zonder aarzeling. Niet omdat ze niet empathisch zijn, of alleen geïnteresseerd in zichzelf, maar omdat ze zijn opgegroeid in een sociale context die ze heeft geleerd dat zij het recht hebben om te spreken. Voor hen is het vanzelfsprekend dat hun stem wordt gehoord.
Dat is meestal geen persoonlijke tekortkoming van die mensen; eerder een weerspiegeling van de samenleving waarin ze zijn gevormd. Het was Foucault die opmerkte dat macht niet alleen iets bruuts en onderdrukkends is, maar ook iets scheppends. Dat wil zeggen: macht schept normen en waarheden, en reguleert zaken zoals wie er wel of niet wanneer mag spreken. Dat is volgens mij wat je terugziet in het tv-programma. Een structurele ongelijkheid in de ruimte om te spreken en gehoord te worden. Een verschil in macht.
Dat sommige mensen zich vrij voelen om zonder uitnodiging te spreken, is op zichzelf niet verkeerd. Je zou zelfs kunnen zeggen: in een ideale wereld zou iedereen zich vrij moeten voelen om zijn of haar stem te laten horen. Persoonlijk leef ik liever in een samenleving waarin we allemaal openlijk met elkaar in gesprek zijn - ook al betekent dat dat we soms door elkaar tetteren - dan in een maatschappij waarin we allemaal gedwee zitten te wachten tot we iets mogen zeggen.
Maar de realiteit is natuurlijk dat niet iedereen die vrijheid voelt. Veel mensen leven in de onbewuste overtuiging dat hun stem pas telt als iemand ze uitnodigt om iets te zeggen. Een vraag voelt dan als een erkenning van hun perspectief. Zonder vraag kan het lijken of hun mening er minder toe doet, of zelfs helemaal niet gewenst is. Dat schept een akelig spanningsveld: sommige mensen delen hun gedachten zonder moeite, anderen wachten op een signaal dat er naar ze zal worden geluisterd. In essentie laat een programma alsB&B vol liefdeons dus iets zien over de machtsverhoudingen in de maatschappij. Als je goed kijkt, zie je ook daar de verschillen in verwachtingen over wie mag spreken en wie moet zwijgen; over wie vraagt en wie antwoordt.
Met vriendelijke groet, Arthur
Heb je ook een brandende levensvraag?
Mail dan een korte brief naaranalyticus@groene.nl