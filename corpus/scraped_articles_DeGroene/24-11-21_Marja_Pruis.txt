Marja Pruis

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
21 november 2024
Ik concentreer me maar even op een ander raadsel. De slotscène van Michael Haneke'sCaché. Ik zag de film voor het eerst in Berlijn, toen het daar nog rook naar kool en teer. Sindsdien staat de film op mijn toptienlijst. Nooit terug durven kijken, tot gisteravond toen ik niet goed wist wat ik met mezelf aan moest.
'Weet jij nog hoe die afliep?' vroeg ik vanochtend aan degene met wie ik destijds de film in Berlijn zag. Hij was bezig zijn sokken aan te trekken, de wekker was al vroeg gegaan. Ik had de film de avond ervoor in m'n eentje gekeken, gewoon op de bank, ik ben zo iemand die films opneemt als ze op tv komen, voor de momenten dat ze het niet meer weet.
'Had de zoon het niet gedaan?' vroeg hij.
Ik lag nog in bed, zocht op m'n telefoon naar het interview met Haneke inParis Review.Ik vond het grappig dat hij over de zoon begon, een van de enigma's in de film. Je hebt een man en een vrouw en die zoon dus, puberleeftijd. Ik schat Parijs, hij doet een cultureel tv-programma, zij iets uitgeverigs. (Zij is Juliette Binoche, in donkere hemdjurken, tobberig.) Ze worden geplaagd door een onbekende, die middels de videobanden die hij in hun brievenbus gooit laat weten hen in de gaten te houden. Sterker nog, hij weet meer van hen dan ze zelf denken te weten.
Opeens herinnerde ik me dat we het toen in Berlijn uitgebreid over die zoon hadden, in een café met houten stoelen, ons kennende zaten we aan de bietensoep. Hadden we al kinderen? Natuurlijk hadden we al kinderen, maar die hadden we toevertrouwd aan hun grootouders. Die laatsten zijn er niet meer, de kinderen nog wel, zo hoort het in het leven, zij het op fysieke afstand, ook dat is volgens de regels.
Hoe vaak ben ik al niet wakker geworden door zijn wekker? Heb ik gehoord en gezien hoe hij zich klaarmaakt voor de dag? Straks heb ik spijt niet iedere gelegenheid te baat te hebben genomen om die gebogen rug even te aaien. Straks? Wanneer is dat?
'We got along',zei de vriend die eerder deze week was overgekomen uit Oxford. 'But I didn't love her.'
Hij had het over de vrouw die wij lange tijd kenden als zijn vrouw. En die onze vriendin was geworden. Nu was er een andere vrouw. Beetje een lastig exemplaar. Vond hij zelf ook. Maar hij voelde wel net datspecialdat hij eerder gemist had.
'Ik heb er spijt van nooit getrouwd te zijn', zei ik. Omdat ik in het Engels moest converseren, werden mijn uitspraken steeds meer rudimentair. Gelukkig hadden meer gespreksdeelnemers daar kennelijk last van.
'Because you were not sure',sprak hij van de sokken, de rug en de wekker.
Haneke zou zo'n dialoog niet toelaten. InCachéwordt niks uitgesproken. Ik weet niet hoe hij het voor elkaar krijgt, maar binnen het kwartier staat de atmosfeer strak van de weggedrukte geheimen, de verborgen levens, de dromen.
Het enge is dat door de slotscène zoveel nadruk op het kind komt te liggen. Ik verklap niks als ik zeg dat je minutenlang alleen maar kijkt naar een school die uitgaat. Leerlingen druppelen naar buiten, dalen af over de trappen van het gebouw richting straat, tas om de schouder, pratend, lachend, alleen of in een groepje.
Van de eerste keer kijken herinner ik me dat ik de zoon zag praten met iemand en dat ik dacht: aha. En nu zie ik hem niet. Ik zet het beeld stil, spoel terug, kijk nog een keer. Ik zie hem echt niet. Ik denk dat ik toen meer dan nu dacht dat er iets opgelost zou worden. Misschien was ik er te fanatiek over, destijds in Berlijn, tussen twee happen bietensoep door. Herinnert hij zich het einde daarom op die manier. Zo stom, dat niet-trouwen.
Wat ik toen níet zag: hoe die man en vrouw met vrienden dineren in hun huis, overvolle boekenkasten rondom. En maar debiteren. Het beeld treft me vol in het gezicht, al die boeken in hun rug en ze weten helemaal niks.
'Sta stil, denk na, bewonder, let op uw schreden, is dat het niet waartoe deze oude zerken ons telkens opnieuw vermanen?'
Virginia Woolf,Geheim Londen