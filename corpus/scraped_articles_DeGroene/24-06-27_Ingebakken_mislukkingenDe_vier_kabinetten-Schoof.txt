Ingebakken mislukkingen De vier kabinetten-Schoof

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
27 juni 2024
Een regeerakkoord vol valse wensdromen, gemankeerde fractieleiders, een premier weggeplukt uit de ambtenarij: het kabinet-Schoof dreigt in een permanente crisissfeer te moeten opereren. Dikke kans op een terugkeer van de verstikkende bestuurscultuur.
Het was een gedwongen ontslagwaarvan parlementair historici zich geen precedent kunnen herinneren: dat van Mona Keijzer als staatssecretaris in het kabinet-Rutte III. Op het dieptepunt van de coronacrisis nam zij haar toevlucht tot een destructieve actie toen zij bij haar collega-bewindslieden geen gehoor vond voor haar bezwaren tegen de coronapas. In plaats van zich daarbij neer te leggen omwille van de eenheid van het kabinetsbeleid in crisistijd, zocht KeijzerDe Telegraafop om naar het gelijk van de buitenwacht te hengelen. Premier Mark Rutte pruimde die solo-actie niet en gaf haar in het najaar van 2021 haar congé.
Het voorbeeld van Hans Gruijters was aan haar niet besteed. Ook de D66-minister voelde zich in het kabinet-Den Uyl (1973-1977) soms alleen staan, maar hij paste ervoor dat aan de grote klok te hangen. In plaats daarvan trok hij zich tijdens de ministerraad terug achter een goed boek. 'Als minister zeg je op een gegeven moment: ik geef het op, ik steek m'n neus in een boek', zei hij in deHaagse Post. Want, vervolgde hij in woorden waarin de beter ingevoerde lezer Vondels Gijsbrecht van Aemstel zal herkennen: 'Waar niet gewonnen wordt, is het ijdel dat men strijdt.'
Keijzer was ten tijde van haar ontslag als staatssecretaris nog CDA-lid. Nu neemt zij voor de BBB zitting in het kabinet-Schoof, als minister en vicepremier. Een ijdeltuit die ook een flapuit is: dat is voor het bewaren van de eenheid van het kabinetsbeleid geen gelukkige combinatie van karaktereigenschappen.
De gedachte dat het kabinetmet één mond spreekt is een van die functionele ficties in een democratie, bedoeld om ministers het gezag te geven dat ze nodig zullen hebben als weerbarstige problemen maatregelen vergen die mensen tegen de haren instrijken. Het is een bekend gedragspatroon van politici die niet kunnen bogen op gezag: ze zijn geneigd terug te vallen op machtsvertoon, met alle lelijkheid die daarbij hoort, zoals schelden, bluffen, openlijke minachting voor andersdenkenden, verdachtmakingen van politieke tegenstanders. Sporen van botte machtspolitiek kun je nu al aantreffen in het coalitieakkoord waaraan PVV, VVD, NSC en BBB het kabinet-Schoof hebben gebonden.
Zo hebben ze afgesproken een 'noodsituatie' af te kondigen als legitimatie voor een vergaande inperking van de rechten waarop asielzoekers aanspraak kunnen maken, met het doel 'het strengste toelatingsregime ooit' te creëren. De argumenten voor die uitzonderingstoestand zijn van realiteitszin gespeend - aan de hand van de reële asielaantallen laten migratiedeskundigen keer op keer zien dat er geen reden voor paniek is - maar daaraan hebben de coalitiepartners geen boodschap: de asielhysterie komt ze goed van pas om beleid te legitimeren dat de rechtsstatelijke grenzen tart. Uit het arsenaal van de botte machtspolitiek is ook het voornemen van de coalitie afkomstig om voor maatschappelijke organisaties de deur naar de rechter in het slot te gooien als zij de overheid aan haar eigen wetten en verdragsverplichtingen willen houden.
Beide voornemens zijn voorbeelden van een instrumenteel gebruik van het recht met een politiek oogmerk. In het ene geval is het doel asielzoekers het leven zuur te maken zonder zich iets aan te trekken van 'mensenrechtengeneuzel' (dixit kandidaat-minister Marjolein Faber), in het tweede beoogt de coalitie 'de procedeerdrang' te beteugelen van 'activistische milieuorganisaties', in de woorden van de BBB.
Typisch een geval van juridisch onhoudbare gelegenheidswetgeving, zo'n maatregel tegen maatschappelijke organisaties die de coalitiepartijen politiek onwelgevallig zijn, want het zal onmogelijk blijken een objectieve rechtsgrond te formuleren die voor andere groeperingen wel de gang naar de rechter openhoudt. Ook bij andere voornemens, zoals de uitzonderingen die Nederland in Brussel wil bedingen om onder Europese asiel- en milieuwetten uit te komen, dringt de vraag zich op wat de coalitiepartners heeft bezield om in hun akkoord evident onuitvoerbare plannen te formuleren.
Je krijgt de indruk dat het is geschreven om het kabinetsbeleid op politiek geprofileerde thema's in de soep te laten lopen. 'Dat gaat natuurlijk nimmer nooit gebeuren', oordeelt hoogleraar Europees recht Gareth Davies bijvoorbeeld in deNRCover de kansen op een opt-out voor de Europese migratie- en asielregels. Ook hij vermoedt politieke motieven achter het gebrek aan realiteitszin in het coalitieakkoord: de ingebakken mislukking van het beleid biedt de coalitiepartijen straks de kans de gebruikelijke zondebokken voor het eigen falen aan te wijzen, zoals 'Europa', de milieubeweging en internationale instituten die de mensenrechten bewaken.
Voor het gezag van het kabinet-Schoof zal het niet bevorderlijk zijn om van start te gaan met een programma met onuitvoerbare voornemens. De premier zelf is een politieke inconnu, weggeplukt uit de hoge ambtenarij, die er geen bezwaar in zag dat een andere oud-topambtenaar zijn kabinet formeerde, en ook accepteerde dat PVV-leider Geert Wilders voor de beeldbepalende portefeuilles Ontwikkelingshulp en Migratie en Asiel uit eigen gelederen de kandidaten selecteerde die de meeste rechts-extremistische geurvlaggetjes hebben geplant. Ook niet echt een gang van zaken die de belofte van een gezagvol kabinet in zich draagt.
Gunstig voor de profilerende aandriften van Mona Keijzer, maar minder positief voor het gezag van het kabinet-Schoof is dat de coalitie bij voorbaat weinig moeite heeft gedaan de functionele fictie van de eenheid van het kabinetsbeleid gestand te doen.
Tussen de vier coalitiepartijenbestaat de ongeschreven afspraak dat ze elkaars bewindslieden veel ruimte zullen gunnen om zich op hun eigen thema te profileren. De PVV mag op Migratie en Asiel en op Ontwikkelingshulp haar aanval op de internationale solidariteit openen, de VVD kan op Financiën, Justitie en Defensie haar imago van bewaker van de rijksbegroting en de nationale veiligheid beschermen, nsc krijgt op Sociale Zaken en Binnenlandse zaken de verantwoordelijkheid voor de ministeries die een sleutelrol vervullen voor bestaanszekerheid en goed bestuur, BBB mag alle bewindslieden op het landbouwministerie leveren om voor de agro-industrie een beschermende wal op te trekken.
Het coalitieakkoord gaf al een vingerwijzing dat PVV, VVD, NSC en BBB weinig moeite deden elkaar te vinden in een samenhangend, consistent regeerprogramma. Het waren eerder vier losse programma's, met voor elk wat wils. Dat gescheiden optrekken, met de afspraak zich niet te veel met elkaar te bemoeien, is voor het bewaken van het eigen partij-imago wellicht een voordelige constructie, dat geldt niet voor de regel dat het kabinet met één mond spreekt. Het komt erop neer dat op het bordes van Huis ten Bosch straks vier kabinetten-Schoof staan, niet één.
Daarmee is de kans groot dat de politieke binding van de coalitiepartijen met het regeringsbeleid zich verplaatst van het kabinet naar de Tweede Kamer. Daar kan zo een spanningsbron van jewelste tussen de vier coalitiefracties ontstaan, als achterkamertjesoverleg tussen de vier fractieleiders, fractiedwang en risicomijdend uniformisme in de standpuntbepaling nodig blijken om een meerderheid achter wetsvoorstellen te krijgen. De besloten sfeer, kortom, waarvan oud-CDA-medewerker Joop van Rijswijk ooit zei dat je als Kamerlid een 'slavenziel' moet hebben om erin te kunnen functioneren, en die alom in de politiek, van links tot rechts, wordt betreurd als een verstikkende bestuurscultuur.
De disciplineringsdrang binnen de fracties zal des te groter zijn als straks, in de praktijk van het regeren, de ene na de andere wensdroom uit het beleidsakkoord uiteenspat en de vier partijen zich uit een onvermijdelijke crisissfeer moeten zien te redden, zonder hulp van buiten. InTrouwheeft oppositieleider Frans Timmermans al aangekondigd dat zij dan niet op zijn fractie hoeven te rekenen: 'GroenLinks-PvdA heeft een lijn gemarkeerd: wij gaan de komende jaren niet de gaten in de coalitie dichtlopen.'
Daar komt bij dat gemankeerde fractieleiders de discipline in eigen gelederen moeten zien te handhaven. Alle vier hebben zij aan gezag ingeboet door het rommeltje dat zij van de formatie maakten. Dilan Yesilgöz heeft de VVD binnen een jaar na haar aantreden als partijleider ontdaan van het imago van een partij die geen wilde avonturen in het landsbestuur zou aangaan. Onder leiding van Caroline van der Plas op haar beurt ontpopt de BBB zich nu openlijk als belangenorganisatie van de agro-industrie en vastgoedhandelaren. En Wilders verbloemt de incompetentie van de PVV om het land te besturen met de ene provocerende actie na de andere, zoals de voordracht van gelovigen in de neonazistische complottheorie over omvolking, de een als minister van Migratie en Asiel, de ander als minister voor Buitenlandse Handel en Ontwikkelingshulp. NSC-leider Pieter Omtzigt zei dat hij 'gerustgesteld' was na de verklaring van Marjolein Faber op X dat zij zich als minister zal houden aan het formatieakkoord over de rechtsstaat, alsof daarmee haar denkbeelden over omvolking en andere rechts-extremistische oprispingen op slag zouden zijn verdwenen. Opnieuw bleek hij niet gedecideerd en gehaaid genoeg om zich teweer te stellen tegen Wilders' sarrende streken. Telkens weer neemt Omtzigt zijn toevlucht tot de formele werkelijkheid van het coalitieakkoord als van hem het trekken van morele politieke grenzen wordt gevergd, met als gevolg dat er in die grenzen steeds meer rek blijkt te zitten. De frustratie zal zich bij hem verder opbouwen als hij ondervindt dat de nieuwe politieke constellatie niet een extra dosis 'zuurstof' in het bestel brengt, zoals hij zegt te hopen, maar integendeel juist een verstikkende toestand teweegbrengt.
Met fractieleiders met gebutste imago's,een ministersploeg die als los zand aan elkaar hangt en een beleidsakkoord vol hersenspinsels is het kabinet-Schoof al bij zijn aantreden geboren voor het ongeluk: de eerste crisistaferelen zullen niet lang op zich laten wachten. Schoof I wordt zo 'een ramp voor het land, maar een feest voor de oppositie', in de woorden die Thorbecke volgens de overlevering ooit voor het eerst in de mond nam.
Mona Keijzer, ijdeltuit én flapuit: geen gelukkige combinatie voor het bewaren van de eenheid