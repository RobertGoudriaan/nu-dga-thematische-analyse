Brenda Froyen 5 juli 1978 - 5 oktober 2024 Het einde

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
24 oktober 2024
Ze voelde zich vernederd toen ze voor psychoses werd behandeld. Daarna streed Brenda Froyen voor 'menselijkheid' in de psychiatrie.
Op de binnenplaats van het oudste psychiatrisch ziekenhuis van België jaagt een windvlaag de herfstbladeren door een zuilengalerij van rode bakstenen. Het is deze middag haast de enige beweging, de drukte van de stad Gent blijft buiten de gele muren. Precies zoals arts en ontwerper Jozef Guislain het hospice in 1857 had bedoeld: de buitenruimtes moesten 'rust en veiligheid' uitstralen, de architectuur zou zo bijdragen aan de genezing van zijn geesteszieke patienten. Guislain was destijds een van de eersten die 'krankzinnigheid' als een ziekte beschouwde, waarvan je dus kon herstellen.
Een deel van het ziekenhuis fungeert nog steeds als psychiatrisch centrum, in een andere vleugel huist het Museum Dr. Guislain. In de tentoonstellingsruimten blijkt hoezeer Guislain destijds een pionier was. Een houten bak met draden voor elektroshocks, 'dwangmoffen' en groepsfoto's met het onderschrift 'imbecielen' tonen hoe de samenleving de voorbije anderhalve eeuw is blijven worstelen met de ongerijmde kanten van de mens.
Met Brenda Froyen was er opnieuw een Belg met een voortrekkersrol in de geestelijke gezondheidszorg. Na zelf voor een psychose te zijn behandeld, streed Froyen om aandacht voor de rechten van patiënten in de psychiatrie. In tien jaar tijd publiceerde ze elf boeken, gaf lezingen en stond in het theater. In het Museum Dr. Guislain gaf Froyen rondleidingen. 'De psychiatrie staat nog even ver als toen, in de tijd van Guislain', zei ze daarover inDe Standaard. De 46-jarige Froyen woonde met haar gezin in het Oost-Vlaamse dorp Moerbeke, op 5 oktober koos ze voor zelfdoding. Het aangeslagen museumpersoneel omschrijft haar in een reactie als 'een leidende stem binnen de geestelijke gezondheidszorg'.
In 2012, vlak na de geboorte van haar derde zoon, kreeg Froyen een psychose. Ze hallucineerde over complotten aan de hogeschool waar ze Nederlands gaf, en dacht dat de Belgische kindermoordenaar- en verkrachter Marc Dutroux haar zonen iets zou aandoen. Froyen werd opgenomen in meerdere instellingen en ervoer een deel van die behandelingen als traumatisch. In het boekKortsluiting in mijn hoofdgaf ze openheid over de vernederingen die ze moest doorstaan.
'Ik lag op een bed, leren riemen hielden mijn handen en voeten vast aan het bed. Een derde riem dwong me om op mijn rug te blijven liggen. Ik droeg een donkerblauwe vormeloze schort over mijn naakte lichaam', schrijft Froyen over de 36 uur die ze vastgegespt in een donkere isoleercel doorbracht. Naast haar bed stond een stalen toilet. 'Ik moest plassen (...) 'Hallo is daar iemand?' Mijn stem botste tegen de kale muren. 'Hallo?' Ik wrikte aan de riemen. Geen beweging. Nu moest ik wel erg dringend. Steeds weer de stilte, weer roepen, wachten, rukken aan de riemen. En dan niet meer wachten, niet meer inhouden, maar loslaten (...) Het warme vocht werd koud, en toen waren er alleen nog maar een natte schort en natte lakens. Natte wangen, nat van de tranen, van vernedering.'
Het boek bracht een schokgolf teweeg in de wereld van de geestelijke gezondheidszorg, Froyen werd al snel een begrip. Een deel van de psychiaters en andere hulpverleners beschouwde haar als een lastpost, iemand die te ongenuanceerd de vuile was buiten hing. 'Uiteraard was haar aanpak controversieel', zei psychiater Dirk De Wachter na haar overlijden inDe Standaard. 'Dat ging soms zo ver dat ik vanuit de psychiatrie het advies kreeg om wat terughoudender te zijn met mijn steun voor haar.' Het harde roepen van Froyen was volgens De Wachter nodig om serieus te worden genomen. 'Zeker als je een ervaringsdeskundige bent, met een psychotische problematiek dan nog. Het stigma blijft groot.'
Onder mensen met een psychische kwetsbaarheid en hun naasten riep de strijd van Froyen bewondering op. Eindelijk gaf iemand een stem aan ervaringen die zij herkenden. Froyen was mede-oprichter van PsychoseNet, een online platform waar lotgenoten dergelijke ervaringen kunnen delen.
In de zomer van 2023 belandde Froyen opnieuw in een psychose. Weer kwam ze in een isoleercel terecht. Froyen, die toegaf tijdens psychoses te bijten, slaan, schoppen en schelden, werd door twaalf mensen op de grond geduwd.
Ongevraagd kreeg ze een spuit medicatie in haar bil. Ze streed niet tegen het gebruik van isoleercellen, wel tegen het gebrek aan inspraak en de generieke behandeling. 'Niemand luistert naar wat je nodig hebt', zei ze inDe Morgen.
De desillusie was groot bij Froyen. 'We worden niet geloofd', zei ze inHet Nieuwsblad. 'Het is een sector die teert op het stigma dat errond hangt.' In augustus schreef ze op Facebook hoe een politieagente 'zei dat ik de komende jaren maar moest rotten in hetzottenkotof dat ik me maar beter door de kop zou schieten'. Terwijl ze vastgebonden in de isoleercel lag, zou de hoofdverpleegkundige hebben gezegd dat ze 'een schande' voor haarzelf en haar familie was. Froyen zamelde tienduizend euro in om een rechtszaak aan te spannen tegen een van de ziekenhuizen waar ze terechtkwam. Ook sprokkelde ze getuigenissen om een 'MeToo-beweging voor de psychiatrie' op te starten. 'Noem mij desnoods de Rosa Parks van de psychiatrie: ik wil gerechtigheid.' Een volgend boek, over hoe de zorg soms meer kwaad doet dan goed, heeft ze net afgekregen.
'Noem mij de Rosa Parks van de psychiatrie: ik wil gerechtigheid'
Wouter Van Vooren / ID | Oktober 2023