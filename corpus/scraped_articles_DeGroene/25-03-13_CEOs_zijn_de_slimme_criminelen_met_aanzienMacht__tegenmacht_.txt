'CEO's zijn de slimme criminelen met aanzien' Macht & tegenmacht Bénédicte Ficq

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
13 maart 2025
Strafadvocaat Bénédicte Ficq verdedigde schurken uit de onderwereld, nu gaat ze in de aanval tegen de macht van de bovenwereld: grote vervuilende bedrijven, zoals Schiphol.
'De traditionele onderwereld is voorde samenleving minder gevaarlijk dan de CEO's van grote vervuilende bedrijven', zegt strafrechtadvocaat Bénédicte Ficq (67) nog voor we goed en wel zitten aan een lange tafel in de vergaderruimte van haar Amsterdamse kantoor Ficq & Partners. De georganiseerde misdaad zet ze scherp af tegen multinationals of bedrijven die 'wetens en willens' het milieu of mensen ziek maken. CEO's opereren volgens haar veel sluwer en schadelijker dan de 'klassieke' criminelen - het type cliënten dat ze in haar lange loopbaan verdedigde in beruchte strafzaken.
Ficq doet op 12 maart aangifte tegen Schiphol wegens mishandeling. Namens omwonenden richt ze zich tegen KLM, Transavia, Schiphol en de Nederlandse staat als aandeelhouder van de luchthaven, vanwege 'structurele slaapverstoring door extreme geluidshinder'. Daarmee kiest ze voor een compleet nieuwe juridische invalshoek: luchtvaartoverlast als een vorm van mishandeling.
Opvallend daarbij is dat ze de aangifte, net als bij haar eerdere strafzaken tegen Tata Steel en Chemours, niet op de bedrijven zelf richt, want 'die beschouwen strafboetes doodleuk als ingecalculeerd wisselgeld, en gaan over totbusiness as usual'.Ze speelt rechtstreeks op de man: de luchtvaart-CEO's en de minister van Infrastructuur en Waterstaat Barry Madlener. Zij zijn volgens haar direct verantwoordelijk en daarmee juridisch aansprakelijk.
Zijn CEO's witteboordencriminelen?
'Ze dragen een maatpak en verschijnen op netwerkborrels, dat klopt. Maar het is vooral de berekenende manier waarop ze kunnen manipuleren en misleiden die, als ze dat doen, voor mij beter past bij de term psychopaat. Denk dus vooral niet dat ze moreel superieur zijn aan de onderwereld. Sterker nog, ik vind de strafwaardigheid van de bestuurders van de industrie veel groter. Zij hebben de mogelijkheid, het verstand en de opleiding om de gevolgen van hun daden te overzien, kunnen risico's afwegen en besluiten om tóch door te gaan. Ik zeg daarom bewust wetens en willens. Dat maakt voor mij een wereld van verschil.'
U kiest in de zaak-Schiphol voor artikel 300 Wetboek van Strafrecht: mishandeling. Waarom?
'Door via de geluidsoverlast in de nacht aangifte te doen van mishandeling, hoop ik dat er een uitspraak komt die vaststelt dat vliegmaatschappijen bewust en zonder rechtvaardigingsgrond gezondheidsschade veroorzaken door mensen van hun slaap te beroven.'
Maar als het neerkomt op milieuvervuiling, waarom zet u dan niet artikel 173 A Wetboek van Strafrecht in, zoals in de strafzaken tegen Tata en Chemours?
'Volgens artikel 173 A in het Wetboek van Strafrecht mag je de omgeving niet onvergund vervuilen als daardoor gevaar voor de openbare gezondheid ontstaat. Overtreding ervan is een zwaar delict waar forse straf op staat: twaalf jaar voor ziek maken, vijftien jaar voor het veroorzaken van dood. Beide zaken zijn na de massa-aangiftes in onderzoek genomen op last van het Openbaar Ministerie. De CEO's van deze bedrijven weten dat ze kankerverwekkende en zorgwekkende stoffen uitstoten in de publieke ruimte en zullen zich daarvoor mogelijk moeten verantwoorden tegenover de strafrechter.
Bij de zaak tegen Schiphol besef ik dat een onderzoek naar dat misdrijf weinig kans maakt omdat de luchtvaart heel veel ruimte krijgt van vooral de Nederlandse staat. Ook de Europese regelgeving speelt een grote rol in de bescherming van de sector. Het OM zal te veel - reële - hindernissen zien en daardoor sneller geneigd zijn de zaak te seponeren. Het is handiger in de Schipholzaak strategisch te bedenken wat haalbaar is.'
En, wat denkt u?
'Nou ja, ik mik niet meteen op een groots, allesomvattend succes, maar ik wil kleine kansrijke stappen zetten. In strafzaken geldt altijd: als ik een verzoek doe waarvan ik weet dat het wordt afgewezen, dan doe ik het niet. Als iemand vastzit voor moord en er is voldoende bewijs, dan ga ik niet vragen om vrijlating. Dat is zinloos.
Deze zaak over mishandeling door slaapdeprivatie is, denk ik, juridisch kansrijk. Volgens het Wetboek van Strafrecht mag je iemand niet mishandelen. Daaronder valt ook opzettelijke benadeling van de gezondheid. Als je elke nacht wakker wordt gehouden door vliegverkeer, dan tast dat je gezondheid aan. Dat is wetenschappelijk vastgesteld: slaapverstoring leidt tot hoge bloeddruk, hart- en vaatziekten en mentale klachten. Er is maar één manier waarop zo'n structurele benadeling gerechtvaardigd zou kunnen zijn: als er een zwaarwegende noodzaak voor is, denk bijvoorbeeld aan medische vluchten voor orgaandonaties. Dan kun je zeggen: deze slaapverstoring móet om levens te redden. Maar de nachtvluchten op Schiphol zijn - behalve winstgevend - niet gerechtvaardigd.'
Minister Madlener van Infrastructuur en Waterstaat zegt: dan verhuis je toch?
'Dat is zo'n vernederende opmerking. Alsof verhuizen voor de meeste mensen een optie is. Alsof er volop betaalbare huizen beschikbaar zijn. Vele omwonenden wonen er bovendien al sinds de tijd dat de nachtvluchten niet zo frequent waren. Dit soort uitspraken laat precies zien hoe scheef de verhoudingen zijn. Bij het wegen van belangen leggen slachtoffers het dan vaak af.'
Met uw aangifte richt u zich tegen machtige tegenstanders.
'Nou, dat gevoel heb ik totaal niet. Eerlijk gezegd kan ik niet wachten om tegenover die batterij Zuidas-advocaten te staan. Ik heb een geluidsopname gehoord van wat zo'n vliegtuig teweegbrengt als je eronder woont. Eerst klinkt er een pieptoon, die langzaam aanzwelt tot een oorverdovend climax van herrie. Dan volgt er een moment waarop het lijkt alsof de lucht zelf wordt weggeslagen - een soort ploffend geluid, alsof er kleine ontploffingen plaatsvinden. Daarna sterft het geluid langzaam weg, maar voor je goed en wel tot rust kunt komen, nadert het volgende vliegtuig alweer.'
Ze kan er echt nietover uit, praat in de hoogste versnelling en zegt dan vol zelfspot: 'Ik word ook weleens gek van mezelf.' Haar engagement met de natuur ligt al in haar vroege jeugd, opgegroeid in Zuid-Limburg, waar ze in de tuin en de omringende natuur de bijen hoorde zoemen, de vogels hoorde zingen - in de afgelopen decennia dus steeds minder. Haar keerpunt als strafadvocaat kwam rond 2016, toen een longarts bij haar aanklopte, samen met een moeder van vier kinderen die door het roken ten dode was opgeschreven. Namens haar startte ze een zaak tegen de tabaksindustrie - die ze verloor.
'Zo beschouw ik dat niet echt', zegt Ficq. 'Vervolging is niet doorgezet, maar de discussie is wel aangezwengeld. De hoogste bazen van een bedrijf hebben zich moeten verantwoorden tegenover hun kinderen, hun vrienden. Ik wil dat zij zich 's nachts omdraaien in bed en denken: wat als ze mij komen halen? Dat ze inzien dat hun beslissingen juridische, strafrechtelijke consequenties kunnen hebben - het liefst uiteindelijk straf voor het negeren van de gevolgen van hun daden.'
Wat slachtoffers van het nachtelijke vliegverkeer vooral beschrijven, vertelt ze, is de voortdurende spanning en stress die dit veroorzaakt. 'Over het belang van slaap kan ik uren praten - ik ben zelf een slaapneuroot. Het is te absurd voor woorden dat de overheid de burger zo in de steek laat. Artikel 22 van de grondwet stelt dat de overheid de gezondheid van haar burgers zoveel mogelijk moet beschermen, maar het gebeurt simpelweg niet. Dat is niet uit te leggen. Het is onvoorstelbaar dat de overheid figuren zoals ik nodig heeft om een dergelijk probleem aan de orde te stellen, dat die aangiftes nodig zijn.'
Waarom die selectie van slechts een paar vliegtuigmaatschappijen?'Kijk, je moet een keuze maken. In de zomer- en vakantietijd heeft Transavia ervoor gekozen om haar vliegtuigen zoveel mogelijk in de lucht te houden. Wat doen ze? Ze plannen drie vakantievluchten per 24 uur naar continentale bestemmingen. Puur en alleen om zo efficiënt mogelijk te opereren en zoveel mogelijk passagiers te vervoeren.
Al die mensen die 's nachts op het vliegveld worden verwacht? Dat zijn vooral passagiers van Transavia, voor die vakantievluchten. En dan is er nog de megalomane hubfunctie van Schiphol. Ik weet niet uit wiens brein dat ontsproten is, maar economisch levert die nauwelijks iets op. De meeste reizigers kopen hier niets, ze komen het land niet eens in. Ze stappen gewoon over op hun volgende vlucht. Wat die hubfunctie wél doet? Ontzettend veel overlast en vervuiling veroorzaken. Lawaai en luchtvervuiling, midden in ons kleine kikkerlandje.
Het is compleet absurd dat de hele wetgeving rondom de luchtvaart zo ongereguleerd is en luchtvaartmaatschappijen zoveel ruimte geeft om te doen wat ze willen. En die maatschappijen, ja natuurlijk, die lopen al op hun tandvlees qua inkomsten. Daarom bieden ze spotgoedkope vluchten aan om consumenten te verleiden te boeken. Maar die prijzen zijn natuurlijk totaal idioot. De luchtvaart moet dringend aangepakt worden. Waarom wordt de kerosine nauwelijks belast?'
Waaraan ze toevoegt: de mentaliteit van de mens zou óók moeten veranderen. Zelf vliegt ze niet meer, en als ze in haar omgeving mensen hoort vertellen hoe ze even een weekendje Barcelona pakken, of een bedrijfsuitje prikken ver over de Nederlandse grens, zoals een collega onlangs naar Curaçao wilde voor nascholing, dan spreekt ze hen aan, vast erg irritant. 'Dat hup even een pret-ticket boeken, het gemak, de gevolgen, alleen al qua CO2 -uitstoot, is echt onverantwoord.'
Wat is voor u de overeenkomst tussen de tabaksindustrie en vervuilende bedrijven?
'De verbindende factor is het wegkijken van de slachtoffers die je maakt, ten gunste van geld. Zolang het maar winstgevend blijft, zolang de belangen van aandeelhouders worden gediend wordt schadelijkheid op de koop toe genomen. Dat is in wezen gewoon wat de mens vermoedelijk ten diepste drijft: geld verdienen. Want geld is macht. Kijk naar Amerika. Overal zie je dat geld in de kern corrumpeert. En dat is waar mensen bij willen horen, waar ze zich toe aangetrokken voelen.
Bij de tabaksproducenten zie je sterk het onethische mechanisme van het maximaliseren van winst: die is direct gekoppeld aan het verslaafd maken van de consument. CEO's overlegden in de jaren tachtig hoe ze nieuwe afzetmarkten konden vinden. Hun conclusie? De"negro's and women"waren nog niet volledig bereikt. En wat wilden vrouwen en zwarte mensen volgens hen? Lekker ruiken. Dus werd de mentholsigaret ontwikkeld.
Maar economische belangen zijn niet langer een rechtvaardiging voor structurele gezondheidsschade. Ik krijg schrijnende brieven van mensen die meedoen aan de aangifte. Relaties die kapot gaan omdat ze nooit meer doorslapen waardoor de lontjes ultra kort worden. Mensen met torenhoge bloeddruk die niet meer functioneren op hun werk. Kinderen die op school indommelen boven hun tekeningen.'
Haar inzet is ook principieel, zegt ze. 'Dat het strafrecht niet alleen voor de zogenaamde ordinaire onderwereld geldt, maar ook voor degenen die leiding geven aan een industrie en die, om het grof te zeggen, schijt hebben aan de gezondheid en leefomgeving van anderen. Dat is wat ik zichtbaar wil maken.'
Het gaat u niet per se om het winnen van een zaak, maar om het stellen van een norm?
'Zeker. Dit soort zaken heeft ook een normerend effect. Piketpaaltjes slaan via het strafrecht - wat een zwaar, uiterst middel is. De tabakszaak heb ik qua vervolging dan wel "verloren", maar er is wél bewustwording ontstaan over hoe crimineel de tabaksindustrie eigenlijk is. Dat besef, dat hun handelen crimineel is, vind ik een ontzettend belangrijk bijproduct. Omdat het overeenkomt met wat ik als strafrechtadvocaat vind, maar vooral met wat ik als mens vind. Die twee dingen gaan voor mij hand in hand.'
Wat Bénédicte Ficq probeert om te buigenis het uit de wind houden van deboard roomsin de publieke opinie, bij het Openbaar Ministerie en - voorop - bij de overheid die er juist voor zou moeten zorgen dat de industrieën de wet naleven. 'In feite was artikel 173 A decennialang een bijna dode letter, er werden aan de hand hiervan minizaken gevoerd en ook wel gewonnen, zoals de asbestzaken.'
Denkt u dat we een verkeerd beeld hebben van wat een crimineel is in deze samenleving?
'Ik vind het principe van "de nieuwe kleren van de keizer" hier wel van toepassing. Mensen zouden zich meer moeten realiseren dat een misdadiger niet altijd voldoet aan een stereotiep beeld. We hebben vastgeroeste ideeën over wat criminaliteit is, terwijl er juist een herijking zou moeten plaatsvinden van wat crimineel gedrag inhoudt. Dat beeld moeten we loskoppelen van hoe iemand eruitziet of zich voordoet. Neem doodslag. We vinden het heel erg als een individu een moord pleegt, terwijl iemand in een board room die ongemerkt en op grote schaal levens schaadt, minder snel als een crimineel wordt gezien. Toch is dat subtiele, berekenende handelen misschien nog wel veel kwalijker.'
De diepere oorzaak van die beeldvorming wil ze uitdagen. Bij de verdediging van een verdachte van een zwaar delict is haar positie en inzet anders: een eenling is kwetsbaar tegenover het grote opsporingsapparaat van het OM, de overmacht van de staat, en omdat iedereen in de rechtsstaat recht heeft op een eerlijk proces, komt een advocaat op voor diens belang. Als activistische advocaat is haar doelstelling de macht van vervuilende bedrijven aanklagen.
'Men noemt mij de advocaat van de onderwereld, terwijl ik de onverschillige teflon-CEO's van grote vervuilende industrieën als de in schaapskleren gehulde onderwereldfiguren zie. Dat meten met twee maten, dát is schande. De lobby van klimaat- en vervuilingszaken is extreem machtig. Bedrijven investeren fors in beïnvloeding, zowel in de politiek als bij overheidsinstanties. Ik ben momenteel bezig om boven water te krijgen hoe dat werkt.'
Ze denkt overigens dat het Openbaar Ministerie er inmiddels ook wel over begint na te denken, hoe de vervuilende industrie lenig en listig opereert. 'En dat brengt ons bij een bredere discussie: van wie is de publieke ruimte? Van wie is de planeet? Van wie is de natuur? Van wie is klimaatverandering en het tempo waarin die plaatsvindt? Ik zou zeggen: die is van u, van mij, van iedereen. Waarom zou een machtige CEO meer recht hebben om over deze publieke ruimte te beschikken dan de mensen die erin leven? De wereld is niet alleen van hen.'
Een discussie die al lang wordt gevoerd. Wat is er veranderd?
'Zware criminaliteit gekoppeld aan bovenbazen uit de industrie is wel iets wat in de tabakszaak expliciet naar voren kwam. In Nederland was dat vrij nieuw. Ik deed aangifte van moord, poging tot moord, doodslag en poging tot doodslag. Een stevige inzet. Wat ik frappant vond, is dat ik in oude documenten van de tabaksindustrie een opmerking van een CEO tegenkwam waarin hij erkende dat hun handelen op een dag "als crimineel" zou worden gezien. Hij wist wat hij deed, maar dat weerhield hem er niet van om door te gaan. Als ik nu opnieuw die zaak zou voeren, sluit ik niet uit dat de publieke opinie en de ontwikkelingen in het recht een aangifte nu wel haalbaar zou maken.'
Gaat u opnieuw aangifte doen?
'Dat zou best kunnen. Maar dan moet er natuurlijk iemand zijn die zich meldt. Maar dat is niet zo ingewikkeld, door tabak ziek geworden mensen zijn er altijd, helaas.'
Haar betoog is strak en consequent - en dat brengt ze ook graag buiten de rechtszaal onder de aandacht. Onlangs verzuchtte ze in een interview in een podcast dat ze het brede publiek beter wil bereiken, en niet alleen mensen die al van de noodzaak ervan doordrongen zijn, zoals 'waarschijnlijk de lezers vanDe Groene Amsterdammer'.Ze zei in die podcast dat ze bijvoorbeeld met een rechtse anti-klimaatinfluencer zou willen optrekken om het verhaal juist ook daar te laten landen.
Heeft er zich al iemand bij u gemeld?
'Nee, helaas niet. Maar wie weet, ik hoop dat die zich meldt.'
'Ik kan niet wachten om tegenover die batterij Zuidasadvocaten te staan'