Giorgia Meloni wil zelf de 'veilige landen' aanwijzen Aan de grens

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
24 oktober 2024
Afgelopen zaterdagochtend vertrokken twaalf bootvluchtelingen weer uit het Albanese havenstadje Shëngjin op een reus van een Italiaans marineschip om naar Italië te worden gebracht. De dag ervoor had de rechtbank van Rome bepaald dat het afvoeren van bootvluchtelingen naar een land buiten de Europese Unie om daar hun asielprocedure af te wachten illegaal is. Italië is daar al een jaar mee bezig en heeft twee detentiekampen gebouwd in Albanië. 'Een zeer interessant plan', had Ursula von der Leyen, voorzitter van de Europese Commissie, het een jaar geleden nog genoemd.
Het Europees Hof bepaalde op 4 oktober dat het onderscheppen in territoriale wateren van bootjes met vluchtelingen die naar Italië willen om ze af te voeren naar Albanië niet legaal is. De rechtbank van Rome nam deze uitspraak op vrijdag 18 oktober over. Dus moesten de vijf Egyptenaren en zeven Bengalen die achter hoge muren zaten in het kamp Gjadër per ommegaande naar Italië om daar door een 'spoedasielprocedure' te worden gejaagd. Ze waren al a priori afgekeurd voor een asielprocedure, want Egypte en Bangladesh zijn 'veilige landen', volgens de lijst van Italië.
Om die lijst van veilige landen draait het nu. De Italiaanse premier Giorgia Meloni wil via een spoeddecreet wettelijk vastleggen dat de 'veilige-landenlijst' vanaf heden zal worden opgesteld door haarzelf, en niet, zoals overal gebruikelijk, door het ministerie van Buitenlandse Zaken. Met die lijst zal zij het Europees Hof, de Italiaanse rechters en ook de president van de republiek het hoofd bieden. President Sergio Mattarella uitte dit weekend zijn bezorgdheid over het 'almaar verdiepen van de kloof tussen uitvoerende en rechtsprekende macht', maar daar doet Meloni niets op uit. Koste wat het kost zullen de Albanese detentiekampen doorgaan. Dit lijkt Meloni meer te kunnen schelen dan de enorme overstromingen die de regio Emilia-Romagna afgelopen weekend opnieuw troﬀen. Over de mensen die hun bezittingen, oogst en dieren opnieuw kwijt zijn, zei Meloni dat ze 'de situatie in de gaten houdt'. Maar daarover hoefde geen spoedberaad te worden belegd, zoals over de 'veilige-landenlijst'.
Het aantal in 2024 getelde doden en vermisten aan de Europese buitengrenzen, volgens het Missing Migrants Project (IOM): 3165
...