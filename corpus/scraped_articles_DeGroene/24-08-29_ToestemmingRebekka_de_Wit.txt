Toestemming Rebekka de Wit

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
29 augustus 2024
Jong was ze, toen ze dit gedicht voor het eerst boven haar bed hing. Ze had er toen al een depressie opzitten waarvoor ze was opgenomen in de psychiatrie, die er toen nog andere methoden op nahield. Het gedicht verhuisde mee, naar elke nieuwe opname, begeleid wonen, zelfstandig wonen, opname, totdat ze, moegezworven, door de instanties werd ontslagen van het leven, doordat haar de toestemming tot euthanasie werd verleend voor ondraaglijk psychisch lijden. In de zeventig was ze ondertussen en ze werd met lithium behoed voor het donkerste donker, maar ze kon daardoor ook niet meer vliegen - in emotionele zin. Haar nieren gingen er bovendien aan.
Op haar rouwkaart stond ook dit gedicht weer. Het deed een deur open naar alle momenten dat ik niet zacht was. (Op een podium, tijdens improvisaties, altijd met die onschendbaarheid van dat podium. Ik vond het, met die rouwkaart in mijn hand, zo gênant allemaal.) Het ging natuurlijk niet over mij, alhoewel ik een middag in herinneringen zat te sudderen waar ik eerder een vorm van trots uit had gehaald, want ze waren een bewijs geweest dat ik heus niet alleen maar het zachte eitje was waar iedereen me voor hield. Het was een middag die zij denk ik zelden had, als je dagelijks een strijd voert om te overleven, alhoewel ik van overleven zo weinig weet.
Zacht zijn betekende de laatste tijd geloof ik voor haar de toestemming krijgen om te sterven. Toestemming is een groot woord. Zegen wellicht, maar ze was niet religieus. Misschien is de dood inderdaad wel zacht, en is het leven veel onverbiddelijker. Geboren worden lijkt pijnlijker dan sterven. De paar keren dat ik bij iemand was die aan het sterven was leken op elkaar. Ze werden nog één laatste keer wakker van de morfine, keken even alsof ze iemand zagen die ze echt niet hadden verwacht. Soms duurde het lang, soms maar even. Bij de derde keer vroeg ik wat ze in de verte leek te zien. Ze keek zoals ik als kind moet hebben gekeken toen ik bij een evenement was waar de grootste tompouce ter wereld werd gemaakt. De tompouce was groter dan ik. Ze zei niks, sliep verder. Onrustig, dat wel, maar zachtjes, niet schreeuwend als een kind dat net door een geboortekanaal is geperst.