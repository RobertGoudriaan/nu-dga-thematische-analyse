Sanne ziet gras

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
18 april 2024
TELEVISIE Groenkijkers
Groenkijkersis een natuurdocumentaire, maar dan anders. Over het minuscule (graszaadjes) tot het grote (Amerikaanse eik); over kleinschalige initiatieven om de natuur te beschermen of herstellen (insecten tellen; uitgesteld maaien vanwege weidevogelkuikens) tot grotere (bos- en beekbeheer) tot mondiale (Extinction Rebellion). Over kleine liefde (die tussen dochter en vader; tussen vader en veenpluis) en grote (die voor al wat leeft en geen mens heet). Complex is wel dat al wat geen mens heet, in gevaar is door de mens. Inclusief die mens zelf.
De dochter is filmmaker Sanne Rovers, vader Jacques is 'groenkijker', want ruim 35 jaar beschermer van wilde planten. Ze klimmen rijk grasland in, tegenpool van de doodse raaigraslakens. Sanne ziet gras, Jacques ziet snavelzegge en eindeloos veel meer. Sanne: 'In de vakanties vroeger was het best wel irritant bij elk plantje te stoppen.' Vader concludeert dat hij het zijn kinderen tegengemaakt heeft. Sanne toont in en met haar film dat hij uiteindelijk juist wel geslaagd is. Al heeft de dreiging van instortende ecosystemen daaraan bijgedragen. 'Dit is mijn film pap, ik ben je dochter.' De sentimentaliteit is voor mijn rekening.
De film overstijgt deze particulariteit ver en toont een palet van natuurbeschermers. Een groepje dat in een stadswijk onkruid tussen de tegels determineert kun je als zonderlingen zien. Maar zelfs mij is duidelijk geworden dat onkruid niet bestaat. Dat het een term is, voortkomend uit utiliteitsdenken. In zijn extremiteit uitmondend in dat raaigras. 'Liefde voor de natuur begint met goed kijken en dan koesteren', zegt vader. Hij heeft gelijk. Wim de Bie wilde ooit in een meesterlijk item in één dag leren determineren.Mission impossible. Maar ik herkende zowel zijn verlangen als de schaamte over het niet-weten welke boom dat is, welke vogel daar vliegt of zingt. En maakte kleine vorderingen. Die zelfs geen druppel op de gloeiende plaat zijn. Maar wel het besef van BBB-, PVV- en VVD-gevaar versterken.
Er is de pijnlijke vraag of het specialistisch groenkijkerswerk van hobbyisten een catastrofe tegen kan houden. Hoop en liefde zijn het fundament, maar houdt hoop stand als macroontwikkelingen je één glasaaltje doen opscheppen waar het er tientallen, honderden zouden moeten zijn? Als je 25 jaar insecten telt op het witte doek dat je wekelijks drie avonden ophangt en je de aantallen jaar na jaar ziet afnemen? Het leidt tot een emotioneel gesprek tussen de drie bevriende, jongbejaarde tellers: één houdt vast aan positiviteit; de anderen spreken uit waar ze waarschijnlijk niet vaak over willen spreken: vechten tegen de bierkaai.
Er is nauwelijks nog een strandplevierkuiken over. Maar juist daarom moet je die beschermen, zegt een vogelbeschermster. Dus trekt de landgoedeigenaar de Amerikaanse eik uit en laat de kleinkinderen helpen om zomereik en linde te planten opdat zij, volwassen, nog insecten zullen hebben. Sanne's zoontje bestudeert nu de kleinste beestjes - opa waardig. Opa die weinig van activisme moest hebben, maar inmiddels om is.
Walter van der Kooi
Sanne Rovers,Groenkijkers,NTR, donderdag 18 april, NPO 2, 22.20 uur
NTR | Groenkijkers