Bibliotheek

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
24 november 2022
TELEVISIE Bestsellerboy
Aflevering twee van dramaserieBestsellerboyopent met de kennismaking tussen Mo en grote liefde Evelien. Die relatie hebben we in aflevering één al zien bloeien, maar ook verwelken. Volop flashbacks dus, ook naar kleine Mo in een Mokums-Marokkaans gezin met analfabete ouders. Hij ontwikkelt zich dankzij de bibliotheek tot veellezer. Het kind wil de ouders in zijn verhalengeluk betrekken door voor te lezen, maar betreedt hun slaapkamer op een ongelegen en onbegrepen moment: 'Wat is dat voor pyjama?' vraagt hij over moeders lingerie. Vader wimpelt hem geestig af met een verwijzing naar Sjeherazade. Later wil het lezertje zelf schrijven. Over zijn vele avonturen waarin hij volop doet wat hij in die slaapkamer nog niet vatte. De serie is verpleegster op cacaobus: een romanverfilming waarin fictie, autobio, realisme en magisch realisme door elkaar lopen. Zo rijdt het stel per crossmotor de lucht in om Atlas op het Dampaleis van zijn last te bevrijden - geschenk voor Evelien die in die bol niet aarde maar hemel ziet.
Die kennismaking dus. Voice-over: 'De eerste keer dat ik Evelien zag, stal ze meteen...' 'Mijn hart' vult de kijker aan, 'een boek' is Mo's tekst. We zien het gebeuren. Hondsbrutale Mo spreekt haar aan: het is onzin een taakstraf te riskeren 'voor die shit'. 'Wat weet jij van boeken?' vraagt zenot amused. 'Ik wil dat geen enkele tere vrouwenziel wordt blootgesteld aan tweederangs erotiek.' Hij pakt een ander boek, vraagt haar pagina 69 (jaja) open te slaan en citeert uit het hoofd een scabreuze scène: 'Dat is pas Literatuur'. Haar reactie gaat van geërgerd naar belangstellend naar lacherig, en ook dát boek steekt ze prompt in haar tas. Terwijl: ze hoeft niet te stelen want haar twee vaders zijn rijk.
Ze was nooit bezweken als Mo niet zo knap en charmant was geweest als Shahine El-Hamus die hem speelt en die zelfs die onmogelijke zin over de vrouwenziel acceptabel laat klinken. Trouwens, Zoë Love Smith als Evelien kan er ook wat van - speel die woordloze verandering maar eens, louter met mimiek. Evelien is licht Caraïbisch, Mo licht Noord-Afrikaans - een eigentijds Amsterdamse lovestory, waarin de cast sowieso sterk en bovenal veelkleurig is. Als je ziet hoe goed beeld- en spelregie zijn, dan ben je niet verbaasd als koningskoppel Norbert ter Hall en Robert Alberdingk Thijm hoofdverantwoordelijk blijken. Samen met Mano Bouzamour zelf, wiens roman hier is verfilmd. Een soft-pornografische schelmenroman/serie; lichtvoetige tragedie ook, want Mo's literair succes doet hem familie en vrienden verliezen. Maar Mo mag liefdesverdriet hebben, de manier waarop deze onweerstaanbare met zijn legioen bedgenotes omgaat (vrolijk bellend dat hij chlamydia heeft, om het gesprek prompt af te breken) maakt hem ook een grote eikel.
Walter van der Kooi
Norbert ter Hall, Sharif Abdel Mawla (regie); Pieter Bart Korthuis, Franky Ribbens (scenario) e.a. ,Bestsellerboy,AVROTROS, acht delen vanaf 27 november, NPO 3, 20.25u
AVROTROS | onder: Shahine El-Hamus als Mo en Zoë Love Smith als Evelien in Bestsellerboy