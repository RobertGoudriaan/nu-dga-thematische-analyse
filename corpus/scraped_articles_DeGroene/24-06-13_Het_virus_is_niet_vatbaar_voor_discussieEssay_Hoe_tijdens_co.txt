'Het virus is niet vatbaar voor discussie' Essay Hoe tijdens corona de pluraliteit uit Nederland verdween

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
13 juni 2024
In de coronajaren handelde de overheid vanuit één perspectief: dat van de volksgezondheid. Kritische bevraging, bijvoorbeeld over wat dit betekende voor onze vrijheid, cultuur, de jeugd, werd weggezet als 'dwarsdenken'.
'Ik wil benadrukken dat wij alle besluiten makenvanuit volksgezondheid, die staat nummer één', zei minister-president Mark Rutte op 13 maart 2020 tegen de Nederlandse bevolking. Het was twee weken nadat in Brabant de eerste besmetting met het coronavirus was vastgesteld. De komst van de epidemie transformeerde Rutte van een politicus die als een manager opereert in een kapitein die besluitvaardig zijn schip door de mist koerst: 'Met vijftig procent kennis moet je honderd procent van de besluiten nemen.'
Ruim een week later gebood de premier de bevolking om niet met meningen te komen, want het antwoord op alle vragen die leefden, kwam van de kennis en ervaringen van deskundigen: 'Jaap van Dissel, en zijn collega's binnen en buiten het rivm, virologen, IC-artsen en andere specialisten'. Het was zaak om blind te vertrouwen op hun wetenschappelijke kennis.
Hugo de Jonge, toenmalig minister van Volksgezondheid, zei hem dat in iets andere woorden na toen Nederland in de herfst van 2020 opnieuw gedeeltelijk op slot ging: 'Discussiërend over de maatregelen krijgen we het virus er niet onder. Het virus is niet vatbaar voor discussie. De snelste manier om van de maatregelen af te komen is door ons er gewoon aan te houden.'
Volksgezondheid op nummer 1, niet discussiëren, en blind vertrouwen op de wetenschappelijke kennis van biomedische specialisten - die drie elementen waren het kompas waarop het kabinet tijdens de Covid-19-epidemie voer. De medische strijd tegen de dood, ziekte, besmettingen en overvolle ziekenhuizen won het van waarden die het leven betekenis geven, zoals sociale contacten, publiek debat, bewegingsvrijheid, fysiek onderwijs of goed sterven. Anders gezegd, de pluraliteit aan waarden legde het af tegen de ene waarde van gezondheid.
Pluraliteit of meerstemmigheid is van groot belang voor het goed functioneren van de democratie. Anders dan in een dictatuur of oligarchie sturen in een democratie niet één of enkele stemmen het politieke besluitvormingsproces, maar de vele en verschillende stemmen van burgers en andere deelnemers aan de democratie. Idealiter heeft ook de meerderheid niet de macht om minderheidsstandpunten tot zwijgen te brengen.
Daarmee is pluraliteit meer dan een veelheid aan standpunten. 'Politiek berust op het feit van de pluraliteit van mensen', schreef Hannah Arendt in het essayWas ist Politik?Politiek floreert bij het feit dat een verscheidenheid aan mensen, met elk andere opvattingen, perspectieven en gedachten, publiekelijk bijeenkomt, daarover spreekt en samen optrekt. Dé voorwaarde voor het politieke leven is dat ermensenop aarde leven en de wereld bewonen - en dus niet 'de mens' als een enkelvoudige, abstracte eenheid.
Het voordeel van die pluraliteit en politiek is dat we standpunten van andere mensen leren kennen en begrijpen. In het gesprek daarover kunnen de waarheden en feiten van de verschillende perspectieven worden getoetst. En kan worden onderzocht welk perspectief het meeste overtuigt, waarom dat zo is en hoe in politieke besluiten meerdere perspectieven kunnen worden meegenomen.
In een jonge democratie is die pluraliteit vaak nog embryonaal. Het is dan al heel wat als alle klassen en geslachten kiesrecht hebben. Maar naarmate een democratie zich ontwikkelt en burgers meer gewend raken om een eigen geluid in te brengen en betrokken te zijn bij de politieke besluitvorming, krijgt de pluraliteit vastere vorm. Burgers rekenen erop dat hun perspectieven worden meegewogen en dat er op alle dossiers tegenspraak mogelijk is. De representatieve variant van die pluraliteit is het doorgaande, opponerende debat tussen de volksvertegenwoordigers in het parlement.
Die waarde van pluraliteit blijft overeind als burgers of politici het ten diepste met elkaar oneens zijn. Je kunt radicaal anders over zaken denken en tegelijkertijd de beste vrienden zijn. Of beleefd genoeg om na het uitwisselen van uiteenlopende standpunten compromissen te sluiten. Politici die bij diepgaande meningsverschillen over 'polarisatie' spreken, en dat brengen als iets wat voorkomen moet worden, doen de pluraliteit tekort. De uitzondering op die regel is als de democratie of de pluraliteit zelf ter discussie komt te staan. Maar juist dan wordt zichtbaar dat een democratie niet kan voortbestaan als een enkele stem de andere stemmen overschreeuwt.
Toch gaat bij dreigend gevaar de pluraliteit vaak als eerste overboord, zelfs in een hoogontwikkelde democratie. Bij epidemieën gebeurt dat als in de strijd tegen ziekteverwekkers de ene waarde van overleving van de bevolking alle andere waarden overvleugelt. Niet de veel- en meerstemmigheid, maar het ene perspectief van 'het behoud van het leven' of 'de volksgezondheid' rechtvaardigt dan de politieke besluiten.
'Het is maar voor even', roepen de verantwoordelijke bewindslieden. Dat suggereert dat er in noodsituaties geen andere optie is dan de pluraliteit opzij te zetten. Bij gevaar voor de volksgezondheid staat er één kapitein aan het roer en kan niet iedereen meepraten.
In levensbedreigende situatiesreageren mensen, maar ook dieren, intuïtief met een vecht-, bevries- of vluchtreactie. Tijd voor reflectie is er niet en dus besluiten ze in een reflex wat de beste overlevingskans geeft: wegrennen, zich voor dood houden of de strijd aangaan. Hoe begrijpelijk die reflex ook is, de uitkomst is niet altijd optimaal. Sterker, in de paniek van het moment kunnen we noodlottige beslissingen nemen. Voor tal van noodsituaties zijn daarom scenario's ontwikkeld, die helpen om alsnog de meest doordachte respons te geven.
Zo'n noodscenario was er voor corona niet toen de epidemie
Nederland bereikte. Tijd voor reflectie leek er evenmin te zijn, zeker niet nadat virologen in de media over tot wel tachtig-tot honderdduizend potentiële doden spraken. De angst greep om zich heen en omdat vluchten voor een virus dat overal toeslaat niet kan, werd het vechten: dat gebeurde onder leiding van de Ministeriële Commissie Crisisbeheersing (MCCb), die door de premier werd aangevoerd, en op advies van het Outbreak Management Team (omt), dat door het Rijksinstituut voor Volksgezondheid en Milieu (rivm) werd geïnstalleerd. Organisatorisch is dat volgens de wettelijke regelingen voor infectiebestrijding. Alleen de keuze wie er in het omt zitten, ligt niet vast.
Die wettelijke regelingen, hoewel geregeld vernieuwd, komen voort uit een medische geschiedenis waarin de autoriteit van gezagsdragers, inclusief die van de politicus, arts en wetenschapper, vanzelfsprekend was. Van recenter datum is dat patiënten en burgers meebeslissen over medische interventies. Dat samen-beslissen, waarvoor vaak de Engelse termshared-decision-makingwordt gebruikt, is in het arts-patiëntcontact ook bij hoge tijdsdruk steeds gangbaarder. Maar op samenlevingsniveau is dat nog niet zo. Daardoor lijkt het in noodsituaties vanzelfsprekend om biomedische specialisten een gezaghebbende stem te geven. Die reactie zien we weerspiegeld in de samenstelling van het omt: tot de frequent aanwezige leden behoorden deskundigen op het gebied van infectieziekten, medische microbiologie, epidemiologie en virologie, een ic-arts, een kinderarts en een specialist ouderengeneeskunde.
Het voordeel van een omt omt met hooggespecialiseerde biomedische deskundigen is dat de infectieziektebestrijding voortvarend kan worden aangepakt. Het nadeel is dat deze deskundigen niet getraind zijn om naar de hele patiënt en de hele samenleving te kijken en hun ruimte te geven om mee te beslissen. Hadden er in het omt merendeels huisartsen en specialisten publieke gezondheidszorg gezeten of waren ook sociale wetenschappers, economen of juristen lid geweest, dan had de impact van de maatregelen op de samenleving en op wat mensen als het goede leven zien, van begin af aan meer aandacht gekregen.
Door voor een hooggespecialiseerde infectieziektebestrijding te kiezen, kwam de ene waarde van volksgezondheid voorop te staan. Dat werd versterkt door de inmenging, aan het begin van de epidemie, van de Federatie Medisch Specialisten in het debat over de schoolsluiting. Tegen het advies van het rivm in riep de Federatie de politiek op om de scholen per direct te sluiten. De politiek zou maximaal moeten inzetten op het voorkomen van verdere verspreiding van het coronavirus. De dag erna verlegde het kabinet de koers en ging het onderwijs dicht.
'Volksgezondheid' kreeg vanaf toen de invulling van een strijd tegen besmetting en tegen overvolle ic's. De brede definitie van gezondheid als 'een toestand van volledig fysiek, geestelijk en sociaal welbevinden' (Wereldgezondheidsorganisatie) maakte plaats voor een smalle definitie, waarin de fysieke overleving en de ic-capaciteit om dat te realiseren, vooropstonden. Kosten noch moeite werden gespaard om dat doel te bereiken. De kritiek van veiligheidswetenschapper Ira Helsloot dat voor coronabestrijding honderd keer meer werd uitgegeven dan de gebruikelijke tachtigduizend euro per levensjaar, vond weinig weerklank.
'Volksgezondheid' omvatte ook niet langer de hele bevolking, maar slechts een specifiek deel: de ouderen en kwetsbaren. Wie die kwetsbaren waren, alleen fysiek kwetsbaren of ook economisch, psychisch of sociaal kwetsbaren, werd niet geëxpliciteerd. Maar uit de specificering als 'ouderen en mensen met lage weerstand' viel op te maken dat het vooral om lichamelijk kwetsbaren ging. Die specificering kwam voort uit wat de sterftecijfers toonden: Covid-19 was vooral dodelijk onder zeventigplussers en mensen met onderliggend lijden.
Passend bij die smalle definitie van gezondheid en bij de focus op ouderen en kwetsbaren werden kort na de schoolsluiting de verpleeghuizen gesloten voor bezoek, gingen de horeca en cultuursector op slot, werden thuiswerken en anderhalve-meter-afstand-houden de norm, werden samenscholingen met drie of meer mensen verboden en werd bij besmetting quarantaine opgelegd.
Deze inperking van het sociale verkeer, de leerervaring,de culinaire, sportieve en artistieke ervaringen, de persoonlijke verzorging en de publieke sfeer reduceerde veel van wat het leven kleur, betekenis en plezier geeft tot een minimum. Het leven werd voor vrijwel iedereen eenzamer, schraler en beperkter.
De gevolgen daarvan waren groot: jongeren en jongvolwassenen misten het contact met vrienden en klasgenoten. Werkende ouders raakten gestrest door extra taken thuis. Ouderen misten hun familie en vrienden. Bewoners van verpleeghuizen vereenzaamden of stierven zonder naasten. Horecapersoneel, uitvoerende kunstenaars en kappers zaten werkloos thuis. Asielprocedures kwamen stil te liggen. Politiek en sociaal geëngageerde burgers ontbrak het aan fysieke ruimtes als debatcentra, cafés en bibliotheken om over de coronamaatregelen of andere onderwerpen te discussiëren. Ook rituelen als feestvieren of samen rouwen, waren niet toegestaan.
De lockdown liet weinig ruimte voor andere waarden dan die van gezondheid. In de persconferenties over de coronamaatregelen kwamen die onderscheiden aspecten van wat het leven de moeite waard maakt, van gastvrijheid, esthetiek, natuur, tot financiële zekerheid, niet ter sprake. Hooguit werd gezegd dat de maatregelen voor iedereen zwaar waren, maar dat het vanwege de ouderen en kwetsbaren absoluut noodzakelijk was om deze op te volgen.
Achteraf gezien had het moment waarop de aandacht verschoof van de hele bevolking naar een specifiek deel ervan een goed moment voor reflectie kunnen zijn. Want hoe verhouden de onderwijsplicht, het recht op bewegingsvrijheid, de toegankelijkheid van gezondheidszorg (ook voor mensen met andere ziekten dan covid), het belang van sociale cohesie en een publieke sfeer of de toenemende staatsschuld zich tot de zorg voor mensen met een verhoogd risico om te overlijden aan Covid-19?
Die reflectie bleef uit. Voor zover er een ethische of politieke afweging was, betrof die slechts de vraag of jongeren bij een tekort aan ic-bedden voorrang zouden krijgen op ouderen. Dat scenario, 'code zwart', werd nooit realiteit, onder andere omdat huisartsen en specialisten ouderengeneeskunde al in de eerste golf aan besmette ouderen vroegen of ze wel naar de ic wilden en hun de voor- en nadelen ervan uitlegden.
De vraag welke waarden in het geding zijn en hoe die zich tot elkaar verhouden, werd ook later niet gesteld. Niet in de relatief rustige zomers van 2020 en 2021, niet toen er protest ontstond tegen het via QR-toegangscodes verplichten van vaccinatie, tegen lockdowns en de avondklok, niet toen de lockdowns werden opgeheven en ook niet toen het virus endemisch werd verklaard.
Half april 2020 was ik met journalist Jort Kelderte gast bijOp1. Onderwerp van gesprek waren onze kritische uitlatingen in de media over het coronabeleid en de reacties daarop. Tot mijn ergernis werden we aangekondigd als 'dwarsdenkers'. Die framing maakte ons tot eigenzinnige types, die met hun kritische vragen erop uit zouden zijn de strijd tegen het virus te dwarsbomen. Binnen de filosofie, wat mijn vakgebied is, is het bevragen van het vanzelfsprekende of normale een belangrijk instrument om het denken in werking te zetten en te verdiepen. We weten sinds Socrates, die in het oude Athene tot de gifbeker werd veroordeeld, dat het gezag die vragende, onderzoekende en kritische houding niet altijd waardeert. Toch is dat geen reden om te zwijgen.
In moderne democratieën kan die filosofische, vragende houding op sympathie rekenen, omdat deze de pluraliteit aan visies en perspectieven vergroot. Die waardering valt echter weg als de overheid of de politiek de hele bevolking achter één perspectief poogt te krijgen en de kritische bevraging ervan als 'dwarsdenken' kadert.
Tijdens de epidemie trof die framing niet alleen kritische filosofen, maar ook de economen, sociologen, deskundigen op het gebied van de publieke zorg, artsen, journalisten, vloggers en 'gewone' burgers die in de media vraagtekens plaatsten bij de door het kabinet gekozen benadering. Velen van hen kregen met persoonlijke bedreigingen te maken; anderen werden geridiculiseerd of als 'wappie' weggezet.
Hoe moeten we die afwerende en soms agressieve reacties op kritische geluiden begrijpen? Hoe kwam het dat in reactie op de Covid-19-epidemie de pluraliteit verdween en er geen ruimte was voor andere perspectieven?
Een eerste verklaring is dat hoog-specialistische biomedische wetenschappers en artsen nog altijd een exceptioneel hoge maatschappelijke status hebben. Die status komt voort uit historisch gegroeide hiërarchische verhoudingen. Het biomedische gezag is zo groot dat vrijwel niemand van buitenaf erin slaagde om hun interventies ter discussie te stellen. Die hoge waardering is opmerkelijk, omdat het wetenschappelijke gezag op andere gebieden sterk is geërodeerd.
Een tweede verklaring is dat de overheid dankzij eerdere epidemieën steeds meer kennis heeft over hoe een bevolking te disciplineren is. 'De dreiging van de pest(aan het einde van de zeventiende eeuw - mh)is het ideale model voor de disciplinerende macht', schreef Michel Foucault inDiscipline, toezicht en straf. Sindsdien zijn er talloze disciplineringsmechanismen ontwikkeld die zorgen dat mensen zich aan hygiëne- en infectieziektebestrijdingsmaatregelen houden.
Tijdens de Covid-19-epidemie omvatten die technieken oproepen tot solidariteit en het 'samen' de strijd aangaan en aansporingen om vol te houden, lief te zijn voor elkaar en zich aan de regels te houden. Jongeren en volwassenen die dat niet deden, werden in persconferenties bestraffend toegesproken. Hun protest of kritiek was geen reden om te twijfelen aan de medisch-specialistische kennis en de daarop gebaseerde maatregelen, maar om nog beter uit te leggen waarom die aanpak niet ter discussie stond. De disciplinering werkte ook via lichte bestraffings- en beloningsmechanismen. Een enkele keer werd de wapenstok gebruikt, zoals bij rellen tegen de avondklok. Meestal bleef het bij boetes. Andersom werden verpleegkundigen, artsen, politieagenten en andere professionals in 'vitale' beroepen overladen met complimenten.
Tot slot werd de disciplinering technisch gerealiseerd via corona-apps en QR-toegangscodes, en via stickers, afbeeldingen en lichtreclames in publieke en semipublieke ruimtes die mensen aan de coronamaatregelen herinnerden.
Een derde verklaring is dat het rechts van Geert Wilders en Thierry Baudet het kritische geluid kaapte. Hoewel PVV en FvD aan het begin van de epidemie hamerden op een lockdown, sloegen ze als een blad om toen de economische gevolgen daarvan duidelijk werden. Omdat deze partijen de enige in de Nederlandse politiek waren die stevige kritiek uitten op het coronabeleid, liepen kritische stemmen uit de wetenschap, horeca of kunst het risico dat zij als bondgenoten van Baudet en Wilders werden gezien.
Een vierde verklaring is de inperking van de publieke ruimte. Mensen die kritisch waren op het beleid konden elkaar niet in levenden lijve ontmoeten, wat nodig is om wederzijds vertrouwen op te bouwen. Videogesprekken kunnen het levensechte debat niet vervangen, omdat vreemde ogen en oren mee kunnen kijken en luisteren, omdat mensen niet door elkaar kunnen praten, en omdat een digitaal beeld minder vertrouwen wekt en minder goed in het geheugen wordt opgeslagen dan de levensechte ontmoeting.
Geen van de organisaties die in reactie op het coronabeleid ontstonden (onder meer RedTeam, Herstel-NL, Artsen Covid Organisatie, De Vierde Golf) slaagde erin om hun kritische geluid op de agenda te krijgen. Een uitzondering vormden de juristen, met als belangrijkste woordvoerder Wim Voermans, die er wel in slaagden om hun kritiek op de noodverordeningen en coronanoodwet op de politieke agenda te zetten.
Hoe erg is het dat er geen ruimtevoor kritische geluiden was? Nederland heeft het toch goed gedaan?
Dat hangt af van welk perspectief we innemen. Kijken we naar sterftecijfers, dan is de Nederlandse aanpak met zo'n twintigduizend geregistreerde coronadoden redelijk effectief geweest. Het is gelukt om besmettingsgolven laag te houden en over de tijd uit te smeren en de zorg voor coronapatiënten op orde te houden.
Kijken we naar waarden die niet in cijfers zijn uit te drukken of pas op lange termijn, dan zien we dat de epidemie en de aanpak ervan grote impact hebben gehad op de leerprestaties en sociaal-emotionele ontwikkeling van jongeren, de psychische gesteldheid van tieners, twintigers en dertigers, op vriendschappen, familierelaties en de bredere sociale cohesie, op de economie, staatsschuld, cultuursector, horeca en het openbaar vervoer, op de mate van surveillance en privacy-aantasting, het vertrouwen in wetenschap en politiek, en de maatschappelijke en politieke betrokkenheid van burgers. Kortom op het bestaan in een democratie.
Wat ontbreekt in de huidige benadering van epidemieën en andere noodsituaties die de volksgezondheid bedreigen, is een kader voor shared-decision-making op samenlevingsniveau. Zo'n samen-beslissen-op-samenlevingsniveau-model houdt niet alleen rekening met medische kennis en de waarde van gezondheid, maar ook met de vele andere waarden die ertoe bijdragen dat mensen een goed of betekenisvol leven kunnen leiden.
De overheid kan voor de ontwikkeling van zo'n model een brede groep mensen uit verschillende takken van wetenschap (sociologie, pedagogie, economie, geneeskunde, recht), kunst, vervoer en het bedrijfsleven samenstellen met de opdracht om de pluraliteit aan waarden in kaart te brengen. Het gaat daarbij niet om preferenties, die elk moment kunnen veranderen, maar om waarden die duurzaam de kwaliteit van leven bepalen. Het verschil met het omt en het in 2022 opgerichte mit (Maatschappelijk Impact Team) is dat in deze samen-beslissen-op-samenlevingsniveau-groep medische en niet-medische actoren niet zijn ingedeeld in aparte groepen, maar met elkaar in gesprek zijn en samen een model ontwikkelen.
Na deze eerste inventarisatie kunnen er waardenscenario's voor toekomstige noodsituaties worden opgesteld. Welke afwegingen zijn mogelijk tussen verschillende waarden? Welke procedures zijn nodig om de pluraliteit aan waarden, actoren en disciplines als het erop aankomt in stand te kunnen houden? Ook zal omschreven moeten worden welke actoren in een noodsituatie verantwoordelijk zijn voor het maatschappelijke, gedeelde beslissen. Net als bij andere noodsituaties zullen die scenario's periodiek moeten worden getest, zodat ze bij nood ook praktisch uitvoerbaar zijn.
Een van de belangrijkste elementen in zo'n model is dat ook in situaties van grote urgentie er ruimte blijft voor meerdere geluiden, voor pluraliteit, en daarmee voor burgerbetrokkenheid, zodat de vraag wat we als samenleving een goed of betekenisvol leven vinden, niet bij de eerste de beste tegenslag in de kiem wordt gesmoord.