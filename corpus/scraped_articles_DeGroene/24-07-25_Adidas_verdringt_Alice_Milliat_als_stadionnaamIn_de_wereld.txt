Adidas verdringt Alice Milliat als stadionnaam In de wereld

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
25 juli 2024
Parijs -De waterzuivering heeft een slordige 1,4 miljard euro gekost maar het leverde Anne Hidalgo, burgemeester van Parijs, onlangs op waar voormalig president Chirac van droomde: een duik in de Seine. 'Trots', luidde haar juichkreet na 50 meter vrije slag, een tak van olympische sport die in 1920 tijdens de eerste Spelen in Parijs met niet meer dan 22 dames op een totaal van 997 atleten was voorbehouden aan de heren.
Pierre (Baron) de Coubertin (1863-1937), initiator van de eerste moderne Olympische Spelen in 1896 in Athene, achtte deelname van dames, afgezien van tennis en golf, 'oninteressant, niet esthetisch en ongepast'.
De historicus en pedagoog rekende buiten stenotypiste Alice Milliat (1884-1957), tevens enthousiast roeister en zwemster. Ze organiseerde in 1922 de Spelen voor vrouwen in Parijs. 'Omdat ze ons niet wilden', verkondigde ze tijdens de openingsceremonie, 'zullen we laten zien dat we ons lot in eigen hand kunnen nemen.' Meer dan 62 dames uit binnen- en buitenland deden dat jaar voor het eerst mee aan een vijftal takken van sport.
Dankzij Alice Milliats inspanningen lag in 1924, tijdens de tweede Olympische Zomerspelen in Parijs, het percentage met vier procent, 135 vrouwen op de 3089 atleten, al iets hoger, en zwemmen werd ook voor dames een olympische sport.
Alice Milliat zou haar naam geven aan het gloednieuwe stadion voor de Olympische Zomer spelen in de stad Parijs, besloot de gemeenteraad unaniem in 2020. Het liep anders, het werd de Adidas Arena. De Duitse sportkledingmultinational eiste met succes zijn naam op in ruil voor een tien jaar lange jaarlijkse overboeking van 2,6 miljoen euro op de rekening van de gemeente Parijs plus een jaarlijks bedrag van 180.000 euro voor sportclubs in het aangrenzende stadsdeel.
De kosten van de Spelen, aanvankelijk geschat op 6,7 miljard euro en inmiddels ergens tussen de negen en tien miljard euro tegenover de gehoopte baten van zes miljard euro, zullen hebben meegespeeld in deze beslissing. Alice Milliat moet het doen met haar naam verbonden aan het plein vóór het stadion.
Evengoed zal Anne Hidalgo te midden van het demissionaire kabinet van president Macron tijdens de spectaculaire openingsceremonie voor het eerst in de geschiedenis van de Olympische Spelen bijna evenveel atletes als atleten op de 160 schepen op de Seine voorbij zien varen.