Niet de grootste gorilla op de rots Dichters&Denkers De laatste triomf van de man

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
27 juli 2023
Nu de man in de ramsj terecht lijkt te zijn gekomen, bespreken we drie boeken over mannelijkheid - welke kant kan hij nog op?
Als je mij zou vragennaar vier 'triomfen van mannelijkheid', zou ik uit mijn blote hoofd zeggen:
1. In de vrije natuur van een berg af plassen.
2. Kippenvel op je gezicht als je je een paar dagen niet geschoren hebt.
3. Dat bij een pubquiz de presentator bijvoorbeeld vraagt: 'Tegen wie speelde Ajax in de kwartfinale van de Champions League in het kampioensjaar 1995?' En jij zegt Hajduk Split, maar je vrienden zijn overtuigd dat het AEK Athene was, en later blijkt dat het inderdaad Hajduk Split was. En dat je vrienden nooit zullen zeggen 'O, jij had gelijk!', ze zullen alleen even verslagen omlaag kijken.
4. Of dat een stewardess je vraagt of je haar kunt helpen met een zware rolkoffer en dat jij die koffer optilt en in het bagagerek stopt alsof het een schoenendoos vol veren is. En dat ze je dan die stralende KLM-lach geeft, en zegt 'Dankjewel!' en dat jij niet eens 'Graag gedaan' zegt, maar even minimaal je mondhoek optrekt, zo van: mevrouw, u hoeft me ook niet te bedanken dat ik ademhaal.
Ivan Jablonka, omdat hij een Franse filosoof is, komt in zijn boekMannen die deugenmet vier andere triomfen waarmee mannen hun dominantie vieren:
1. Pronkende mannelijkheid - dat is dat wat zich laat gelden door vertoon van kracht, moed, vrijgevigheid: opschepperij, hard praten, bereid zijn te knokken. Denk aan koning Gilgamesj aan het begin van het naar hem vernoemde epos: hij is arrogant, zoekt continu redenen om naar de wapens te grijpen, zelfs als niemand zijn status bedreigt moet hij zich dwangmatig bewijzen. Of denk aan de leden van de exclusieve Bullingdon Club aan Oxford (een jonge Boris Johnson was lid) die restaurants verbouwen en met eten smijten om hun sociale onaantastbaarheid te laten zien.
2. De mannelijkheid van de zelfbeheersing - dit is de trots die een man erin schept de rug recht te houden en de bovenlip stijf: hij drukt zijn kracht uit door zijn eetlust te temperen, zijn hartstocht te temmen. Geen tranen. 'Dit beschavingsproces in de zin van Norbert Elias is het ideaal van talloze filosofieën', schrijft Jablonka, 'het afstand nemen van begeertes van Boeddha, het stoïcijnse zelfbewustzijn van Epictetus en Marcus Aurelius.' Zelfbeheersing wordt vaak gezien als de ultieme vorm van mannenmacht, omdat de man laat zien zichzelf te overheersen, 'zijn eigen macht is in staat voor zichzelf te buigen, te gehoorzamen aan zijn eigen bevel'.
3. De mannelijkheid van zelfopoffering - dit is waarom we de vermoorde profeten herdenken: Lincoln, Martin Luther King, Yitzhak Rabin. Met zijn dood onderstreept de man waarin hij gelooft. Hij verdwijnt in zijn missie, in zijn ideaal, voor zijn principes, voor zijn God, zijn koning, zijn regiment, zijn geliefde, zijn gezin, of de gehele mensheid.
4. De dubbelzinnige mannelijkheid is de superieure vorm, omdat ze in staat is ook het vrouwelijke in zich op te nemen: dit is Achilles die schaamteloos weent om zijn verloren Patroclus, dit is de opgemaakte samoerai, de heupwiegende Elvis Presley of de metroseksuele David Beckham. Dit is een mannelijkheid van emotie, van zorg, van rouw, van liefde, maar ook hier speelt volgens Jablonka een 'overheersing', omdat terwijl 'een vrouw geketend blijft aan haar sekse, de echte man zich beide kan veroorloven: zachtheid en gewelddadigheid, wapens en juwelen, tranen en hardheid'.
Ik probeer of ik een voorbeeld kan bedenken waarin alle vier Jablonka's triomftochten samenkomen en het enige wat ik kan bedenken is Michael BaysArmageddon(1998). Bruce Willis wordt de ruimte in gestuurd om een op de aarde afstormende mensheid-vermorzelende meteoor op te blazen. Aanvankelijk is het een en al (1) pronkende mannelijkheid, want Bruce Willis en zijn groep ruimtecowboys manifesteren nonstop waaghalzerij. Ze hebben namen als Stamper en Frost en Bear. Dan schakelen we over naar (2) de mannelijkheid van de zelfbeheersing, als hun ruimteschip op de meteoor landt en er van alles misgaat, maar Bruce zijn angsten beneden het vriespunt houdt en in alle chaos besluit handmatig de bom af te laten gaan en zich dus (3) opoffert, maar niet voordat hij (4) de emoties toelaat en tegen zijn protegé (Ben Affleck) zegt dat hij de zoon is die hij nooit heeft gehad en hij hem zijn zegen geeft met zijn dochter te trouwen. En dan biggelt er een enkele mannelijke traan over zijn gezicht en denkt hij aan zijn dochter terwijl hij naar het ontstekingsmechanisme grijpt. Boem. Wit licht. De wereld, gered, juicht.
Ik sta open voor andere voorbeelden, stuur ze in, maar anders is dat een mooie passende conclusie: van Gilgamesj (circa 2100 voor Christus) tot nu: Bruce Willis inArmageddonals de apotheose van de cultuur van mannelijkheid.
In die laatste secondes is er overigens onder de astronauten stress of het Bruce Willis lukt op tijd bij het ontstekingsmechanisme te komen, waarop Ben Affleck zegt dat het Bruce natuurlijk lukt, want, echt waar, en stel je toch eens voor dat iemand dit ooit over jou zegt,'He doesn't know how to fail.'
En dan ook nog Aerosmith als soundtrack.I Don't Want to Miss a Thing. Ongelooflijk. Ik moet even languit liggen als ik het alleen al opschrijf.
Het probleem is dat het niet voor iedereen
weggelegd is Bruce Willis te zijn. Sterker nog: zelfs Bruce Willis leek er nooit heel gelukkig van te worden. In zekere zin zal dat ook het punt zijn dat Ivan Jablonka - als historicus verbonden aan de Sorbonne - probeert te maken: zijn vier triomfen zijn niet glorieus, maar problematisch. Ze houden ons een universele mannelijkheid voor die mannen gevangenhoudt in het fictieve onderscheid tussen 'echte mannen' en 'de watjes'.
Het is niet ongecompliceerd om over mannelijkheid te schrijven. Op elke constante die je kunt bedenken, kan iedereen weer een dozijn naasten, kennissen en collega's bedenken die uitzondering zijn.We are all individuals!Bovendien zijn er genoeg mensen die zich bij geen van beide seksen thuis voelen.
Toch moeten we het over mannelijkheid hebben, containerbegrip of niet. Als Jablonka metMannen die deugen(2019; de Nederlandse vertaling verscheen een jaar later maar werd ondergesneeuwd door corona) het in Frankrijk meest besproken boek schreef over het mannelijkheidsvraagstuk, dan deed Richard V. Reeves dat in de VS met zijnOf Boys and Men(2022). De Brits-Amerikaanse onderzoeker van de denktank Brookings zet alle trieste cijfers nog eens op een rijtje. Dat mannen vaker falen op school, vaker verslaafd raken, hun baan verliezen, met depressies kampen, suïcideren. En dat mannen voorbijgestreefd worden door vrouwen is meer dan een economische kwestie, schrijft Reeves, want voor mannen was het onderhouden van hun gezinnen, traditioneel gezien, ook een morele taak. Met het wegvallen van die taak dreigt nu'cultural redundancy'- culturele overbodigheid. De ramsj.
Hoewel Reeves minder filosofisch is ingesteld dan Jablonka, komen beiden tot eenzelfde overweging, namelijk dat je niet als man wordt geboren, maar tot man wordt gemaakt. Hier komen films en boeken kijken. Zij leiden de weg. Jablonka komt met voorbeelden van Gilgamesj langs de oude Grieken, de vroege Middeleeuwen, de Renaissance naar nu. In het pas verschenenRadeloze helden: De verbeelding van mannelijkheid in literatuur en filmricht emeritus hoogleraar genderstudies Maaike Meijer zich op meer eigentijdse voorbeelden. Wat Meijer in veel van haar voorbeelden aantreft is dat vrouwen er in mannenverhalen feitelijk niet toe doen. Mooi werkt ze dat uit aan de hand van de filmklassiekerCasablanca(1942; regie Michael Curtiz), met Humphrey Bogart als louche nachtclubeigenaar Rick en Ingrid Bergman als zijn voormalige geliefde Ilsa. Zij komt opnieuw zijn leven in als ze op de vlucht is voor de Gestapo, met in haar kielzog haar nieuwe man, de verzetsstrijder Victor Laszlo. Even lijken Rick en Ilsa weer te versmelten, maar Rick weet dat de oorlog belangrijker is dan zijn bloedende hart en helpt zo zijn liefdesrivaal Laszlo te ontsnappen, met Ilsa bij hem. Hij onderdrukt zijn emoties (triomf twee) en offert zijn geluk op (triomf drie). Hun liefde blijft bestaan, bezweert hij op het vliegveld, zij het in hun herinnering.'We'll always have Paris.'Superromantisch.
Maar Meijer laat zien dat er eigenlijk amper romance is, want Ilsa is nauwelijks een handelingsbekwaam wezen. Alle actie ligt bij Rick, zij kan alleen maar toekijken hoe hij over hun lot beslist. Wanneer hij haar aan het einde op het vliegtuig zet, zegt hij dat ze niet bij hem mag blijven, maar met Laszlo mee moet gaan, want: 'You're the thing that keeps him going.' Het sleutelwoord is hier'thing'.
De echte band die op het spel staat, betoogt Meijer, is die tussen Rick en Laszlo - het is het zuiverste voorbeeld van homosocialiteit, van mannen onder mannen, waarbij vrouwen als Ilsa hooguit een intermediair zijn waarmee mannen hun machtspositie onderling bepalen.
Hoe homosocialiteit ook niet-giftig kan zijn ziet Meijer inThe Big Lebowski(1998; Joel en Ethan Coen), over de bebaarde, blowende, White Russian-drinkende 'The Dude' Lebowski. Hij is slonzig en onhandig, maar hij is geaard. Zijn zelfrespect komt tot uiting, schrijft Meijer, in de eis dat hij wil dat mensen hem 'The Dude' noemen, een beetje zoals men in Limburg 'd'n Herman' of 'de Jan' zegt. The Dude bowlt met zijn vrienden, die net als hij ongetrouwd zijn, geen carrière nastreven en toch gelukkig lijken. Omdat ze elkaar, anders dan Rick en Laszlo, niet als concurrent zien, hebben ze elkaar als steun en toeverlaat. Ook dat kan mannelijkheid zijn.
Het meest enthousiast is Meijer als ze series kijkt en boeken leest die voorbij gender-hiërarchieën gaan, waarbij sekse irrelevant wordt en het patriarchaat een 'fraternitaat' wordt. Een van haar voorbeelden is de tv-serieThe Queen's Gambit,over een weesmeisje dat een hemelbestormend schaaktalent in zichzelf ontdekt. Op een paar na proberen de mannen om haar heen haar niet in bed te krijgen, maar ze helpen en stimuleren haar om haar genialiteit optimaal te ontwikkelen. Dan wordt 'de hiërarchie vloeibaar', de serie laat zien hoe mannen vrouwen kunnen 'dienen in plaats van te leiden. Hen helpen in plaats van de baas te spelen.' Iedereen wint.
Toch is de vraag die zich opdringt die van die kip en haar ei: modelleren mannen hun mannelijkheid naar de cultuur, of modelleert de cultuur zich naar de droombeelden en oerinstincten die er toch al in mannen zitten? Je kunt beginnen bij Gilgamesj, maar naar wie werd Gilgamesj gemodelleerd?
Anders gezegd: feministische auteurs wijzen er vaak op dat mannelijkheid voortkomt uit de mores en regalia van het patriarchaat, maar waar komt dan het patriarchaat uit voort? Jablonka, die zich verder nauwelijks aan biologie waagt en keurig het dictaat volgt dat gender een sociaal construct is, wijst op de baarmoeder. Mannen voelen zich biologisch inferieur aan vrouwen omdat ze niet kunnen baren, en compenseren dat door een sociale hegemonie te creëren.
Reeves zegt net zoiets, maar bescheidener,
zonder de gehele menselijke geschiedenis aan één enkele verklaring op te hangen. Volgens hem is vrouwelijkheid meer robuust dan mannelijkheid - Reeves schrijft:'When was the last "crisis of femininity"? That's right: never' -juist omdat vrouwelijkheid in klassieke opvattingen nadrukkelijker aan biologie is gekoppeld, aan het basale gegeven dat de vrouw een significant deel van haar lichaam en haar jaren geeft aan voortplanting. Mannen missen dat. Als vrouwelijkheid wordt bepaald door wat jebent,dan wordt mannelijkheid bepaald door wat jedoet. En het nadeel is datdoennooit ophoudt, schrijft Reeves. Dat is wat mannelijkheid zo fragiel, en dus zo giftig, maakt - dat het permanent opnieuw bewezen moet worden.
Jablonka schrijft iets soortgelijks: 'Mannelijkheid bergt innerlijke onrust in zich: de angst de eigen sekse onwaardig te betonen. Een man heeft dus een ingebouwde kwetsbaarheid, hij twijfelt aan zichzelf, vreest tekort te schieten: vandaar al dat gebral en gepronk, al die al te luide provocaties, al die opofferingen, al dat sterven van "heldendoden", al dat steeds verder tegen elkaar blijven opbieden.'
Giftige mannelijkheid is niet te missen, op straat, op de socials. Vraag het Sigrid Kaag. Maar is daarmee alle mannelijkheid de facto fout? Want dat is wel hoe het al snel gebracht wordt. Misschien is Rick meer geïnteresseerd in indruk maken op Laszlo dan op Ilsa, maar maakt dat hem meteen 'barbaars', zoals Meijer schrijft? Echt: barbaars? En is het echt een probleem, zoals Meijer suggereert, wanneer Jan Campert in zijnHet lied der achttien dodenschrijft 'schenk mij dan uw genâ/ opdat ik heenga als een man/ als 'k voor de loopen sta...'? Is het echt aan een genderwetenschapper om vanuit haar emeritaat te schrijven dat een jonggestorven verzetsheld als Campert zich de dood van zijn kameraden verkeerd voorstelt?
Hier mis ik empathie. Omdat verzetsheldin Hannie Schaft volgens Meijer niet kon denken 'opdat ik heenga als een vrouw', hoef je Campert zijn laatste houvast niet te misgunnen.
Doet het ertoe hoe een man valt? vraagt de terdoodveroordeelde prins Geoffrey inThe Lion in Winter(1968) aan zijn broer Richard, die volhoudt niet voor zijn leven te zullen gaan smeken.'When the fall is all that is left',zegt Richard,'it matters a great deal.'
Misschien zit dat mij persoonlijk dwars: in het genderdiscours lijkt een niet te missen binariteit opgetreden, namelijk dat vrouwelijkheid gevierd moet worden en mannelijkheid afgeremd. Natuurlijk is dat een logische reactie op een paar millennia waarin mannen redelijk rücksichtslos de dienst uitmaakten, maar wanneer je elke vorm van mannelijkheid op dezelfde grote hoop gooit lijkt dat inmiddels een vorm van desinteresse. Als we spreken over mannenemancipatie, zou dat dezelfde mogelijkheden moeten bieden als vrouwenemancipatie. Dus niet het nullificeren van je gender, maar ook, als je daarvoor kiest, het omarmen. Je kunt op pumps lopen in je bloemetjesjurk en je inSex & The Citywanen en tegelijk een ambitieuze feministe zijn; je kunt dus ook Jan Campert lezen, Bruce Willis kijken, een visgraatkostuum van je opa dragen en tegelijk een zachtaardig geëmancipeerde man zijn. De vier triomfen van mannelijkheid zijn pas toxic wanneer ze te veel ruimte innemen, wanneer ze anderen omlaag duwen. Dat is wat er geleerd moet worden; mannelijkheid die anderen niet dwarszit. Niet: geen mannelijkheid. Van Camperts galgenmoed heeft niemand last.
Bovendien gaat die emancipatie razendsnel. Ook hier is cultuur een leidraad. Meijer geeft scherpe analyses vanCasablanca,One Flew Over The Cuckoo's Nest,Jan Wolkers, Peter van Straaten enThe Big Lebowski- maar dat zijn oude boeken en films, met een oude mannelijkheid. Als je kijkt naar de grote tv-series van de laatste decennia, dan gaan ze vrijwel zonder uitzondering over mannen die expliciet falen in hun mannelijkheid. Tony Soprano(The Soprano's)is een maffiabaas die in therapie moet voor zijn angstaanvallen; Don Draper(Mad Men)heeft zo'n strakke identiteit als reclameman en oorlogsheld verzonnen dat hij privé steeds verder vervreemdt van zichzelf; Walter White(Breaking Bad)vernietigt zijn huiselijke geluk doordat hij zich moet en zal bewijzen als drugsproducent; alle mannelijke badgasten inThe White Lotusvoelen zich gekooide tijgers. Dit zijn geen heldenqueesten die aan het einde van de rit overwonnen worden. Stuk voor stuk krijgen ze geen verlossing. Mannenleed is massavermaak geworden.
In de laatste paar jaar worden deze antihelden vaak zelfs van hun heteroseksuele viriliteit ontdaan. Kijk bijvoorbeeld naar de mannen in de hitserieSuccession,over de volwassen kinderen van de Rupert Murdoch-achtige mediamoloch Logan Roy. Op elk van de zonen, schoonzonen en aanhangende familieleden kun je als genderwetenschapper promoveren. De oudste zoon Connor leeft aan de voeten van de vrouw die hij ervoor betaalt zijn vriendin te zijn; de kinderen van de middelste zoon Kendall blijken niet van hem te zijn; en de vriendinnen van de jongste zoon Roman klagen dat hij nooit seks wil, terwijl de kijker weet dat hij zich verliest in dwangmatige dickpics en masturbatie. Als Roman per ongeluk zo'n dickpic aan zijn vader stuurt - ach,we've all been there- vraagt die wat nu zijn probleem met relaties is. 'Nou, wat is het jongen,are you scared of the pussy?'Roman weet niet hoe snel hij nee moet schudden, maar als kijker denk je: inderdaad.
In de slotaflevering spreekt schoonzoon Tom met de Noorse techgigant Matsson die op het punt staat Roys media-imperium te kopen en daarbij plomp zegt dat hij Toms vrouw, Siobhan Roy, zal ontslaan. Hij vindt haar te slim, te uitgesproken, en bovendien sluit hij niet uit dat hij met haar naar bed wil, wat vast voor gedoe zorgt. Ik hoop dat je het niet ongemakkelijk vindt dat ik dat zeg, zegt Matsson nog.
Nee hoor, zegt Tom,'We are men.'
Als kijker weet je dat Tom zich doodongemakkelijk voelt, al is het maar omdat je gedurende vier seizoenen geleerd hebt hoe je zijn lankmoedig knipperende ogen moet lezen.'We are men'- wat hij zegt is: ik kan geen kant op.
Dat Tom uiteindelijk als winnaar uit de serie komt, is niet omdat hij zich als man weet te handhaven, maar omdat hij als man leert zijn verlies te nemen. Hij is het enige personage dat accepteert dat hij niet de grootste gorilla op de rots is. Het geeft hem een lenigheid die hem onverslaanbaar maakt. In het culturele landschap van 2023 zijn meer Toms te vinden dan Bruce Willissen.
Jablonka en Meijer speculeren, of fantaseren, over een wereld die gender voorbij is. Reeves denkt beleidsmatiger. De prestatiecijfers van mannen spiralen zo hard omlaag dat, schrijft Reeves, als het om een minderheidsgroep zou gaan, er direct een nationaal actieplan opgesteld zou worden. En er is niets nationaals aan: de cijfers laten wereldwijd een soortgelijke trend zien, van gender-hiërarchische landen (India) tot sterk egalitaire (Scandinavië). Wie zich inzet voor gendergelijkheid, schrijft Reeves, zou zich eigenlijk voor jongens moeten inzetten.
Hij maakt een interessante omkering van de Stem-beweging, de campagne om ook meisjes aan te moedigen om door te dringen in de door mannen bevolkte werelden van Science, Technology, Engineering en Mathematics (slechts 25 procent van alle werknemers in die sectoren is vrouw). Reeves wijst erop dat jongens hun mannelijkheid van mannen leren en we dus campagne moeten voeren om meer mannen in de Heal-wereld te krijgen: Health(care), Education, Administration en Literacy. Slechts zo'n 25 procent van de werknemers in die sectoren is man, terwijl jongens juist snakken naar voorbeelden van mannen die zorgen, onderwijzen, en verantwoordelijk en empathisch in het leven staan.
In feite zoeken Meijer, Jablonka en Reeves een vijfde triomf, de triomf van de man waarbij vrouwen zich veilig voelen. Niet omdat hij ze patriarchaal beschermt, maar omdat hij ze met rust laat, ze niet nodig heeft om zichzelf goed te voelen. Een man die aan zichzelf genoeg heeft.