Het Nederlands verdwijnt uit Noorwegen

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
24 oktober 2024
Oslo- Noorse jongeren die willen leren over d's en t's hebben vanaf dit schooljaar een probleem: de studie Neerlandistiek verdwijnt uit het land. De faculteit geesteswetenschappen van de Universiteit van Oslo schrapt de opleiding, waardoor deze nergens meer in Noorwegen te volgen is. Financiële én personele redenen liggen ten grondslag aan de beslissing. Volgens de universiteit zijn de studentenaantallen te laag om de kosten van het programma te rechtvaardigen. De beperkte instroom zorgt voor te weinig inkomsten om een universitair hoofddocent Nederlands aan te stellen. De Noorse wet verbiedt het inhuren van tijdelijke docenten als vervanging voor een vaste positie.
De Internationale Vereniging voor Neerlandistiek (ivn) die het Nederlands wereldwijd promoot, is teleurgesteld. Zij stelt dat er veel meer interesse was voor de taalstudie toen het programma beter georganiseerd was.
Het Noorse universiteitsmediumUniforuminterviewde de laatste twee docenten, professor Ronny Spaans en docent Malin Andrea Briggs, terwijl zij hun boekenkasten opruimen. Literatuurprofessor Spaans, de laatste die in het vak promoveerde, vertelt: 'Ik neem het belangrijkste mee, zoals correspondentie uit de jaren zestig, examens en scripties. Een vriend van me heeft een schoolgebouw in Hedmark gekocht. Daar, op zolder, plaats ik de geschiedenis van het vak. Wat achterblijft op kantoor, belandt helaas in de container.' 'Gelukkig heb ik een taalminnende partner', zegt Malin Andrea Briggs, 'dus het is niet erg als ik onze opslagruimte vul met deze boeken.' Met gemiddeld zo'n 35 studenten in de cursus was het Nederlands een van de grotere talen onder de kleine talen in Oslo, maar er waren er nog maar twaalf over tijdens Briggs' laatste les.
Spaans wijst erop dat zijn vak medewerkers van het ministerie van Buitenlandse Zaken heeft opgeleid die later diplomaten werden in België of Nederland, of vertalers van romans en andere belangrijke Nederlandse boeken, zoals het dagboek van Anne Frank. Het 'nut' en de 'maatschappelijke relevantie' zijn er wel degelijk, benadrukt hij, maar worden vaak niet gezien door universiteitsbesturen die vastzitten in rendementsdenken. Kleine taalstudies zijn dan gedoemd om te verdwijnen.
Opleidingen Nederlands in het buitenland draaien sowieso vaak verlies en worden daarom gesteund door de ivn en de Taalunie, maar deze organisaties hebben geen zeggenschap over het voortbestaan. Het verdwijnen van het Nederlands uit Oslo betekent een verdere afkalving van de Neerlandistiek in Scandinavië. Noorse studenten kunnen nog terecht in Stockholm (voor een bachelor) of Helsinki (voor twee losse modules).