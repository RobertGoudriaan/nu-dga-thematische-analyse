Mbappé heeft in Madrid zijn eigen belastingwet

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
13 juni 2024
Barcelona -'Bevrijd, opgelucht en trots' was Kylian Mbappé toen hij zijn handtekening zette onder een contract met Real Madrid. Begrijpelijk, want hij gaat eindelijk bij de kampioen van Europa voetballen, blijft de bestbetaalde speler van het continent en krijgt als welkomstgeschenk een nieuwe wet in de schoot geworpen die hem jaarlijks tientallen miljoenen euro's kan besparen: de wet-Mbappé. Zo heet die wet natuurlijk niet echt, maar wel in de volksmond, en de volksmond zit er in dit geval niet ver naast.
Deze regionale wet, een bedenksel van de neoliberale regiopresident Isabel Díaz Ayuso, is bedoeld om hoge inkomens en grote vermogens uit het buitenland naar Madrid te halen. Officieel heeft de wet-Mbappé helemaal niets te maken met de komst van Mbappé, een stelling die met name media uit de Spaanse hoofdstad uit alle macht proberen te verdedigen. Zonder al te veel succes. Deze week bestudeert het regiobestuur van Ayuso de wet, waarna deze zonder slag of stoot door de rechtse meerderheid in het regioparlement zal worden aangenomen.
Nu al is de regio Madrid een fiscaal paradijs voor de rijken. Ze betalen er minder belasting dan waar ook in Spanje. Dat kan omdat de regio's een zekere marge hebben om te bepalen welk percentage belasting ze innen bovenop het verplichte landelijke minimumtarief voor elke inkomenscategorie. Mbappé spaart er enkele miljoenen door uit. Met de nieuwe wet wordt het helemaal feest en kan de schade voor de schatkist oplopen tot tientallen miljoenen. Bij Real Madrid gaat Mbappé per seizoen een slordige tachtig miljoen euro verdienen, los van schnabbels voor bekende sportmerken - geschat op dertig miljoen - en extraatjes voor het winnen van prijzen. Als hij investeert in obligaties en bedrijven in Madrid kan het regionale tarief voor de inkomstenbelasting verdampen tot nul. Dan betaalt hij over zijn immense inkomen evenveel belasting als een Spaanse minimumloner.
Erg origineel is Ayuso niet. Twintig jaar geleden tekende David Beckham voor Real Madrid. Het inspireerde de toenmalige premier Aznar, partijgenoot van Ayuso en fervent fan van Real Madrid, tot invoering van de wet-Beckham. Buitenlandse grootverdieners kwamen voortaan weg met een minimale belastingaanslag. De wet werd in 2014 ingetrokken: ietsje te schrijnend in tijden van crisis.