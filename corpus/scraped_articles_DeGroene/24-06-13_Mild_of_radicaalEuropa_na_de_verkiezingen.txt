Mild of radicaal? Europa na de verkiezingen

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
13 juni 2024
De vraag die zich aandient na de winst van de radicaalrechtse partijen bij de Europese verkiezingen is: slaan deze partijen uit eigen nationaal belang een gematigde toon aan? Of gaan zij op ramkoers met Brussel?
De Europese verkiezingscampagnewas misschien wel de kortste campagne ooit in Nederland. Dit had natuurlijk alles te maken met het feit dat de PVV voor de eerste keer deelnam aan de regeringsonderhandelingen, en dat de vorming van het nieuwe kabinet bijna al onze politieke aandacht opslokte. Je zou bijna gaan denken dat Europa er niet toe doet.
Niets is minder waar. De Europese verkiezingen vonden dit jaar plaats tegen de achtergrond van enorm grote veranderingen. Oorlog op het Europese continent en in Gaza, een klimaatcrisis en snel veranderende geopolitieke verhoudingen. Van oudsher werd het Europees Parlement in het Nederlandse publieke debat vaak weggezet als machteloos en irrelevant. Maar dat is een achterhaald idee. Niet alleen heeft het Europees Parlement, op het Indiase Congres na, het grootste democratische mandaat ter wereld, groter nog dan het Amerikaanse Congres, het bepaalt ook de helft van de wetgeving van EU-lidstaten, die samen een van de grootste economieën ter wereld vormen, op de Verenigde Staten en China na.
De opkomst was net iets hoger dan in 2019 en de centrum-rechtse Europese Volkspartij van de huidige Europese Commissie-voorzitter Ursula von der Leyen werd opnieuw de grootste. Tegelijkertijd wonnen radicaal-rechtse partijen, vooral in grote lidstaten als Duitsland, Frankrijk en Italië, veel zetels. In Frankrijk besloot de Franse president Emmanuel Macron zelfs nieuwe parlementsverkiezingen uit te schrijven, nadat bleek dat de radicaal-rechtse partij van Marine Le Pen meer dan twee keer zoveel stemmen had gekregen als zijn partij Renaissance.
De Europese verkiezingsuitslag bepaalt de beleidsrichting van de EU voor de komende jaren. Hoe gaat Europa om met de steeds duidelijker wordende gevolgen van klimaatverandering, met de toenemende spanning tussen China en de Verenigde Staten en met de achterblijvende economische groei ten opzichte van andere delen van de wereld?
Sinds de eerste directe verkiezingen voor het Europees Parlement in 1979 werd de Brusselse politiek gedomineerd door een blok van midden-rechtse en midden-linkse partijen. Nu, 45 jaar later, zijn de Europese Volkspartij en de centrum-linkse partijfamilie Socialisme & Democratie weer de grootste, maar is het parlement ook sterk gefragmenteerd met een groter aantal radicaal-rechtse en nationalistische parlementsleden dan ooit tevoren. De radicaalrechtse partijfamilies van Le Pen, waartoe ook de PVV behoort, enerzijds en die van de Italiaanse premier Giorgia Meloni anderzijds hebben flink veel zetels gewonnen, voornamelijk ten koste van de liberale en groene partijgroepen in het Europees Parlement.
Deze ruk naar rechts diende zich in Nederland in november vorig jaar al aan met de verkiezingswinst van de PVV onder leiding van Geert Wilders, en een jaar eerder in Italië met de overwinning van de Broeders van Italië van Giorgia Meloni. De twee rechts-radicale partijfamilies onderhandelen nu over een mogelijke samenwerking om zo meer middelen en invloed te krijgen in Brussel. Als deze samenwerking van de grond komt, wordt het rechts-radicale blok mogelijk net zo groot als de middenpartijen.
De vraag is nu wat de mogelijke gevolgen zijn van de ruk naar rechts. Op de korte termijn zal de uitslag van invloed zijn op de Europese banencarrousel. Het Europees Parlement moet de nieuwe voorzitter en leden van de Europese Commissie goedkeuren. De vraag is of voorzitter Ursula von der Leyen genoeg steun zal krijgen voor een tweede termijn. In 2019 werd Von der Leyen met een nipte meerderheid van negen stemmen gekozen en moest ze hiervoor veel concessies doen aan de groene en progressieve partijfamilies.
Met het nieuwe gefragmenteerde parlement moet Von der Leyen nu mogelijk nog meer concessies doen, wellicht ook aan de radicaal-rechtse partijfamilies. Dit kost haar weer stemmen bij de middenpartijen, die tot nu toe niet met radicaalrechts wilden samenwerken. Als de regeringsleiders in de Europese Raad Von der Leyen als voorzitterskandidaat voordragen, kan steun vergaren in het parlement lastig worden.
De ruk naar rechts is op delange termijn mogelijk nog belangrijker. De verkiezingsuitslag bepaalt de beleidssteun voor de komende jaren, en daarom zijn de Europa-standpunten van de radicaal-rechtse partijen van belang. Radicaalrechtse partijen in Europa, waaronder de PVV, zijn van oudsher de meest eurosceptische partijgroep. In de afgelopen jaren hebben ze echter een soort revolutie doorgemaakt als het om Europa gaat: van 'exit-scepticisme' naar 'hervormingsscepticisme'.
In het verleden kon je het gedachtegoed van radicaal-rechts het beste als exit-scepticisme bestempelen. Er bestond felle oppositie tegen het Europese project en tegen EU-lidmaatschap. Tegenwoordig wil echter bijna geen partij het EU-lidmaatschap van het eigen land opgeven, maar wel de EU van binnenuit hervormen (hervormingsscepticisme). Dit roept twee vragen op: waarom hebben deze partijen deze draai gemaakt? En in welke richting willen ze de Europese Unie duwen?
Laten we met de oorzaken van de draai beginnen. Uit mijn boekEuroscepticism and the Future of European Integrationblijkt dat de Brexit hierbij een cruciale rol heeft gespeeld. Voor eurosceptici op het Europese continent werd de Brexit een soort experiment. Kon Margaret Thatcher haar land en partij nog op een euro-realistisch standpunt verenigen, met als motto 'maximale economische integratie met minimale politieke integratie', het lukte haar opvolgers niet om de meerderheid van de Britten van het nut van Europese samenwerking te overtuigen. De Britse scepsis mondde uiteindelijk uit in het Brexit-referendum van juni 2016. Toen de Britten besloten de Unie te verlaten, werden ze een soort proefkonijn voor alle andere lidstaten. De Brexit werd de graadmeter van het succes van mogelijke uittreding van andere lidstaten. De chaos omtrent de Brexit bracht exit-scepticisme al snel in diskrediet. De Monty Python-achtige implosie van het politieke project van voormalig Brits premier Boris Johnson leidde op het Europese continent tot veel meer steun voor EU-lidmaatschap onder burgers. Dit was een belangrijke reden voor de draai van radicaal-rechtse partijen van een exit naar meer nadruk op de hervorming van de Europese Unie.
Maar er gebeurde nog meer. De omslag had ook te maken met het mislukte verkiezingsjaar na de Brexit. In 2017 vonden er verkiezingen plaats in onder andere Duitsland, Frankrijk en Nederland. Tijdens deze verkiezingen deed radicaal-rechts het minder goed dan verwacht werd op grond van de peilingen. Vooral de ruime nederlaag van Le Pen in de tweede ronde van de presidentsverkiezingen viel op. President Macron had na vijf jaar aan het roer van Frankrijk te hebben gestaan in populariteit ingeboet, en Le Pen probeerde hier gebruik van te maken. Een belangrijk keerpunt in de campagne bleek een televisiedebat vlak voor de stembusgang. Tijdens dit debat maakte Macron gehakt van Le Pens plannen voor een euro-exit. Toen Macron de plannen van Le Pen om weer een nationale munt (de franc) in te voeren ter discussie stelde, had Le Pen geen goed antwoord paraat. Toen Le Pen aangaf dat ze de twee munten naast elkaar wilde laten bestaan, greep Macron onmiddellijk zijn kans. 'Een boer koopt zijn producten in euro's, maar hij betaalt zijn arbeiders in francs? Hoe gaat zoiets werken?' vroeg hij. Le Pen leek uit balans, en verloor het debat.
Deze ervaring is één voorbeeld van hoe slechte verkiezingsuitslagen de Europa-standpunten van radicaal-rechtse partijen veranderden. In reactie op de Brexit en het verkiezingsjaar 2017 zwakten radicaal-rechtse politici, zoals Le Pen in Frankrijk en Matteo Salvini in Italië, die in het verleden Frexit en Italexit een warm hart toe droegen, hun enthousiasme voor het verlaten van de Unie af. Exit-scepticisme maakte plaats voor hervormingsscepticisme.
Nu hebben 'hervormings-eurosceptische'partijen in het Europees Parlement een groot aantal zetels gewonnen, dus nu komen we uit bij de tweede vraag: in welke richting willen deze partijen de Europese Unie eigenlijk gaan veranderen? Er lijken zich twee vormen van hervormingsscepticisme af te tekenen: een radicalere en een mildere vorm.
De Europa-strategie van de Hongaarse premier Viktor Orbán is een goed voorbeeld van de radicale vorm. Orbán probeert zoveel mogelijk geld en concessies uit Brussel te krijgen, terwijl hij tegelijkertijd de EU van binnenuit probeert uit te hollen door obstructiepolitiek. Denk hierbij aan het gebruik van veto's omtrent de Europese steun voor Oekraïne.
Het boegbeeld van de gematigde vorm van hervormingsscepticisme is de Italiaanse premier Giorgia Meloni. In tegenstelling tot Orbán staat zij pal achter Oekraïne en heeft ze Italië weer midden in het westerse bondgenootschap gezet door uit het project van de Chinese Zijderoute te stappen. Daarnaast probeert zij de Europese besluitvorming naar haar hand te zetten om zo nationale beleidsdoelen te bereiken die belangrijk zijn voor haar kiezers, bijvoorbeeld Europees immigratie- en defensiebeleid, maar tegelijkertijd wijst ze meer Europese samenwerking op het gebied van klimaat af. Meloni lijkt Europees georiënteerd, maar alleen als deze Europese samenwerking haar nationale beleidsdoelen ondersteunt.
De vraag is welke van deze twee vormen dominant zal gaan worden in Europa. Het machtsrealisme van Meloni wordt wellicht een voorbeeld voor andere partijen. Meloni heeft bereikt wat veel radicaal-rechtse politici in de meeste andere landen tot nu toe nog niet is gelukt, maar wat wel hun doel is: zichzelf in het hart van de macht vestigen, een stabiele regering vormen en met succes door de instellingen van het land marcheren. Na anderhalf jaar aan de macht heeft Meloni haar stempel weten te drukken op de publieke omroep en de hele culturele sector, en posten voor aanhangers kunnen claimen, met alle zorgen voor de rechtsstaat die hierbij komen.
Wat de Europese verkiezingen betreft liet Meloni ook heel andere geluiden horen dan bijvoorbeeld Orbán. In tegenstelling tot Orbán vermeed ze harde kritiek op de Europese Unie. Vanwege dit succes flirtte Marine Le Pen tijdens de verkiezingscampagne al openlijk met samenwerking, ook al hield Meloni zelf de boot af. Ook zette Le Pen de partij Alternative für Deutschland uit haar partijgroep vanwege te extreme uitspraken en schandalen omtrent Russische inmenging.
Met dit alles in het achterhoofd zou je kunnen denken dat hervormingsscepticisme bij radicaal-rechts de komende jaren de boventoon gaat voeren, en men zich dus constructiever zal opstellen als het om Europa gaat. Maar ontwikkelingen buiten de Europese Unie zelf zouden weleens roet in het eten kunnen gooien. De uitslag van de Amerikaanse presidentsverkiezingen bijvoorbeeld zal van essentieel belang zijn. Net zoals de desastreuze gevolgen van de Brexit dat deden, heeft president Joe Biden in het Witte Huis de scherpe randjes van de anti-Europa-standpunten van radicaal-rechts afgehaald. Waar voormalig president Donald Trump zijn steun voor de Brexit niet onder stoelen of banken stak, staat Biden pal achter het Europese idee, zowel politiek als diplomatiek.
De vraag is hoe radicaal-rechtse partijen zullen handelen als hun van oudsher eurosceptische houding wordt aangemoedigd door de terugkeer van Trump in het Witte Huis. Het is niet onwaarschijnlijk dat de constructievere houding van iemand als Giorgia Meloni dan slechts een masker blijkt te zijn. Meloni heeft met haar beleid omtrent abortus en inmenging in de publieke omroep in Italië al haar andere gezicht laten zien. Dit zou niet alleen voor radicaal-rechts in Italië kunnen gelden, maar ook voor Nederland waar Wilders zijn radicale plannen voor een Nexit in de ijskast heeft gezet.
Hoe zal de nieuwe Nederlandseregeringscoalitie zich de komende jaren gaan verhouden tot Europa? Gaat het nieuwe kabinet Meloni achterna, of kopieert men liever Orbán als het om Europa gaat? Het blijft natuurlijk koffiedik kijken, maar er zijn nu al verschillen te benoemen met betrekking tot de recente ervaringen in Italië. Anders dan de regering van Meloni lijkt de nieuwe Nederlandse regeringscoalitie aan te sturen op een ramkoers met Brussel. In het hoofdlijnenakkoord gaat het, buiten de in lijn met Europa liggende Oekraïne-standpunten, vooral over optouts en uitzonderingen, en een lagere financiële afdracht aan Brussel. Het lijkt heel lastig om deze voorstellen in Brussel te verzilveren. Voor een opt-out heb je een verdragswijziging nodig, en waarschijnlijk moet er eerder meer dan minder geld bij om de Europese veiligheid te garanderen en de buitengrenzen te versterken.
Als de opt-outs, uitzonderingen en lagere afdracht inderdaad moeilijk uitvoerbaar blijken te zijn, zou de Europese Unie weleens als de boeman kunnen worden neergezet. Dit is immers niet alleen een beproefde strategie van Orbán, maar ook van Wilders en de PVV. We moeten niet vergeten dat het referendum over het Grondwettelijk Verdrag in 2005 de politieke alleingang van Wilders buiten de vvd inzette. Wilders pleitte in recente PVV-partijprogramma's nog voor een Nexit. Nu geeft hij aan niet langer aan dit standpunt vast te houden, maar de vraag is voor hoe lang. De andere regeringspartijen, vooral de vvd, zullen wellicht minder radicaal zijn als het om Europa gaat. Dit zou kunnen betekenen dat Europa een splijtzwam wordt in het kabinet.
Italië is in vergelijking met Nederland veel meer afhankelijk van steun uit Brussel. Het EU-lidmaatschap helpt de druk van de markten vanwege de hoge Italiaanse staatsschuld te verlichten, en door de geografische ligging aan de Middellandse Zee is het land een toegangspoort voor migranten. Deze factoren maken het misschien makkelijker om in te zien dat een sterker Europa in het belang is van Italië. De nieuwe Nederlandse regering lijkt zich ten aanzien van Europa in een mentaal isolement te bevinden. Zij lijkt zich te willen onttrekken aan de nieuwe geopolitieke en geo-economische werkelijkheid.
Dit is niet nieuw in Nederland. In zijn boekReis naar het continentwees Mathieu Segers er al op dat Nederlandse regeringen in het verleden vaak hun heil zochten buiten Europa, vooral in trans-Atlantische bondgenootschappen. Maar gezien de draai die de Verenigde Staten heeft gemaakt naar Azië, zelfs onder de huidige president Biden, om de macht van China in te perken, kan Nederland niet sterk leunen op een Amerikaans bondgenootschap. Door een sterker Amerikaans isolationisme staat het functioneren van de Navo ook toenemend onder druk. Dit zal alleen maar lastiger worden als Trump terugkeert in het Witte Huis.
De nieuwe Nederlandse regering kan zich niet zomaar afsluiten voor deze ontwikkelingen. We moeten afwachten hoe de nieuwe regeringsploeg dit gaat doen. We zullen niet alleen in Nederland, maar ook in Europa als geheel, moeten afwachten hoe radicaal-rechts zich tot het Europese project en het westerse bondgenootschap gaat verhouden. Of dit constructief zal zijn, is nog maar zeer de vraag.
Filippo Monteforte / AFP / ANP | De radicaal-rechtse partijfamilie van Giorgia Meloni heeft flink veel zetels gewonnen. Rome, 10 juni