Vrouwenmoord 107 is de druppel voor Italië In de wereld

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
30 november 2023
Rome - Non una di meno, insieme siamo partite insieme torneremo!('Niet eentje minder, samen uit, samen thuis!') scandeerden honderdduizenden demonstranten afgelopen zaterdag in Rome en overal elders in Italië. De aanleiding was de moord op de 22-jarige studente Giulia Cecchetin in de avond van 12 november door haar afgewezen vriendje Filippo Turetta, ook 22. Beiden student biomedische technologie aan de universiteit van Padua, met een klein verschil: Giulia zou in de week volgend op haar moord haar bul hebben gekregen, Filippo had nog wat tentamens te gaan. En dat was een van de vele onvoorstelbare redenen waarom de na drie jaar plakken en trekken afgewezen Filippo zijn zorgvuldig voorbereide moord heeft gepleegd.
Giulia moest wachten op hem, en niet doorgaan met haar eigen leven, zoals gepland. Direct na haar bul zou ze een opleiding beginnen aan de International School of Comics van Reggio Emilia om illustratrice van kinderboeken te worden, haar grote droom.
Nu hangen Giulia's tekeningen in de etalages van heel Italië, tot in de kleinste dorpjes aan toe. Filippo is na een vlucht van zeven dagen uiteindelijk ergens langs de snelweg bij Leipzig opgepakt door de Duitse politie en inmiddels uitgeleverd aan Italië, waar hij in isolement zit in de gevangenis van Verona. Femicide nummer 107 van dit jaar in Italië, nog niet eens het record, want in 2021 waren het er 113.
Het verhaal van Giulia is voor Italië de omslag van 'het zoveelste geval' naar de nationale schreeuw:Basta,nu is het genoeg! De term 'femicide' slaat op de specifieke moord op een vrouw door een mannelijke (ex-)partner of echtgenoot en komt in alle landen ter wereld voor. Vaak wordt beweerd dat de getallen in bijvoorbeeld Nederland nog hoger zijn dan in landen met een machocultuur als Italië, maar het is een lastige rekensom. Volgens het cbs zijn in Nederland dit jaar 43 vrouwen slachtoffer van femicide geworden. Nederland heeft ruim zeventien miljoen inwoners en Italië krap 59 miljoen, dus relatief klopt de bewering. Maar gevallen als die van deze twee keurige studenten uit solide families in het rijke en ontwikkelde Padua komen in Italië weer meer voor.
'Filippo is een kerngezonde zoon van het patriarchaat dat Italië nog altijd in zijn tang houdt', schreef Giulia's oudere zus Elena op Instagram aan de familie van de dader. 'Geen enkel excuus voor julliebravo ragazzo(goede jongen).'