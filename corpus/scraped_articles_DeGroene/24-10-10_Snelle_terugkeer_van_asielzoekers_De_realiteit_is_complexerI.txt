'Snelle' terugkeer van asielzoekers? De realiteit is complexer In het nieuws

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
10 oktober 2024
In het najaar van 2015 was ik aanwezig in de rechtbank in Den Bosch. Voor mij lag de kleine Maheder in een buggy te sabbelen op een speen. Ze was vijf maanden oud en staatloos. Naast haar zaten haar ouders. Ze zeiden uit Eritrea te komen, maar konden dat volgens de ind niet voldoende bewijzen. Het gezin moest daarom het land verlaten en terug naar: Eritrea. Maar dat kon niet, want naar Eritrea, een onveilig land, mocht niemand worden uitgezet. Een catch-22. Ze leefden al jaren in limbo, van de straat naar vreemdelingendetentie naar gezinsopvang en weer naar de straat. Er waren nieuwe documenten, brieven van hun vroegere schooldirecteur, een getuigenis van een ambassadeur, die hun verhaal bevestigden. Hun advocaat had de rechter gevraagd de zaak opnieuw te bekijken.
'Snellere' terugkeer. Het kabinet van het-strengste-asielbeleid-ooit wil er vol op inzetten. Een van de eerste werkbezoeken van PVV-minister Marjolein Faber was dan ook aan de Dienst Terugkeer en Vertrek in Sint Annaparochie. Maar dit is niet het eerste kabinet dat hamert op 'snelle' terugkeer van afgewezen asielzoekers. Al in de jaren negentig van de vorige eeuw zette Job Cohen, destijds PvdA-staatssecretaris voor Asiel en Migratie, daarop in. Evenals alle daaropvolgende kabinetten.
Het klinkt ferm en simpel. Maar, zoals ook Brechtje Keulen verderop in dit nummer (pagina 34) laat zien met het levensverhaal van Viktor, de terugkeerwerkelijkheid is vaak complexer dan dat.
'Streng, doch rechtvaardig' noemde Cohen zijn asielbeleid. Streng, strenger, strengst is al jaren het devies, 'rechtvaardig' is met dit nieuwe kabinet definitief ten grave gedragen. Onverbloemd hardvochtig is het recente kabinetsbesluit om mogelijk tweehonderd Afghaanse bewakers tóch niet te laten overkomen naar Nederland. Deze zomer nog had het kabinet besloten dat ze mochten komen, samen met hun gezinnen, op verzoek van de meerderheid van de Tweede Kamer. Ze lopen gevaar vanwege hun samenwerking met de Nederlanders. Een aantal bewakers is al door de Taliban vermoord. Nu trekt dit kabinet het besluit weer in, met een briefje zonder toelichting. Alleen een rekensommetje met de vermeende kosten werd erbij gegeven.
Even onrechtvaardig is het plan om Syriërs die in Nederland asiel hebben gekregen maar nog geen permanente verblijfsvergunning hebben, terug te sturen naar Syrië, zoals PVV-leider Geert Wilders eind september op X aankondigde te gaan doen. Hij vindt dat Syrië veilig genoeg is. Normaliter bepalen ambtsberichten van het ministerie van Buitenlandse Zaken of een land wel of niet veilig wordt verklaard. Maar minister Faber heeft al laten weten dat die wat haar betreft niet heilig zijn. 'Er zijn ook andere bronnen', zei ze. Welke dat zijn wilde ze niet zeggen.
Het Syrië van president Bashar al-Assad is echter voor vrijwel niemand veilig. Er is bovendien een grote groep Syrische statushouders die extra gevaar loopt vanwege hun politieke overtuiging.
Vluchtelingen bang maken met borden bij azc's met de tekst: 'Hier werken we aan uw terugkeer', een niet bestaande asielcrisis uitroepen, onveilige landen als veilig verklaren, het parlement buiten spel zetten met een noodwet om 'vergaande' asielmaatregelen te kunnen doorvoeren. Er wordt over al deze plannen gepraat alsof het een spelletje is: 'Hoever kunnen we de regels oprekken? Spannend!' Ondertussen worden in al dit lawaai vluchtelingen steeds verder gedehumaniseerd. Voor het gemak vergeet men dat die regels en richtlijnen een reden van bestaan hebben, dat ze er zijn ter bescherming van fundamentele mensenrechten. Er wordt beslist over de levens van mensen.
En Maheder? Zij is nu negen jaar oud en woont haar hele leven al in azc's. De advocate heeft nog meer bewijs gevonden dat ze uit Eritrea komen, maar er zit geen beweging in hun zaak. De moeder is in therapie vanwege psychische klachten, Maheder ook.
'Rechtvaardig' is met dit nieuwe kabinet definitief ten grave gedragen