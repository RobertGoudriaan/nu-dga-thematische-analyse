Triomf van de jonge-mannenwoede Opnieuw vier jaar Trump Verslag van de cultuuroorlog

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
14 november 2024
De herverkiezing van Donald Trump is goed nieuws voor het ecosysteem van rechtse influencers. Nu de 'manosfeer' zich met griezelige leuzen op de borst slaat, moeten de Democraten zich op een antwoord bezinnen.
'Jouw lichaam, mijn keuze.Voor altijd.' Dat schreef de uiterst rechtse influencer Nick Fuentes op 5 november op X. Hij nam ook een filmpje op. 'Hé bitch, wij hebben de macht over je lichaam', treitert hij daarin. 'Raad eens: gasten winnen weer, oké? Mannen winnen weer.'
'Mijn keuken, jouw werkplek', schreef een gebruiker op X.
'En je moet ook een sandwich voor me maken', schrijft manfluencer Andrew Tate onder een de post van een vrouw die zich erover beklaagt dat ze naar haar werk moet terwijl net democratisch is besloten dat zij minder rechten heeft dan mannen.
Donald Trump wordt weer president van de Verenigde Staten en die uitslag van de verkiezingen kan op talloze manieren worden verklaard. Harris sprak te veel of te weinig over economie, Trump spreekt patriottisme aan, Joe Biden had eerder moeten opstappen. Een van de nieuwe geldende verklaringen is Trumps inbedding in het bloeiende rechtse influencer-ecosysteem, de manosfeer. Daar kon hij een generatie bereiken bij wie door schermgebruik en isolement, door de willekeurige vermenging van politiek, entertainment en privé, het intieme domein ver is gepolitiseerd.
Deze campagne schoof Trump geregeld aan bij podcasts met een grotendeels jong, grotendeels mannelijk publiek en bereikte daarmee een enorme doelgroep, in zulke grote percentages dat de analyses meteen kwamen. Vrouwen tussen 18 en 29 jaar stemden ruim voor Kamala Harris, terwijl hun mannelijke tegenhangers naar rechts trokken, naar Donald Trump. Hecht de nieuwe generatie meer aan conservatieve denkbeelden, voelen jonge mannen zich in het nauw gedreven door het feminisme en zo ja, hoelang al? Democraten hebben de macht over de mainstream media, hoor je vaak, maar de manosfeer is al zo invloedrijk dat die nauwelijks alternatief te noemen is - volgen we hier zienderogen de apotheose van de cultuuroorlog?
Het lijkt er wel op. Ja, er zijn veel verklaringen voor deze uitslag, maar waar de emotie zat, direct na de verkiezingsdag, was bij mensen die zich zorgen maken dat hun rechten worden afgepakt en bij mensen die verrukt zijn over het idee dat ze hun ideologie aan de rest van de maatschappij kunnen opleggen.
Politiek vloeit voort uit cultuur. Dat is de doctrine van de invloedrijke mediamagnaat Andrew Breitbart. De ideeën die je meekrijgt via de kanalen die je volgt, de kunst en cultuur die je opsnuift, vormen je ideologie. Een politieke oorlog is in die redenatie het gevolg, niet de oorzaak van een culturele oorlog. Wil je mensen ideologisch bewegen, dan moet je doordringen tot in hun leefwereld. InThe Atlanticbeschrijft Spencer Kornhaber hoe na de verkiezingen van 2016 links-liberalen erop waren gericht invloed uit te oefenen op de mainstream kanalen: Hollywood, televisieseries, kranten. En hoewel ze een goede meme in handen had en aanschoof bij een populaire podcast, was ook Harris' campagne in de eerste plaats daarop gericht: mensen bereiken via officiële kanalen, met een officieel verhaal.
Maar het discours loopt niet via de officiële weg. Online werd de cultuuroorlog de afgelopen campagne stevig aangewakkerd, een klassieke volgens de definitie van James Davison Hunter. Hij somde in de jaren negentig een lijst met onderwerpen op die een polariserende kloof trokken door zijn maatschappij, zoals abortus, wapenpolitiek, scheiding van kerk en staat. Zijn term,culture war,is niet kritiekloos ontvangen. De belangrijkste tegenwerping is dat Amerikanen nog altijd meer hebben dat hen verenigt dan scheidt. Een andere is dat cultuuroorlog niet organisch is, maar gecreëerd kan worden, door politici en media als proxy voor de echte machtsstrijd.
Of die nou geconstrueerd is, of versterkt of niet: de cultuuroorlog woedt. En in ieder geval in de Verenigde Staten wordt hij niet alleen gevoerd tussen Democraten en Republikeinen, maar ook tussen de twee grote sekses.
De inzet van de strijdis het vrouwenlijf. Zowel de campagne van Harris als die van Trump richtte zich op gender(on)gelijkheid. In het geval van Harris: die liet zich steunen door feministische popsterren zoals Taylor Swift en Beyoncé, richtte zich nadrukkelijk op het handhaven van abortusrechten en verdedigde zichzelf en andere vrouwen tegen de door Republikeinen herhaalde sneer dat haar kinderloosheid gelijk zou staan aan immoraliteit. Ze schoof ook aan bij de podcastCall Her Daddy,waarin jonge vrouwen met gasten in gesprek gaan over maatschappij, seks en relaties.
Op TikTok en Instagram werd ze gesteund door veelal jonge vrouwen die creatieve memes van haar deelden, variaties op een speech van haar over de kokosboom, waarin ze uitlegt dat mensen niet bestaan in een vacuüm, niet zomaar uit een boom zijn komen vallen, maar op de wereld zijn in de context van alles wat voor hen bestond.
Maar Trump viste in een grotere vijver. Hij richtte zich op het miljoenenpubliek van podcaststerren zoals vechtsporter en stand-upcomedian Joe Rogan. Hij hulde zich in een walm van testosteron afkomstig van YouTube-streamers die pochen met ondernemerschap, expliciete vrouwenhaat, crypto-hacks en fitness. Zijn kandidaat-vicepresident, de tot het katholicisme bekeerde JD Vance maakte Harris uit voor kinderloos kattenvrouwtje. Intussen was al gebeurd wat Trump jaren geleden voorzichtig had beloofd: het Amerikaans Hooggerechtshof verwierp Roe vs. Wade, de zaak die een landelijk recht op het beëindigen van een zwangerschap garandeerde, en minstens twintig staten maakten abortus min of meer illegaal. Een feit dat hem deze verkiezingen niet, zoals Democraten hoopten, op een afstraffing kwam te staan.
Over de hele linie zijn de Verenigde Staten een stukje naar rechts opgeschoven, maar mannen tussen de achttien en 29 jaar spannen de kroon. Afgelopen jaar verschenen verschillende internationale studies naar de politieke en ideologische voorkeuren van de jongste stemgerechtigden, en allemaal concludeerden ze: voor het eerst in de geschiedenis hoeft het van deze generatie niet zo nodig progressiever. Generatie Z grijpt naar traditionele denkbeelden en twijfelt aan de waarde van de democratische rechtsstaat. Van Zuid-Korea tot West-Europa en Noord-Amerika. Vooral jongens zeggen dat het feminisme te ver is gegaan.
Maar waar uit die studies nog geen groot verschil viel op te maken tussen de denkbeelden van jonge mannen en jonge vrouwen, tijdens afgelopen Amerikaanse presidentsverkiezingen zie je dat wél terug.
In The New Yorker beschrijftJia Tolentino het 'veelkoppige monster' van onverschilligheid en minachting dat uit de verkiezingscijfers naar voren komt. Vrouwen waren in de jaren zeventig conservatiever dan mannen, dichtten de kloof in de jaren tachtig en waren vanaf de jaren negentig liberaler dan Amerikaanse mannen. 'De eenvoudigste verklaring hiervoor is het overtuigendst: vrouwen, die onderwijs kregen en macht op de werkvloer en economische onafhankelijkheid verwierven, voelden zich eerder aangetrokken tot een partij die gelijkheid waardeerde dan een die hiërarchie waardeerde. Met geboortebeperking, met veilige en legale abortus (...) kregen vrouwen de controle over hun eigen leven.'
Nog eens dertig jaar later blijken de meiden te brutaal, hebben ze een voorsprong in educatie, zetten ze met #MeToo de aanval in tegen mannen die hun macht misbruiken. Ze zwaaien de scepter over popcultuur, media en grote delen van de wetenschap.
Het 'gladde, gepolijstegirlboss-feminisme' voerde even de culturele boventoon en dat maakte volgens Tolentino dat een bepaalde groep zijn greep verloor op de maatschappij: mannen. Hegemonische mannelijkheid is een term van de Amerikaanse socioloog Raewyn Connell. Zij beschrijft een waaier van masculiniteiten, maar wijst er een aan die in het Westen lang als norm gold: het idee dat de goede man dominant is, over vrouwen, minderheden, over elke groep die als 'zwakker' dan hij kan worden geïnterpreteerd. In het nauw gedreven, van zijn vanzelfsprekend dominante positie beroofd, maakt de hegemonisch masculiene man rare sprongen, zijn verdediging is agressief en intimiderend. Zijn woede doet het goed op sociale media.
En dus kwam er in 2016 een presidentskandidaat die beloofde decennia aan sociaal-culturele verschuivingen terug te draaien en witte mannen weer bovenaan de hiërarchie te zetten. Wat acht jaar geleden als een verrassing kwam, een man die openlijk opschepte over het misbruiken van vrouwen werd president van de Verenigde Staten, voelt nu griezelig bekend.
Sindsdien is er veel te doen geweest over de rol die Twitter en Facebook speelden in het versterken van zijn politieke invloed. Terwijl hij daar tekeerging, werd door het in meerderheid Democratisch Congres hard gewerkt aan socialemediaregulering, wat er na de bestorming van het Capitool in 2021 toe leidde dat Trump van Twitter af werd gegooid. Grote tech-bedrijven zagen zich door de politiek gedwongen aan strenge contentmoderatie te doen en politieke berichten streng te controleren. Dat alles zorgde er niet voor dat extreem-rechts gedachtegoed verdween, of anarchisme het internet verliet. Het was alleen niet meer zichtbaar op de grote platforms.
Trumps aanhangers zijn niet in aantal geslonken, trokken zich slechts tijdelijk terug in obscure hoekjes van het internet, woedend, zinnend op wraak. Ze slepen hun messen, voedden een nieuwe generatie jongens met het idee dat hun een geboorterecht was afgenomen, dat er archetypes voor mannen en vrouwen zijn, dat er een rolverdeling is en dat zij in die rolverdeling de baas zijn; de nieuwste groep stemgerechtigden, die Trumps eerste termijn niet als volwassenen volgde en daarom het fenomeen 'Trump' nu pas écht meemaakt.
Op algoritmisch georganiseerdetijdlijnen waar entertainment, privéberichten, nieuws en politiek willekeurig door elkaar heen lopen, doken de afgelopen jaren conservatieve ideeën op in allerlei soorten en vormen. Er waren de 'tradwives' op TikTok en Instagram, de livestreamers die jonge ondernemers van het nut van cryptovaluta overtuigden, anti-woke podcasters, er was de 'manosfeer' waar jonge mannen leerden hun onzekerheid en woede te kanaliseren in haat. In de luwte bouwde Trump verontwaardigd zijn eigen Truth Social, verschoof zijn electoraat naar onder meer Telegram, en werd culturele content, zoals over gender-essentialisme, langzaam maar zeker politiek.
Die groepen organiseerden zich haast vanzelf, Trump hoefde zich alleen maar met hen op één lijn te plaatsen. Joe Rogan is met elf miljoen luisteraars per aﬂevering de vaakst beluisterde van de Verenigde Staten. Minder dan een vijfde van zijn luisteraars is vrouw, en meer dan de helft is tussen de 18 en 34. Charlie Kirk (plaats 4) tourde voor Trump langs universiteitscampussen om 'traditionele Amerikaanse waarden' te herstellen. Tucker Carlson (plaats 6) schoof aan bij een rally van Trump in swingstate Arizona. Zulke statistieken kun je niet een op een vertalen naar de verkiezingsuitslag, maar tonen wel aan hoe duidelijk Trump inzette op jonge mannen. Onder hen stemde uiteindelijk zo'n 56 procent op Trump.
'You are the media now',schreef X-eigenaar Elon Musk aan ruim tweehonderd miljoen volgers als een van zijn victoriekreten na de winst van Donald Trump. Sinds ruim twee jaar is de rijkste man op aarde ook eigenaar van een van de invloedrijkste sociale-mediaplatforms. En sinds hij de teugels in handen heeft is het platform rap verrechtst. Trump is er weer welkom, en sinds afgelopen zomer is Musk zelf ook een trouwe supporter van de herkozen president. Hem is zelfs een belangrijke positie in diens kabinet beloofd. Musk zet volop in op de cultuuroorlog: hij spreekt op zijn eigen platform schande van het dalende geboortecijfer in de VS, zegt Taylor Swift wel eventjes te zullen bezwangeren wanneer zij haar steun uitspreekt voor Kamala Harris, deelt statistieken van vrouwen die mannen voorbijstreven in het hoger onderwijs en lokt daarmee reacties uit die druipen van nijd en rancune.
Een klein overzicht vaneen-tweetjes. Musk, die tijdens de uitslagenavond Donald en Melania Trump vergezelde op hun landgoed Mar-a-Lago, was in de aanloop naar de verkiezingen te gast bij podcastveteraan Joe Rogan, net als de Republikeinse kandidaat-vicepresident JD Vance waarin het steeds uitgebreid en vleiend over de voormalig president ging. Trump was er ook te gast, ruim een uur, waarbij Rogan hem 'de grootste die er is' noemde. Zijn eigen geraaskal noemde Trump daar zelf 'weven', en al wevend paaide hij de jonge mannelijke luisteraars van Rogan met beloftes van een afgeschafte inkomstenbelasting en speculaties over leven op Mars. Musk en Trump, die samen zeventien kinderen hebben bij zes vrouwen, zijn inmiddels net als Vance overtuigd voorstanders van 'familiewaarden'.
Een kleine maand geleden, vlak voor Vance in debat zou gaan met zijn Democratische tegenkandidaat Tim Walz stopte Elon Musk met shitposten op X en in plaats daarvan riep hij zijn volgers op om zich te registreren om te stemmen, inclusief een linkje. Die posts waren volgensWiredeen dag later meer dan dertig miljoen keer bekeken. Het discours vindt online plaats - dat weten Musk en Trump allebei goed, niet op televisie of op de opiniepagina's van grote kranten. Harris heeft dat niet volledig willen beseffen. Er is geen Democratisch gezinde evenknie van Rogan, maar ook zij was bij zijn show uitgenodigd. Zij weigerde echter te komen, eiste in plaats daarvan dat hij voor een interview van een uur naar haar toe kwam. Daarin schuilt onbegrip van wie hier nou eigenlijk wat kon betekenen voor wie. Ook andere invloedrijke podcasts sloeg ze over. De vraag is of het verschil had gemaakt, deze korte campagne.
'In de steeds minder hypothetische wereld die wordt geregeerd door extreem-rechtse trumpisten', schrijft Tolentino, 'moet de gelukzalige dienstbaarheid van vrouwen worden verzekerd door hun macht over hun lichaam weg te nemen, en idealiter zelfs door hen helemaal uit de publieke sfeer te verwijderen.' Nu Trump de komende vier jaar niet alleen het presidentschap in handen heeft maar zijn partij ook de meerderheid heeft in de Senaat, het Congres en het Hooggerechtshof wordt de extreem-rechtse wereld die hij zijn electoraat heeft voorgespiegeld reëler dan ooit.
Meteen na Trumps overwinning verschenen op onder meer Truth Social, X en Gab fantasieen over het opsluiten van Trumps tegenstanders, het executeren van Kamala Harris. Nick Fuentes, met een blauw-met-witte MAGA-pet op, springt in zijn ﬁlmpje op en neer in zijn stoel. Hij zegt: 'Er zal nooit ooit een vrouwelijke president zijn. Het is voorbij. Glazen plafond? Man, het is een plafond van baksteen. Je zult het nooit breken, je domme gezicht blijft tegen het bakstenen plafond slaan. We zullen jullie voor altijd klein houden. Jullie zullen nooit de macht hebben over je lichaam. Jullie zullen nooit president zijn van het wereldwijde imperium.'
Een versie van dit artikel werd op 11 november voorgedragen in ﬁlosoﬁehuis Het zoekend hert, Antwerpen
Andrew Kelly / Reuters | Trump-aanhangers op een feest van de New York Young Republican Club, in de verkiezingsnacht op 6 november