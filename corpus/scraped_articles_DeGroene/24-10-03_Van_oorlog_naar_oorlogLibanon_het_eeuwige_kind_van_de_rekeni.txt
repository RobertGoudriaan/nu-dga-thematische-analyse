Van oorlog naar oorlog Libanon, het eeuwige kind van de rekening

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
3 oktober 2024
Nadat Israël in Libanon Hezbollah heeft verwoest, luidt de vraag: waar staat Libanon nu? Niemand wil leven onder een nieuwe Israëlische bezetting, en niemand wil sterven voor Iran.
Libanon houdt zijn adem in.Wat een jaar lang misschien nog afgewend kon worden, is sinds vorige week dan toch werkelijkheid. De derde Israëlisch-Libanese oorlog is een feit.
Israëls opgevoerde offensief bestaat naar eigen zeggen uit aanvallen op Hezbollah-doelwitten zoals raketlanceerinstallaties, munitiedepots en belangrijke en minder belangrijke leden van Libanons grootste sjiitische gewapende groep, politieke partij en bondgenoot van Iran. In rap tempo is inmiddels vrijwel de hele top van Hezbollah gedood, inclusief leider Sayyed Hassan Nasrallah, in een oorverdovend bombardement op Zuid-Beiroet dat de hele stad op zijn grondvesten deed schudden.
De realiteit is dat bij deze Israëlische 'precisieaanvallen' sinds medio september al meer dan 1100 doden en ruim 6300 gewonden zijn gevallen. Zuid- en Oost-Libanon liggen constant onder vuur, en zowel de gebieden daar als heel Zuid-Beiroet, waar veel sjiieten wonen en Hezbollah actief is, zijn leeggelopen. Het Israëlische leger blijft ondertussen 'iedereen die zich dicht bij Hezbollah-doelwitten bevindt' waarschuwen hun huizen te verlaten. Een angstaanjagende waarschuwing, omdat de meeste mensen hier logischerwijs geen kennis zullen hebben van wat die doelwitten zijn.
Mahdi loopt verloren rond in een verlaten winkelcentrum in Beiroet. Hij zegt 'nog nooit zulke grote explosies te hebben gezien' als op die vrijdag dat Hezbollah-leider Nasrallah werd gedood. Hij was aan zee toen hij de tientallen bombardementen hoorde en haastte zich naar zijn familiehuis in een wijk in Zuid-Beiroet om zijn vader op te halen. 'Dahiyeh was een spookstad geworden, het was afschuwelijk. Nu is het grotendeels verwoest.'
Terwijl de jonge vader zijn rondrennende zoontje in de gaten probeert te houden, zegt hij nog niet te weten wat ze nu te wachten staat. 'We hebben geen plannen, ik ben nog in de war en in shock.' Hij maakt zich veel zorgen over Nasrallahs dood. 'Misschien komt het wel tot een mini-wereldoorlog.'
De familie bracht de nacht door op straat, net als duizenden andere Libanezen, Palestijnen en Syriërs uit de omgeving van Zuid-Beiroet. Mensen die vaak al tot de armste en kwetsbaarste groepen behoren. Nu zoeken die duizenden nieuwe vluchtelingen in Beiroet een onderkomen, voedsel en eten. De overheid, die altijd al afwezig is, is ook nu nergens te bekennen.
De hoofdstad is chaotisch, alle hotelkamers en appartementen zijn verhuurd, de straten zijn vol auto's en zoekende mensen. Israëlische surveillancedrones klinken 24/7, luider en dreigender dan ooit, boven alle delen van Beiroet en daarbuiten.
Veel mensen zijn voor de tweede keer binnen een week op de vlucht geslagen. Hazem en Iman Ismael Slim kwamen vorige week in Beiroet aan nadat hun dorp Houla, dicht bij de grens met Israël, zwaar werd gebombardeerd. 'Onze moeder was ook bij ons, maar ze was ziek en we konden niet de juiste zorg voor haar vinden', zegt Hazem. Zijn zus Iman huilt en laat een foto van hun moeder zien. 'Ik denk dat ze is gestorven van verdriet.'
De broer en zus zitten met hun bejaarde vader op een muurtje achter de Mohammad al Amin-moskee op het Plein van de Martelaren. Ze hebben geen geld voor een onderkomen, eten of drinken. 'Af en toe krijgen we wat van mensen op straat. Alles is verhuurd, of we kunnen het niet betalen. Zelfs de moskee is dicht!' zegt Hazem.
Het is voor velen een herbelevingvan de kortstondige maar vernietigende oorlog in 2006. Toen viel Israël Zuid-Libanon binnen en nam het ook Zuid-Beiroet hevig onder vuur. De familie Slim vluchtte destijds ook naar Beiroet. 'Toen we terugkwamen, leefden we een hele tijd op het puin van ons huis. Daarna is het heropgebouwd, maar nu kunnen we opnieuw niet terug.'
Ook dorpen en steden in het Libanongebergte, met een overwegend christelijke of druzische bevolking, zijn drukker dan normaal. Veel mensen blijven nu in hun zomerhuis in de bergen zitten, en de rijkere vluchtelingen uit het zuiden of Beiroet huren er kamers.
Deze oorlog maakt opnieuw duidelijk dat Libanon nog altijd sterk gesegregeerd is. De nietsjiitische delen worden vooralsnog als relatief veilig beschouwd, omdat Hezbollah daar waarschijnlijk geen mensen of wapens heeft opgeslagen. Maar behalve dat deze gedachtegang een zondebok van de sjiitische gemeenschap maakt, geeft zij ook geen volledige garantie. Het is een van de redenen dat lokale milities nog altijd bestaan en deze dagen meer dan normaal op scherp staan.
Volgens de Libanese autoriteiten zijn mogelijk zo'n miljoen Libanezen op drift geraakt, de grootste acute ontheemding in decennia. Tot medio september waren al meer dan honderdduizend mensen op de vlucht geslagen vanwege de gevechten tussen Hezbollah en Israël in het zuiden van het land. Hoewel Hezbollah op 8 oktober 2023 de eerste aanvallen uitvoerde op de door Israël bezette Shebaa-boerderijen, is Israël bijna een jaar later verantwoordelijk voor meer dan driekwart van het totaal aantal beschietingen en bombardementen over en weer.
Wat begon als schermutselingen tussen het Israëlische leger en Hezbollah is dus uitgegroeid tot een op zichzelf staande oorlog tussen twee oude vijanden. Hezbollah heeft het afgelopen jaar zijn aanvallen op Noord-Israël gelinkt aan een staakt-het-vuren in Gaza, maar volgens de Israëlische premier Benjamin Netanyahu is een nieuwe oorlog in Libanon nodig om Noord-Israël veilig te stellen en gevluchte inwoners terug te laten keren. Het opgevoerde offensief kan in Israël zelfs op meer steun rekenen dan de oorlog in Gaza. Maar vooral is het een manier voor Netanyahu om langer aan de macht te blijven en vervolging wegens fraude en corruptie te ontlopen.
Niet alleen Libanon,het hele Midden-Oosten kijkt met argusogen naar de gevolgen van Nasrallahs dood en vraagt zich af of en hoe Iran en Hezbollah hierop zullen reageren. Israël lijkt met het offensief de wind in de zeilen te hebben en de komende tijd door te zullen gaan met aanslagen en bombardementen in Libanon.
Libanezen vragen zich intussen af hoe het land bij elkaar blijft. Het Israëlische leger heeft herhaaldelijk gewaarschuwd een oorlog met Hezbollah te voeren en niet met Libanon zelf. Maar de grootschalige bombardementen waarbij veel burgerslachtoffers vallen, doen veel Libanezen anders concluderen.
De afgelopen maanden riepen politici al vaker op tot nationale eenheid, zoals interim-premier Najib Mikati die zei dat 'de Israëlische agressie en bedreigingen een impuls zouden moeten zijn voor nationale solidariteit'. Ook het leger riep dit weekend Libanezen op 'zich niet te laten verleiden tot acties die de burgerlijke vrede in gevaar kunnen brengen tijdens deze gevaarlijke periode waarin het land verkeert, terwijl de Israëlische vijand zijn subversieve plannen wil uitvoeren en verdeeldheid wil zaaien onder de Libanezen'.
Die angst voor verdeeldheid komt niet uit de lucht vallen. Het land, dat een politieke machtsverdeling langs etnisch-religieuze lijnen hanteert, probeert al decennia een nieuwe burgeroorlog, zoals die van 1975 tot 2000 woedde, te voorkomen. Hoewel die burgeroorlog sterk verweven was het met Israëlisch-Palestijns conflict, was zij ook een inherent Libanees conflict.
In combinatie met de geopolitieke realiteit van de Koude Oorlog was de burgeroorlog een strijd tussen grote hoeveelheden binnenlandse milities, het Syrische en Israëlische leger, en krachten uit het Westen en de Sovjet-Unie. Alles en iedereen leek tegenover elkaar te staan: moslims versus christenen, Palestijnen versus Israëliërs, Libanese soevereiniteit versus Syrische hegemonie, links versus rechts, arm versus rijk. Zelfs nadat de buitenlandse legers zich grotendeels hadden teruggetrokken bleven de Libanezen tegen elkaar vechten, zelfs moslims en christenen onderling.
Tijdens de Libanon-oorlog van 1982, toen Israël voor de tweede keer binnenviel om Palestijnse milities te verjagen, bevond het land zich dus midden in de eigen burgeroorlog. Israël steunde ondertussen christelijke milities die in het zuiden aan hun zijde vochten. Hoewel het Israëlische leger relatief snel de plo uit Libanon had verwijderd, bleef het Zuid-Libanon nog tot 2000 bezetten, waarbij het geweld tegen Libanezen en vooral sjiieten niet schuwde.
Het was deze lange bezetting, en de kapitalisatie daarvan door Iran, die de snelle groei van Hezbollah faciliteerde. Toen Israël zich uiteindelijk terugtrok na jaren van gevechten met Hezbollahs guerrillaleger, dwong Hezbollah ook respect af onder andere groepen in het land. De alliantie tussen Israël en het Zuid-Libanese Leger en de christelijke milities kwam hiermee ook ten einde. Met het einde van de burgeroorlog in de jaren negentig werd ook een grote hoeveelheid andere interne conflicten bijgelegd. De moordaanslag op de voormalige premier Rafiq Hariri, die voor velen ook na zijn ambtstermijn nog het gezicht was van een nieuw politiek tijdperk van wederopbouw en nationale eenheid, was de aanleiding voor de zogeheten Ceder-revolutie. De massale protesten zorgden uiteindelijk voor de terugtrekking van Syrische troepen en brachten daarmee een andere lange bezetting ten einde.
Tegelijkertijd begon de macht van Hezbollah en daarmee Iran te groeien. In 2006 viel Israël Libanon opnieuw binnen, nadat Hezbollah Israelische soldaten had gegijzeld om een gevangenenruil af te dwingen. In iets meer dan een maand werden grote delen van het zuiden, Beiroet en van de nationale infrastructuur door Israël verwoest.
In de jaren erna werd steeds duidelijker hoezeer Hezbollah een staat binnen een staat was geworden. De gewapende groepering dreigde in 2008 met een interne oorlog nadat de regering een deel van haar communicatienetwerk wilde afsluiten. Delen van West-Beiroet werden daarop door Hezbollah ingenomen, na dagenlange gevechten met pro-regeringsmilities. Dat de groepering daarna in Syrië hielp de Arabische Lente de kop in te drukken en medeverantwoordelijk was voor het geweld door de troepen van Bashar al-Assad, wordt hun door weinigen in Libanon in dank afgenomen.
Dus waar staat Libanon nu? De meeste Libanezen zitten vast tussen een buurland dat uit is op oorlog en een mogelijke nieuwe bezetting, en een machtige gewapende groepering die ook nog eens als lange arm van Iran wordt gezien. En niemand wil voor Iran sterven.
Wat betreft de interne dynamiek ziet Mohanad Hage Ali, onderzoeker bij het Amerikaanse Malcolm H. Kerr Carnegie Middle East Center, wel enige verschuivingen plaatsvinden. 'Iedereen hier ziet dat Hezbollah wordt verslagen. De aanvallen op de communicatieapparatuur en de aanslagen erna laten zien dat Hezbollah het land niet kan beschermen, zoals ze altijd hebben volgehouden. Er is geen machtsbalans met Israël, Hezbollahs wapens en organisatie zijn tekortgeschoten. Ze zitten in een heel moeilijke positie.'
Andere partijen zien dit, zegt Hage Ali, en zoeken voorzichtig naar manieren om het moment aan te grijpen en de Libanese politiek opnieuw vorm te geven. Bijvoorbeeld door Hezbollah te dwingen tot het accepteren van de VN-resolutie die het conflict aan de Libanees-Israëlische grens tot bedaren moet brengen. De groep zou zich daarvoor moeten terugtrekken naar boven de Litani-rivier, zo'n dertig kilometer van de zuidgrens. 'Er zijn ook partijen die willen zien dat Hezbollah zich ontwapent.'
Voorlopig lijkt die nieuwe politiek nog een bijzaak. Alle ogen zullen de komende weken gericht zijn op de reactie van Hezbollah en Iran, en op Israëls nieuwe 'tactiek' om vrede te bereiken door verder te escaleren.
De angst voor verdeeldheid komt niet uit de lucht vallen