Oude hoerenpetticoats Essay Van een lot een plot maken

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
12 oktober 2023
De paradox van elke schrijver is dat een bovenmatig verlangen naar echtheid de drijfveer is achter het scheppen van een fictionele wereld.
'Pure? What does it mean?'Dit is de eerste zin van een van de laatste gedichten van Sylvia Plath. Het lag foutloos uitgetypt op de keurige stapel gedichten die ze achterliet voordat ze naar de keuken liep, haar hoofd in de oven stak, de gaskraan opendraaide en zelfmoord pleegde. Er lag geen afscheidsbrief, er lag alleen die stapel.
Plath was net dertig, boven sliepen haar kinderen, een dochtertje van net geen drie, een zoontje van net één, nog net geen maand geleden kwam haar eerste roman uit. Zodra ze worden ingeklemd door de toch al zo dramatische rangtelwoorden 'eerste' en 'laatste' krijgen getallen klauwen. Het gedicht dat opent met de zin: 'Zuiver? Wat betekent dat?' heetFever 103 degrees. Dat is 103 Fahrenheit, dan heb je bij ons net geen 39,5. Dan hield je moeder je wel thuis, maar ze liet niet de dokter komen. Ze maakte een grote pan soep en zei dat je veel moest drinken.
35 jaar na de zelfmoord van Sylvia Plath schrijft haar echtgenoot Ted Hughes zich op vergelijkbare wijze uit het leven. Acht maanden voordat hij overlijdt laat hij geen 40 maar 88 gedichten na:Birthday Letters. Ook in dezeVerjaardagsbrievenstaat een gedicht datFeverheet. Het gaat over hun wittebroodsweken in Spanje, hoe zijn vrouw waarschijnlijk iets verkeerds at of een virus opliep, ziek werd en koorts kreeg. Ze was in alle staten, er diep van overtuigd in het achterlijke land onvoldoende medische hulp te krijgen en ter plekke te zullen sterven.
De eerste zin van Ted Hughes'Feveris: 'Je had koorts. Je had een heuse ziekte.'
Net als de dichters zijn de gedichten met elkaar getrouwd. Hughes' openingszin spiegelt die van Plath: de echtgenoten worstelen allebei met de vraag wat echt is. Juist omdat de liefdesgeschiedenis een begin en een einde kent, de zelfmoord van Plath er de betreurenswaardige slotalinea van vormt, weten we dat hun vraag naar wat echt is op een volkomen tegengesteld moment in hun huwelijk wordt gesteld. Het koortsgedicht van Hughes gaat over het begin van hun gezamenlijke verhaal, over de maanden nadat ze elkaar voor het eerst hebben ontmoet en halsoverkop zijn getrouwd; Plath stelt haar vraag naar wat zuiver betekent als het huwelijk na zeven jaar is beëindigd omdat ze door de man die ze tot op het bot liefhad is verlaten voor een andere vrouw.
Zo wilde ik beginnen, door de overweldigende dramatiek van eerste en laatste momenten te belichten. Gebeurtenissen laten zich pas inbedden in een biografische vertelling als we de tijd begrenzen door een begin en een einde. Het geheugen houdt niet van losse draden, het houdt van weven, van overeenkomsten, van oorzaak en gevolg. Het verstand legt een causale logica op aan de gebeurtenissen in ons bestaan omdat het leven voor ons onbegrijpelijk wordt als we het ene verschijnsel niet met het andere kunnen verbinden. Als we oorzaak en gevolg, begin en einde, eerste en laatste momenten niet kunnen opleggen aan de werkelijkheid, krijgen we geen grip op de tijd, en zien we er geen verhaal in.
Het volkomen unieke is nietszeggend, het vindt nergens het houvast van een alinea om zich in te nestelen, woorden waarmee het kan samengaan om betekenisvol te worden. Het geheugen slaat de zogenaamde harde feiten in een bewerkte vorm op, ingekleurd, verpersoonlijkt, geïnterpreteerd, en het voegt ze toe aan bestaande herinneringen omdat ze er gelijkenis mee vertonen of omdat ze ermee in contrast staan. De nieuwe elementen die worden toegevoegd aan een bestaand verhaal, veranderen dat oorspronkelijke verhaal, ze bedekken de pure, maagdelijke eerste versie en plaveien die met tweede, derde, eindeloze herhalingen.
Zonder dat we ons daar bewust van zijn gaan we ons hele leven door met het dagelijks bewerken van onze herinneringen, zijn voortdurend in de weer met het mentaal bijschaven, verdichten, redigeren en herschrijven van ons levensverhaal. We werken continu aan onze biografie, zijn van uur tot uur in de weer met het maken van fictie. Het prettige is dat je in elk geval in één verhaal het hoofdpersonage bent waar alles om draait. Het minder goede nieuws is dat iedereen om je heen ook zelf het centrum is van het heelal en het hoofdpersonage in zijn eigen biografie. Dus. Niet. Jij. In het verhaal van anderen ben je eenminor character,een nevenpersonage dat een bijrol vervult, nooit de hoofdrol.
Bij niemand.
Ook niet bij je moeder.
Vaak begrijpen we pasdankzij het einde iets van het begin, zijn we alleen terugblikkend in staat de voorbije tijd te begrijpen. Toen de dood een einde maakte aan het leven van mijn eerste man zag ik achteraf hoe al die jaren, al die dagen en uren barstensvol aanwijzingen hadden gezeten, waarschuwingen, voortekens, signalen die ik pas kon lezen toen er abrupt een einde kwam aan onze liefdesgeschiedenis. Tegenover de ontstellende machteloosheid van het verschrikkelijke lot hem te moeten verliezen heb ik de literatuur ingezet en schreef een roman barstensvol vooruitwijzingen.
Het vermogen de macht te grijpen van het verhaal, van de ziende schrijver tegenover het blinde toeval, noem ik van een lot een plot maken. Het lot overkomt je, een plot schep je. De mogelijkheid om terug te blikken, om achteraf een geschiedenis te lezen en er een samenhangend verhaal van te maken, is het bittere geschenk voor de overlevenden. Ted Hughes noemde de verzameling gedichten waarmee hij zijn liefdesgeschiedenis met Sylvia Plath teruglas én maakte:Verjaardagsbrieven. Een verjaardag is een merkwaardige dag, een die zich op het kruispunt bevindt van een begin en een einde. Naast het oerbegin van je geboorte vier je tegelijkertijd het einde van het voorbije jaar en het begin van een nieuw jaar.
Ik denk dat Hughes zijn bundel onder meerVerjaardagsbrievendoopte omdat alle gedichten plaatsvinden op dit scharnierpunt in de tijd, omdat zijn herinneringen als achterblijver gaan over de knarsende, dramatische momenten waarop leven en dood in een fatale omhelzing met elkaar zijn verbonden. Fataal en mooi. Het zijn de overlevenden die in hun eenzaam voortbestaan de zwaarte en de schoonheid dragen van een gezamenlijk verhaal.
OokKoortsvan Hughes gaat over zo'n scharniermoment waarop achteraf gezien het begin van het einde zich aankondigde. Het is het moment waarop het bederf begon, al was het maar een beetje.
'Je had een heuse ziekte.'
De scepsis van deze verzuchting.
Als kersverse bruidegom speelt hij nog liefdevol zijn rol van toegewijde echtgenoot, deint mee met het melodramatische vertoon van zijn jammerende vrouw, máákt die grote pan soep, gíet die lepel in het opengesperde bekje van het hulpeloze wezen. Maar één blik op de thermometer - dat kille kwikzilverige meetinstrument van de waarheid - is voldoende om voor het eerst in hun prille huwelijk de demon van de twijfel binnen te laten. Hij vraagt zich af of ze overdrijft, of ze wel echt zo ziek is, of haar gedrag puur is, haar uitingen waarachtig. Hij zouKoortsdecennia na haar zelfmoord niet hebben geschreven als hij zich niet achteraf had gerealiseerd dat die blik op de thermometer, destijds in Spanje, tijdens hun huwelijksreis, het begin van het einde was. Het was het moment waarop de slang beet. Het was nog maar een klein beetje gif dat hij inspoot, maar het was gif.
En ik trok me terug, een beetje maar, Alleen voor het evenwicht, voor de symmetrie, In een geduldige scepsis, een beetje maar.
Het onechte - de overdrijving,de leugen, de aanstellerij - alles wat er de oorzaak van is dat we de opmerkingen of het gedrag van iemand anders niet langer voor honderd procent vertrouwen, is een vorm van bederf. Het kruipt in je als je je kind of je geliefde voor het eerst op een keiharde leugen betrapt, of in een verhaal schaamteloos de waarheid hoort verdraaien. Je kunt de schok die het bij jou teweegbrengt opvangen door de theatraliteit van de leugen te bewonderen, te glimlachen om de creatieve manier waarop er met de werkelijkheid wordt omgesprongen, en je kunt het de ander zeker vergeven, omdat je van jezelf weet dat jij niet veel anders bent, maar het bederf is er ook. En het gaat nooit meer weg. Vertrouwen kun je maar één keer verliezen. Iedereen die ooit iemand verlaat, met slaande deuren of nagenoeg onopgemerkt, kan een moment traceren waarop hij eigenlijk al met weggaan begon. De wijsheid achteraf is voor een schrijver de basis van zijn literaire werk, de bron van zijn inzichten, de grondslag van zijn vorm, de verhaalstructuur waaraan de roman spanning ontleent.
Het leven is een lot, onze verhalen zijn de rebellie tegen het lot.
Een lot onderga je in de passiviteit die het lijden kenmerkt, maar er fictie van maken is een transformatie voltrekken, is een actief verzet tegen wat we gelaten moeten verduren. Ik heb inLola,een van de essays uitVoornamelijk vrouwen,deze eeuw de eeuw van de trans genoemd. Trans is een overkoepelende term waarmee een cultuur wordt bedoeld waarin van oorsprong noodlottige condities door menselijk handelen een transformatie ondergaan. Het lot heeft in de afgelopen eeuwen steeds meer terrein verloren, culminerend in een eeuw waarin de voornaamste noodlotsbestemmingen - het land waar en het lichaam waarin je bent geboren - aan macht hebben ingeboet en belangrijke pijlers zijn geworden van een transcultuur.
Het is een tijd van transgressie, van grenzen die overschreden en beperkingen die opgeheven worden. Dat heeft tot gevolg dat de maatstaven zijn veranderd waarmee we bepalen wat echt en onecht, waar en onwaar, feit en fictie is. Iedereen die ontkent dat de verschuiving van normen tot onzekerheid leidt, is blind en doof. We houden ervan om echt en onecht te onderscheiden, het vermogen ze uit elkaar te houden behoort tot onze overlevingsmechanismen. Net zo belangrijk als het is om te weten welke paddenstoel giftig en dus dodelijk is, kan het van levensbelang zijn om te weten of iemand je bedriegt en onbetrouwbaar is, of een bericht nepnieuws is of een video deepfake.
Pas als je achterom kijkt, de voetstappen van een geschiedenis traceert tot aan haar oorsprong, ben je in staat de logica van een verhaal erin te ontdekken, verandert een onaangekondigde dood in een aangekondigde, herken je het patroon dat aan je misstappen en vergissingen ten grondslag ligt, en kom je er misschien achter dat je met het verlaten van een geliefde begon bij de allereerste keer dat ze met koorts het bed hield en jij op de thermometer keek.
Als je op je speurtocht naar de oorsprong stuit op dat ene moment in je herinnering waarvan je nooit eerder begreep waarom je het altijd hebt onthouden, een ogenschijnlijke onbenulligheid, een nietszeggend detail, dan is waarschijnlijk toen een vorm van bederf begonnen en heeft het begin een afdruk achtergelaten omdat je al het einde vermoedde. Maar we zijn bang voor onze intuïtie als de dood zich in een hoek ervan schuilhoudt: de grote dood die aan alles een einde maakt, of de kleine dood, de verwoesting die wordt aangericht door onze walging, onze ergernis, ons wantrouwen. En die we wegduwen. De kleine dood, dat beetje gif, de kiem van de eerste verrotting begint als we verzwijgen wat we eigenlijk echt denken.
Bij Ted Hughes is dit momentvan verzwijgen de ommekeer in het gedicht, het couplet waarin de kiem van het kwaad en het einde elkaar ontmoeten, de ontluisterende onthulling van wat hij eigenlijk echt dacht, maar destijds tegenover zijn geliefde verzweeg. Nog staat hij aan haar bed, troost haar, stelt haar gerust, zegt dat ze niet zo bang moet zijn, dat het maar een virusje is, dat ze er niet aan zal doodgaan. Maar.
Wat ik eigenlijk zei was: 'Huil niet zo als een wolf.' Andere gedachten, kille, vertrouwde gedachten Kwamen aangedanst over het koord: Stel je niet zo aan, Anders zal ik nooit weten, zal ik nooit horen Wanneer het echt te erg wordt.
'What I was really saying was: "Stop crying wolf."''Crying wolf', de Engelse uitdrukking voor aanstellerij, is ontleend aan een fabel van Aesopus, over een jonge schaapsherder die de inwoners van een dorp voortdurend voor de gek houdt door te roepen dat een wolf de schapen bedreigt, terwijl er niets aan de hand is. De dorpsbewoners schieten telkens tevergeefs te hulp totdat ze het beu zijn. De herder heeft zo vaak vals alarm geslagen dat ze hem niet geloven als er echt een wolf opduikt. Ze negeren zijn noodkreet, de schapen worden allemaal opgegeten en die jongen ook. Tenminste in een vroege versie van de fabel, lang voordat al die heerlijk bloederige wreedheden sneuvelden onder de moderne sensitiviteit.
Wat Hughes op poëtische wijze wel én niet zegt is dat Sylvia Plath in de zeven jaar huwelijk die zouden volgen op de koorts van iets meer dan 39, zo vaak overdreef, zo vaak doodziek was, zo vaak met zelfmoord dreigde, dat hij niet langer in staat was echt van onecht te onderscheiden en haar noodkreet negeerde toen het erop aankwam. En de wolf haar opat.
Overdrijven is niet onschuldig.
Taal gebruiken is niet onschuldig.
Taal gebruiken is een daad en daden hebben gevolgen.
Niet zo lang geleden heb ik gebroken met een vrouw die over alles en iedereen overdreef. Zodra ze een lied hoorde was dat haar lievelingslied, noemde je een schrijver was dat haar lievelingsschrijver, keerde je terug uit een stad in Amerika, het Verre Oosten of Duitsland, dan kwam je uit haar lievelingsstad. Toen ze op een dag hooggehakt naast me neer plofte in een rieten stoel op een terras in Den Haag was het eerste wat ze zei: 'Dit is mijn lievelingsterras van de hele wereld.'
Het was een terras van niks, en de koffie was goor.
Overdrijvingen zijn toe-eigeningen. Het geweld van een ogenschijnlijk argeloze opmerking zit niet in het spontaan kenbaar maken van een persoonlijke hiërarchie, maar schuilt in het bezittelijk voornaamwoord 'mijn': dit is mijn lievelingsterras. Toeeigeningen zijn bedoeld om anderen te onteigenen. Door haar opmerking zat ik opeens tweederangs, op een bezette plek, die haar toebehoorde. De plaats was niet alleen van betekenis veranderd, ik was ook beroofd van de verbeeldingskracht om een schitterend leeg oord zelf van betekenis te voorzien. Ik geloof dat toen pas de woorden in me opkwamen waarmee ik begreep wat ze in de korte tijd dat we elkaar kenden deed met mijn ervaringen: ze bezette en onteigende ze. En met een bezettende macht voer je oorlog.
Ik zou niet schrijvenals ik niet duizenden momenten de onteigenende macht had verdragen van de geëxalteerde overdrijver en zelf mateloos overdreven had, als ik niet dagelijks iets anders had gezegd dan ik eigenlijk dacht. Ik zou niet schrijven als ik niet zou lijden onder de tweestrijd van verzwijgen en openbaren, van blijven of weggaan, als ik niet de aanstellerij van hypochonders had verdragen, geduld had opgebracht voor melodramatische aandachttrekkers, zweeg over doorziene leugens, inslikte dat ik werk van schrijvende kennissen mooischrijverij of sentimenteel geneuzel vond, als ik niet eindeloos mijn eigen en andermans onechtheid had verduurd, voortdurend balanceerde op het koord dat gespannen staat tussen echt en onecht, blijven of weggaan, doorgaan waarmee je bent begonnen of er een einde aan maken.
Verzwijgen van wat je eigenlijk echt denkt en zou willen zeggen, de momenten van valsheid waarop je zwijgt, wegkijkt, vergoelijkt, veinst, is de humus voor ons ongeluk, al is het maar een beetje. Toch rijzen juist wij, de dichters en de schrijvers, op uit deze asbelt van bedrog, gesterkt door de voortdurende strijd om echt en onecht te onderscheiden en alleen als schrijver in staat om ze met elkaar te verzoenen.
'I'm only myself in front of my typewriter',zei Joan Didion. Schrijven is in essentie het echte met het onechte verenigen, is van een gebeurtenis in de werkelijkheid een verhaal maken, anderen en jezelf transformeren tot personages. Het is een daad van rebellie. Wat iedereen doet zonder zich daarvan bewust te zijn, doet de schrijver achter de typemachine: hij brengt dat innerlijke verhalen maken van het geheugen naar buiten, geeft ongeordende herinneringen vorm, brengt observaties en ideeën onder in een structuur.
Zodra je het woord ik opschrijft, ben je dat wel en niet, je onteigent je echte, beperkte zelf door die merkwaardige verdubbeling van waar en onwaar die eigen is aan het vertellen. Zodra je met spreken begint, over jezelf of over iemand anders praat, ben je bezig met verdichten. Misschien ook met fabuleren en verzinnen, maar dat hoeft niet. Fictie wortelt in het Latijnsefingere,in iets van klei maken, vormgeven, modelleren, uitvinden, voorstellen, en daar is verbeelding voor nodig. Het echte is de moeite waard omdat hetfictilisis: materiaal waarvan we ons kunnen voorstellen dat het bewerkt kan worden, omgevormd tot een verhaal, schilderij, compositie. Of simpelweg tot een anekdote die je bij thuiskomst vertelt aan je geliefde, beetje aangedikt, zo geestig mogelijk, om hem of haar te amuseren. Ik ken het verhaal van een vrouw die er elke dag popelend naar uitzag om thuis te komen omdat ze haar man dan zo kleurrijk mogelijk verslag kon doen van wat ze had meegemaakt. Toen haar man doodging, maakte ze niets meer mee.
Ik ben al een leven lang bezig met de vraag die Sylvia Plath zich stelde, met de vraag naar het echte, naar de aantrekkelijkheid en het gevaar van fictie, naar de angstaanjagende macht van het woord, naar het eigene, het eigenlijke en de onteigening, naar het verschil tussen een zelf en een imago. Ik meen dat achter de zichtbare werkelijkheid een onzichtbare, talige wereld schuilgaat, dat onze emoties en ons gedrag bepaald worden door ideeën, clichés, reclameboodschappen, mythen en misvattingen. Juist om het echte van het onechte te kunnen scheiden ben ik het merendeel van mijn denkend leven bezig met het opsporen en analyseren van deze verborgen wereld van bestaande denkbeelden en van hun invloed. Dat betekent dat ik luister naar wat niet wordt gezegd, bijna als vanzelf de structuur van een bekende fictie herken, de logica van een oud verhaal.
Het denken staat in dienst van het dagelijks leven en aangezien er geen denken zonder constructies mogelijk is, verraden de ficties die je onbewust ten grondslag legt aan je ervaringen - om ze te duiden, of om jezelf vorm te geven of te begrijpen, zelfs om ze te hebben - je persoonlijkheid. Ben je sociaal, conservatief, sentimenteel, pessimistisch, optimistisch. Ben je een schuldige veroorzaker of een onschuldig slachtoffer, volwassen of kinderlijk. Gaat achter het verhaal over je jeugd het sprookje van Assepoester of dat van Repelsteeltje schuil. Verraadt je liefdesideaal of je bouquetreeksboekjes verslond of Freud. Vertrouw je het gezemel van zelfhulpboeken en zit je wekelijks bij een amateurtherapeut je best te doen om van jezelf te houden of geloof je Don Draper uitMad Menals hij beweert dat de liefde is uitgevonden door reclamejongens zoals hij, om nylons te verkopen.
Het liefdevolle van Hughes'Koortsis dat hij ziet onder welk lijden zijn jonge bruid gebukt ging, dat Plath verscheurd werd door 'de te zware last/ van het dilemma'. Het dilemma is de verscheurdheid tussen echt en onecht, en bij Sylvia Plath werd de last ervan verzwaard door een verwoestend verlangen puur en waarachtig te zijn. Haar roman en de poëzie verraden een permanente angst om ontmaskerd te worden als een oplichter, als iemand die eigenlijk doorsnee is, middelmatig, talentloos. Uit het werk spreekt het schrijnende bewustzijn van de eigen onechtheid, van alle momenten waarop ze doet alsof, de schijn ophoudt, een bijtende kritiek op anderen verbergt.
De strenge maat waaraan ze haar eigen echtheid afmeet is ook de maat die ze anderen neemt. De zelfverachting, die de straf is voor de verloochening van haar oorspronkelijkheid, gaat hand in hand met een diep dedain voor de onechtheid en dubbele moraal van anderen. De minachtende criticaster is de compagnon van de zelfhater en het is een van de ziedende zelven van Plath, haar gevaarlijkste zelf, omdat de criticaster op z'n minst tijdelijk in de waan leeft een schuldeloos slachtoffer te zijn.
Op weg naar het einde van haar betreurenswaardig korte bestaan wil Plath bevrijd worden van haar innerlijke verdeeldheid, van 'twee onverenigbare dingen te willen op één en hetzelfde moment', van het heen en weer geslingerd worden tussen al die liefde en al die haat, tussen adoreren en minachten, hoogmoed en onzekerheid. Plath wil af van het loodzware gewicht van de onechtheid, van de uitputting die veroorzaakt wordt door de constante tweestrijd tussen de wedijverende uitersten.
Alleen wordt duidelijk uitKoorts 39,4dat ze haar bevrijding niet realiseert door echt en onecht met elkaar te verzoenen in het maken van fictie, maar dat ze kiest voor een radicale oplossing. Bij het oproepen van de herinnering aan drie dagen en nachten gloeiende koorts, richt ze zich tot haar geliefde en beschrijft het proces van loutering, dat ze brandt in de hel om bevrijd te worden van haar hitsige zonden en gezuiverd een pure staat te bereiken.
Puur? Wat betekent dat?
Het gedicht vertelt wat puur voor Plath betekent. Het is de radicale staat waarin ze zo zuiver is dat ze onaanraakbaar is geworden, 'een maagd van zuiver/ acetyleen' losgemaakt van alles en iedereen die haar kluistert aan het aardse bestaan.
Ik denk dat ik opga.Ik denk dat ik op zal gaan
...
(Mijn zelven ontbonden, oude hoerenpetticoats) Naar het Paradijs.
Als Plath op 20 oktober 1962 deze slotzinnen opschrijft is ze 142 dagen van haar zelfmoord verwijderd. Zoals gezegd kan ik anderen het best begrijpen door te weten met welke fictie ze zichzelf vormgeven en overeind houden. Het levensverhaal waarmee Plath zich identificeert is een passieverhaal, het hoofdpersonage in haar biografie is een vrouwelijke Christusfiguur. De zinnebeelden en beeldspraak zijn ontleend aan het lijdensverhaal over de laatste dagen in het leven van Jezus, de drie dagen en nachten opsluiting in een graf die volgden op zijn gewillige offerdood en die voorafgingen aan zijn verrijzenis en het uiteindelijk opgaan naar het paradijs. Hij komt niet in opstand tegen het lot dat zijn vader voor hem heeft bepaald. Hij ondergaat het, ondervraagt de zin van zijn kruisiging maar één keer, als hij in de hoogste nood vertwijfeld zijn vader aanroept:'Eli, Eli, lama sabachtani,waarom heb je me verlaten?' Passie en lijden zijn een en hetzelfde. In een passieverhaal ondergaat het hoofdpersonage passief en lijdzaam een voorbestemd lot, verduurt het, pleegt geen verzet, maakt er geen plot van, maakt geen vuile handen. Is schuldeloos. Is puur.
In het essay dat ik inVoornamelijk vrouwenaan haar wijd is Plath pas twintig, maar ook op dat moment in de tijd bevindt ze zich aan de vooravond van haar zelfmoord, van een serieuze poging daartoe die mislukt, omdat ze na drie dagen gevonden en bijtijds gered wordt. Het essay begint op het dak van het Barbizon Hotel in New York, waar Plath een voor een de kledingstukken weggooit die ze droeg tijdens haar wekenlange stage bij het damesbladMademoiselle. Deze werkelijkheid wordt een scène in haar romanDe glazen stolp. Ze verandert de naam van het hotel in Amazon, noemt haar personage Esther en - uit angst voor repercussies van de echte mensen, die ze een lesje heeft geleerd door er onaangename personages van te maken, verbergt ze de echte schrijver achter het pseudoniem Victoria Lucas.
Plath mag dan haar gif royaal uitstorten over anderen, het dodelijkste gif is voor haarzelf bestemd. Voordat ze het dak beklimt heeft ze in de roman een jonge vrouw neergezet die zich buitensporig bewust is van haar eigen onechtheid, van de rollen die ze speelt, de leugens die ze verkoopt, maar die er innig naar verlangt zo waarachtig, puur, rein en 'schuldeloos als een pasgeboren baby' te zijn. Met het weggooien van haar kleren gooit ze een zelf weg dat ze was gaan haten, een door korsetten ingesnoerde, glimlachende meeloper die elke dag haar oorspronkelijkheid verkwanselde, haar schrijversziel verloochende en haar afkeer van oppervlakkigheid verborg om in de smaak te vallen bij nuffige mademoiselles en gelikte Don Drapers, mensen op wie ze eigenlijk neerkeek. Om een einde te maken aan dat meegaande, liegende zelf voert ze de kleren waarin ze het verhulde aan de wind.
Zo zou ik willen eindigen, door de overweldigende dramatiek van eerste en laatste momenten te belichten. De paradox van Hughes, Plath, van elke schrijver, is dat een wellicht bovenmatig verlangen naar echtheid de drijfveer is achter het scheppen van een fictionele wereld, dat het verlangen een waarheid bloot te leggen die achter de zichtbare werkelijkheid schuilgaat alleen in een gemaakt, literair weefsel vorm kan krijgen. Hughes verdroeg het huwelijk tussen echt en onecht, Plath niet. Ze gooide met de oude hoerenpetticoats ook zichzelf weg.
Maar er bestaat geen schuldeloos bestaan. Als je het theater, het doen alsof, het veinzen, het bederf, de onwaarachtigheid van jezelf en van anderen niet verdraagt, zeg je eigenlijk dat je de fictie niet verdraagt. En als je de fictie, dat schitterende, ingenieuze samengaan van echt en onecht niet verdraagt, verdraag je het leven niet.
Dit is de tekst van de Spui 25-lezing die Connie Palmen op 5 oktober uitsprak in de Oude Lutherse Kerk in Amsterdam. Haar essaybundelVoornamelijk vrouwenverscheen eind september bij uitgeverij Prometheus
Het volkomen unieke is nietszeggend, het vindt nergens het houvast van een alinea om zich in te nestelen