Hindernisbaan

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
21 september 2023
TELEVISIE Vluchtval
Laura Stek maakteVluchtval.Waardige opening van de negende reeks Teledoc Campus - project waarin jonge filmers en producenten documentaires van rond 25 minuten maken. 'Filmisch' moeten die zijn, oftewel 'documentaire als kunstvorm'. CoBo (stichting die film en televisie bijeen brengt), Filmfonds en NPO-Fonds zijn de subsidiënten. Dit jaar weer tien films, elk gemaakt onder de hoede van een van de grote omroepen (behalve max).
Vluchtval(VPRO) is een dubbelportret van dichteres Jana Beranová enfreerunnerAbdallah Marega. Het lijkt gezocht een dame, in de negentig, meesteres van een oude kunstvorm, te koppelen aan een mannelijke twintiger, meester in een betrekkelijk nieuwe sport waarbij een stedelijke omgeving rennend, klimmend, springend, duikend, vallend bedwongen wordt. Oud en jong, wit en zwart, geest en lichaam. Het lijkt te ver uiteen en tegelijk te nadrukkelijk. Maar, hoewel ze elkaar niet kennen of ontmoeten, blijken ze, in langzame ontvouwing door script en regie, veel gemeen te hebben.
Vroeg in hun leven ontworteld, doordat ze in één klap alles en iedereen waarmee en met wie ze vertrouwd waren achter zich moesten laten. Vrije val met onzekere afloop. Ze moesten een weg vinden in een volstrekt vreemde wereld. Tsjechische Jana, als tiener in 1948 met haar ouders het communisme ontvlucht, in Nederland. Abdallah zelfs twee keer: geboren in Frankrijk, op zijn vijfde naar het Mali van zijn ouders gestuurd en op zijn elfde, geheel Malinees geworden, terug in Frankrijk. Dubbele ontworteling die hem had kunnen doen ontsporen in een omgeving van drugs en bendes. Maar hij raakte geboeid door jongeren die de stad als hindernisbaan doorkruisten en werd zo gewonnen voorparkoer. Sport en leefwijze ineen die hem houvast en zekerheid biedt, paradoxaal gelegen in het nemen van risico's. Hij traint elke dag. En draait mee op het hoogste niveau.
Parkoer met zijn snelle, acrobatische verplaatsingen in de gebouwde omgeving, en dat door een getraind lichaam, is geschapen voor visuele esthetiek, door Stek prachtig gebruikt. Tegenpool is stilstand en stilte in de woning van een hoogbejaarde - maar daar is de esthetiek gelegen in trage registratie van al wat er staat en aan muren hangt, liefdevol bewaard, materie geworden geheugen, getuigenissen van een lang leven. En van gemis, heim- en tijdwee, verlangen.
Esthetiek ook in de taal, die van haar gedichten - haar parkour, haar houvast. Je merkt het vaker bij dichters in een tweede taal: alsof juist de 'vreemdheid' nieuwe mogelijkheden biedt, soms in neologismen: de titel 'vluchtval' komt uit het werk van Beranová. En blijkt beladen, tragisch en treffend. Verwijzend naar de dood, die ook bij Abdallah een centrale plaats inneemt. In zijn risicovolle sport. In tekeningen en teksten. De film een klein kunstwerk en per definitie niet in woorden te vangen. Kijken dus. En luisteren naar de filmmuziek van Lavinia Meijer.
Walter van der Kooi
Laura Stek,Vluchtval,Teledoc Campus, VPRO, maandag 25 september, NPO 2. De andere producties worden later besproken in de rubriek Nader bekeken op deGroene-site
Laura Stek / Prospektor | Vluchtval, documentaire van Laura Stek