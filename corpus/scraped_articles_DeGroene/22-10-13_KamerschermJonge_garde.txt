Kamerscherm Jonge garde

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
13 oktober 2022
De jonge garde houdt zich op in galeries, projectruimtes en broedplaatsen. Alice Slyngstad putte voorSoothing Pantsuit eigen ervaringen met online daten.
Twee glazen panelen doorbreken de diepe, donkere ruimte van de Vleeshal in Middelburg. Ze leunen op niets anders dan een dun randje onder hun eigen fragiele voeten, waarop ze staan uitgevouwen als kamerschermen. Bij binnenkomst wordt bezoekers op het hart gedrukt met een boog om de panelen heen te lopen, ze zijn zowel kwetsbaar van aard als onvoorspelbaar in hun verschijningsvorm, en bezoek van kinderen is in deze tentoonstelling verboden, om meerdere redenen een goed idee.
De historische ruimte met de geblokte tegelvloer en beelden verstopt in nissen baadt in de tentoonstelling van de Noorse kunstenaar Alice Slyngstad afwisselend in het schijnsel van warm rood licht, als in een boudoir, en van een koele kleur blauw, zoals afkomstig van een beeldscherm. Intimiteit en afstandelijkheid liggen ten grondslag aanSoothing Pants,een audiovisuele installatie met groot technisch vernuft die gaat over het (on)vermogen van taal in de zoektocht naar liefde via een datingapp. Slyngstad putte uit eigen ervaringen in het online daten voor een compositie van licht en geluid die de bezoeker in het hart van de digitale systemen plaatst waar online daten op is gebaseerd. Algoritmes bepalen dematchtussen personen en een soort aangeleerd, geïnternaliseerd algoritme de conversatie die zij vervolgens voeren. Er klinken stemmen in de ruimte die woorden uitspreken die tegelijkertijd op de schermen en op de muren verschijnen, woorden afkomstig uit profielen en uitchatsdie Slyngstad zelf tegenkwam, waarmee de ene mens zich aan de ander voorstelt, indruk hoopt te maken, maar waar de meeste eigenheid wel uit is vervlogen: duizenden online stemmen zeggen uiteindelijk duizenden dezelfde dingen. Ze groeten hetzelfde('hi, what's up'),stellen generieke vragen, delen modieuze voorkeuren.'Cooking, Party, Work, Yoga, Drinks, Workout, Travel, Beach, Cocktails, Art, Music',is een rijtje steekwoorden dat Slyngstad in het ritme van een 'swipe' op de bezoeker afvuurt, net als 'smart, technology, home-owner' en'polite, respectful'. Wie is de mens achter dit respectvolle, kokende, werkende, reizende personage met een huis? De gezichten achter de profielen liet Slyngstad achterwege, maar kijk om je heen, naar de bezoekers die in het midden van de installatie op een zachte bank hebben plaatsgenomen, en je kunt je iets bij hen voorstellen. De online mens heeft geen gezicht, is niemand en iedereen tegelijk.
Alice Slyngstad studeerde aan de kunstacademie in Oslo en aan het Sandberg Instituut in Amsterdam. Eerder al richtte Slyngstad zich op het wankele pact tussen taal en identiteit voor hun werk - Slyngstad identificeert zich als queer en die 'buitencategorie' is onderdeel van de fascinatie en zoektocht. Waar in de dichtgetimmerde online (dating)wereld is ruimte voor de wereld die buiten het algoritme valt? Hen ziet digitale dating-omgevingen als 'infrastructuren die intimiteit distribueren', een clash tussen keiharde business en menselijke gevoelens. Wat is de plek daarbinnen voor de mens met queer verlangens?
De mooiste momenten inSoothing Pantszijn die waarop de twijfel en soms zelfs de wanhoop toeslaat.'Please, let's get on to the next level',smeekt een stem en er wordt veel gezucht, gefluisterd, gestameld en voorzichtig gezongen. De stemmen zijn zoekende en hoewel de ironie hoogtij viert('I only tell the truth when it sounds like I'm lying'),spreekt er geen minachting uit de manier waarop Slyngstad zich hun pogingen tot interactie toe-eigent, zelfs niet wanneer ze ambities formuleren als'I wanna conquer the world'. Wel roept de kunstenaar ons bij de les.'Where's your focus',klinkt het dan in een drammerige herhaling. Het is logisch dat de voertaal vanSoothing PantsEngels is, hoewel ik benieuwd zou zijn naar de kracht van de woorden als die Nederlands waren geweest. De taal werpt voor de bezoeker een extra barrière op.
De glazen panelen zijn de sterren van de show, ze werden speciaal voor de tentoonstelling ontwikkeld en verspringen van dof en ondoorzichtig naar helder transparant, als kleedhokjes die plots niet langer privacy bieden of beeldschermen die uitvallen en de gebruiker terugwerpen in de realiteit. De interactie met licht is sterk. Op een scherm verschijnt de tekst:'These apps want to light up your premises, assuming that you are in the dark and that light has an impact.'
Uiteindelijk gaatSoothing Pantsover navigatie, over de tocht van de mens met gevoelens op het internet en tegelijk over die van de bezoeker in de tentoonstelling. Slyngstad werpt met hun installatie een met licht en geluid gevulde ruimte op die een leegte verhult. Maar wel een leegte waar echte mensen achter schuilgaan. Hun zoektocht naar verbondenheid is oprecht en dankzij de algoritmes kunnen ze op het internet eindeloos ronddwalen, steeds met de mogelijkheid van een ware ontmoeting. De nervositeit van hun stemmen kruipt na een tijd onder je huid. Je weegt de woorden, wordt hypergevoelig voor hun betekenis. Ergens in de taal zit mogelijk de liefde verscholen. Behoedzaam verlaat ik de Vleeshal.
De nervositeit van de stemmen kruipt na een tijd onder je huid
Soothing Pants,
Alice Slyngstad, t/m 18 dec. bij de Vleeshal in Middelburg, https://vleeshal.nl
Gunnar Meier | Soothing Pants van Alice Slyngstad in de Vleeshal in Middelburg