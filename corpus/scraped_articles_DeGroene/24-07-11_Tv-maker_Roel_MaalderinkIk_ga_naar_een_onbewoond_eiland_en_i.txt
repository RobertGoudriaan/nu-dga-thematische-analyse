Tv-maker Roel Maalderink Ik ga naar een onbewoond eiland en ik neem mee...

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
11 juli 2024
'Het is vloeken inDe Groene-kerk, maar ik vind biografieën het leukst om te lezen. Afgelopen winter las ik de biografie van Ischa Meijer door Annet Mooij, en dat vond ik een van de mooiste boeken die ik ooit heb gelezen. Je leert er iets van, je kunt je eraan relateren. Je zou kunnen denken: waarom lees je niet gewoon een mooie roman? Nee. Ik vind het bij een biografie toch fijner dat het echt is, het is een levensverhaal.
Ik heb echt zitten huilen tijdens het lezen. Het boek gaat heel erg over het doorgeven van trauma, in psychoanalytische lijnen. Als je met die blik naar de wereld kijkt, snap je veel beter hoe dingen functioneren. Dat vind ik een mooie manier om naar de wereld te kijken.
Ik vond zijn levensverhaal ook zo inspirerend, omdat hij ondanks - of juist dankzij - alles wat hij heeft meegemaakt zo groots en onverschrokken leefde. Creativiteit en het maken van dingen waren daarbij cruciaal. Misschien helpt dat om de moed en inspiratie er op dat onbewoonde eiland een beetje in te houden.
Ken je Spinvis? Either you love him, or you hate him- en bijna iedereen om me heen heeft er een hekel aan. Ik zou zijn eerste album,Spinvis,meenemen. Als je in je eentje op een eiland zit, hoef je je niks aan te trekken van anderen die vinden dat je Spinvis uit moet zetten. Ik koop ook echt al zijn lp's, hoor. Alleen ben ik vaak toch te beroerd om die plaat om te draaien.
Zo'n twintig jaar geleden zei mijn broer Thijs: ik heb iets ontdekt en dat moet je ook luisteren. Toen had ik nog een oude mp3-speler en we gingen naar Texel. Ook een eiland! Ik heb het de hele vakantie zitten luisteren. Het is per definitie heel nostalgisch.
Spinvis is heel dromerig. In een interview zei hij eens dat hij alle zinnen die echt iets zeggen eruit haalt. Daardoor blijft een impressionistisch, gevoelsachtige sfeer over. Daar word ik altijd zo rustig van.
Ik zouDe zeppelinvan Carel Willink meenemen, het is een soort magisch realistisch portret. Het hangt in Museum More in Gorssel, een mooie plek - mijn opa is in Gorssel geboren. Het is in de jaren dertig geschilderd en van zijn werk wordt met terugwerkende kracht gezegd dat hij die Tweede Wereldoorlog al aan zag komen. De wolken waren al donker, het was allemaal duister.
Ik vind zeppelins vet, het is toch bizar dat dat gewoon een vervoermiddel is. Een vreemd, soort vervlogen, heel inefficiënt ding. Een beetje gefaald. Nou las ik laatst dat zeppelins eigenlijk best wel veilig zijn, maar dat de afgefikte Hindenburg funest was voor de zeppelin-pr.
Als kind heb ik nooit een instrument leren spelen - wat ik heel klote vind. Ik heb nu wat piano- en zanglessen gehad. Het is een beetje met handen en voeten, maar het lijkt me wel heel leuk om op te treden met een liedje. Het is echt rete spannend. Deze week hebben mijn broer en ik de eerste try-out voor een theatershow en ga ik dus zingen en pianospelen voor publiek. Dat slaat eigenlijk nergens op.
Nu heb ik een midi keyboard, en een muziekprogramma. Dat zou ik meenemen naar het eiland. Gewoon dat pielen op zo'n ding is heerlijk. Zo kan ik lekker mijn tijd doden. Als ik dan een aantal jaar op dat eiland zit, kan ik het gemis van dat ik als kind nooit een muziekinstrument leerde bespelen misschien wel compenseren.'
Roel Maalderink (Utrecht, 1991) is televisiemaker, presentator en mediajurist. Hij presenteert het media-satirische programmaPlakshotbij de VPRO op NPO3