Niña Weijers

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
29 augustus 2024
We waren in Vermont, een Amerikaanse staat (inwonertal: zeshonderdduizend) waar het hele leven zich afspeelt in bossen en schuren. Ik zocht en vond de lokale zwemschuur, waar ik me aansloot bij een groep vrouwen die drie keer per week voor dag en dauw bijeenkwam om een uur te zwemmen. Kílometers te zwemmen, zoals ik al gauw ontdekte. De meesten van hen waren boven de zestig, gepensioneerd, tanig en, zo bleek, extreem fit.
Soms vrees ik door de mand te vallen als de charlatan die ik in werkelijkheid ben, maar zeker zo vaak lijd ik aan een minstens zo grondige vorm van zelfoverschatting. Ik had de vrouwen zien staan, voor aanvang, voor het zwembad: hun grijze haren en brillen, hun stevige schoenen en zwemtassen. Goddank geen triatleten, had ik gedacht. Ik zou ze zonder moeite of verbetenheid voorbij glijden, me goed voelen over mijn kracht en relatieve jeugd, hun complimenten later in de kleedkamer wegwuiven - ach, ik kom uit Nederland, daar hebben we niets dan water.
Toen ik een uur later, na de zoveelste drill van tweehonderd meter hijgend en met een gloeiende kop aan de kant hing, was er weinig over van mijn aanvankelijke arrogantie. Het was weer eens tijd om mijn hele zelf- en wereldbeeld in heroverweging te nemen. Wie was ik, maar serieus?  Een paar weken eerder had een vriendin, tijdens een gesprek over een gemeenschappelijke kennis, gezegd dat die op zijn veertigste nog altijd geen afscheid had genomen van het idee dat hij uitzonderlijk was. Daar kwamen volgens haar de problemen vandaan. Ja-knikkend en nippend van mijn wijn dacht ik mijn hemel, komen daar al míjn problemen vandaan? Ik was nog geen veertig, maar zag mezelf vóór die tijd geen afscheid nemen van dat waar ik me al mijn hele leven aan vastklampte: het idee voorbestemd te zijn voor iets, die éne te zijn. Had zij, mijn vriendin, dit daadwerkelijk laten varen? Liep ik weer eens jaren achter op het vlak van persoonlijke ontwikkeling? Moest ik er nu ook rekening mee gaan houden dat ik misschien níet de belangrijkste ex was van al mijn exen?
Omdat ik op vakantie was met een driejarige had ik in theorie geen tijd om te piekeren. In de praktijk gebruikte ik de tijd die over was om te slapen om wakker te liggen. Het was, in de schuur in het donkere bos waar ik dat deed, verleidelijk om ervan uit te gaan dat ik mezelf in principe mijn hele leven had voorgelogen. Omdat ik wasaangemoedigdmezelf voor te liegen? Ik was allang te oud om mijn ouders hierbij te betrekken, maar feit was dat zij mij nooit een strobreed in de weg hadden gelegd, en dat was nog eufemistisch uitgedrukt.
Het verderfelijke aan heel dat uitzonderlijkheidsbeleid, was natuurlijk dat het allerlei niet-uitzonderlijke figuranten impliceerde. Maar wie dacht nu werkelijk over zichzelf als niet-uitzonderlijk? Misschien, hoorde ik mijn verstandige vriendin zeggen, de volwassenen onder ons.
Wie denkt dat ik na die ene keer stopte de seniorenzwemclub te bezoeken, heeft het mis. Na twee nachten gepieker besloot ik dat deze bescheiden les in deemoed precies de draai om mijn oren was geweest die ik nodig had. Ik moest leren op soevereine wijze de slechtste van de klas te zijn. Ik moest de komende 25 jaar gewoon blijven doorzwemmen en mijn mond houden. Op de juiste manier mijn mond houden, bedoel ik. Op eenfeministische, wijzemanier.
In de tussentijd bezocht ik met mijn reisgenoten het Museum of Everyday Life, gehuisvest in een grote en in enigszins erbarmelijke staat verkerende schuur in een desolaat stuk Vermont dat men The Northeast Kingdom noemt. In dat museum, waar bijna uitsluitend zaken worden tentoongesteld waarvan de tranen je in de ogen springen, vond ik een gigantische haarbal in een glazen doosje. De haarbal had een meisje genaamd Sammy Storz toebehoord. Ze was ontzettend lief, las ik, maakte altijd haar huiswerk en oefende braaf met vioolspelen. Onuitstaanbaar, vond haar broer. Toen hun moeder de gigantische haarklit ontdekte en hem eruit knipte bewaarde hij hem in een ziplockzakje, als bewijs dat zijn zus minder perfect was dan iedereen dacht. Minder perfect, misschien, maar de haarbal, die was behoorlijk uitzonderlijk.
'Is het te genezen of kom ik hier nooit meer van af?'
Miranda July,All Fours