'De lontjes worden wel korter, hoor' Onderzoek Gemeentelijke agressieprotocollen zetten ook lastige burgers buitenspel

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
14 november 2024
Om hun eigen medewerkers te beschermen tegen bedreigende en scheldende mensen aan de balie tuigen honderden gemeenten een 'agressieprotocol' op. Maar de rechten van een burger komen niet aan de orde.
'Uheeft onze collega'sniet altijd met respect behandeld, door intimiderende insinuaties te uiten.' Voor belangenbehartiger René Beunders kwam de waarschuwingsbrief van zijn gemeente Enschede in de zomer van 2020 uit de lucht vallen. Als voorzitter van Sociaal Hart Enschede had hij jarenlang mensen geholpen bij het aanvragen van bijstand. Daarnaast voerde hij actie tegen gemeentelijke bezuinigingen op huishoudelijke hulp. Kwetsbare mensen die de overheid nodig hebben om te overleven, worden volgens Beunders te hard aangepakt. Daarom heeft hij regelmatig contact met de gemeentelijke klachtencommissaris.
Beunders had altijd goed contact over de klachten die hij indiende, maar toen er een nieuwe klachtencommissaris kwam liep dat vast. 'Die nieuwe commissaris werkte daarvoor twaalf jaar nauw samen met het college.' Inwoners hadden de indruk dat de klachtencommissaris niet onafhankelijk genoeg was. 'Mensen kwamen bij mij klagen over hoe hun klachten bij de gemeente door haar werden afgehandeld.' Daarom ging hij zelf twijfelen aan de onpartijdigheid van de commissaris. Beunders stuurde zijn zorgen en verwijten per e-mail naar de burgemeester, wethouders, de gemeentesecretaris en raadsleden.
Zijn vasthoudendheid is nu het probleem. Beunders leest in de brief dat hij de huisregels heeft overtreden, omdat hij medewerkers niet respectvol heeft behandeld. Het rondsturen van zijn klachten ziet de gemeente als onacceptabel gedrag. Hij wordt niet uitgenodigd voor een gesprek, maar met vragen kan hij contact opnemen. Wanneer Beunders de gemeente belt, wordt hem verteld dat hij de inhoud van zijn klachten niet ter sprake mag brengen. De gemeente herhaalt de boodschap uit de waarschuwingsbrief: de medewerker moet tegen hem in bescherming worden genomen.
Voor de gemeente Enschede was het openlijk twijfelen aan de integriteit van een van haar medewerkers reden om Beunders een officiële waarschuwing te sturen. De gemeente volgde daarbij haar 'agressieprotocol'. Bij een volgend incident kan de gemeente hem voor een bepaalde periode de toegang tot het gemeentehuis ontzeggen. Wat niet in zijn brief staat is dat een waarschuwingsbrief krijgen in Enschede volgens het protocol nóg een gevolg heeft. Beunders wordt namelijk ook voor ten minste zes maanden door de gemeente geregistreerd als 'agressief persoon'. Hij ervaart het nu nog steeds anders. 'Ik ben altijd kritisch geweest, maar nooit intimiderend of agressief.'
Beunders maakt deel uit van een kleine groep individuen die in de afgelopen jaren door hun aanhoudende of lastige kritiek onterecht door hun gemeente als agressief zijn aangepakt met het gemeentelijk agressieprotocol. Vaak zonder het goed en wel te beseffen. 'Als je je er totaal niet bewust van bent dat je grensoverschrijdend bent geweest en dan ineens zo'n brief ontvangt, alleen omdat je kritiek hebt gehad op het sociale beleid, dat hakt er behoorlijk in.'
Gemeenten vrezen al jarenvoor een toename van gewelddadige en agressieve burgers. Die angst groeit door incidenten met mishandelde ambulancemedewerkers, omstanders die de brandweer weigeren door te laten en sociale-dienstmedewerkers die worden uitgescholden omdat ze geen uitkering kunnen geven. Om hun eigen medewerkers te beschermen tegen bedreigende, spugende, scheldende en kwetsende burgers aan de balie tuigen gemeenten daarom een zogenoemd 'agressieprotocol' op. Ze gieten zo de manier waarop medewerkers met emoties van burgers omgaan in een overzichtelijk stappenplan.
Die protocollen schrijven voor hoe medewerkers moeten omgaan met agressieve burgers, wanneer een ambtenaar weg mag lopen, het contact mag verbreken, een waarschuwing moet sturen of zelfs zo ver kan gaan om een contact- of pandverbod op te leggen aan mensen die de huisregels overtreden. Zelfs wanneer dat betekent dat een burger haar rijbewijs niet kan verlengen of bijstand kan aanvragen. Kom je dan toch het gemeentehuis binnen? Dan doet de gemeente aangifte van huisvredebreuk.
Maar hoe maakt een gemeente het onderscheid tussen mensen die verbaal of fysiek geweld gebruiken en zij die aanhoudende of lastige kritiek uiten? En hoe kom je in verweer tegen een registratie of een gemeentehuisverbod? Om daar zicht op te krijgen verspreidde Investico voorDe Groene AmsterdammerenTrouween enquête onder alle Nederlandse gemeenten, lazen we agressieprotocollen en spraken we met 'agressiecoördinatoren', ombudsmannen, beleidsmakers, sociaal advocaten en burgers die vinden dat ze ten onrechte als agressief zijn getypeerd.
Daaruit blijkt dat er grote verschillen tussen gemeenten bestaan. Bovendien vliegen sommige gemeenten uit de bocht. Mensen die onwelgevallige kritiek leveren of emotioneel gedrag vertonen, worden met hetzelfde protocol aangepakt als geweldplegers. Gemeenten zetten zo met een vaak lichtvaardig genomen besluit burgers buitenspel, met veel grotere gevolgen dan gemeenten zelf willen zien. Burgers die zich in de beleving van een ambtenaar emotioneel of agressief gedragen, worden ook geregistreerd en gesanctioneerd, zonder dat er een goed proces van hoor-en-wederhoor is. In de praktijk betekent het dat mensen die bijvoorbeeld afhankelijk zijn van gemeentelijke besluitvorming over hun zorgverlening of levensonderhoud zich geïntimideerd en weggezet voelen.
'De lontjes worden wel korterhoor.' Arbocoördinator Eduard Annen van gemeente HoogeveenDe Wolden stuurt vrijwel wekelijks een waarschuwingsbrief. In zijn gemeente worden drie ambtenaren al jaren met de dood bedreigd. Het is daarom belangrijk dat de organisatie een eenduidige aanpak heeft, benadrukt hij. 'Wij hebben een nullijn, wij accepteren niks. Onze collega's willen graag veilig werken.'
Landelijke cijfers over welke gemeenten zo'n protocol hebben, hoeveel incidenten van agressie of geweld er per gemeente plaatsvinden of welke sancties er worden uitgedeeld zijn er niet. Wij vroegen gemeenten hoe vaak medewerkers te maken kregen met agressie en welke sancties zijn opgelegd. 160 van de ruim driehonderd Nederlandse gemeenten zijn ingegaan op onze vragen, honderd daarvan hebben met ons hun aantallen incidenten gedeeld.
Sinds 2018 hebben honderd gemeenten gezamenlijk zeker meer dan zevenhonderd pand- en contactverboden opgelegd. Vorig jaar mochten in die gemeenten 141 mensen het gemeentehuis niet meer in of ze mochten geen direct contact meer opnemen met medewerkers.
Het zijn geen grote aantallen, maar de verboden blijken behoorlijk ongelijk verdeeld over het land. In Breda, waar 221 incidenten werden gemeld, kregen vorig jaar twintig mensen een pandverbod, in Eindhoven - ondanks 162 incidenten - niemand. Zowel in Enschede als in Zwolle waren er ongeveer veertig incidenten. Maar waar de gemeente Enschede twaalf verboden uitdeelde, was dat er in Zwolle maar één. Hoe streng een gemeente het protocol volgt, of wanneer ze iets registreert als agressie, verschilt en hangt sterk af van de ambtenaar die verantwoordelijk is voor de veiligheid van medewerkers.
Uit onze inventarisatie blijkt ook dat lang niet elke gemeente incidenten bijhoudt, laat staan dat gemeenten dat op dezelfde manier doen. Zo laten Bodegraven-Reeuwijk en Rhenen weten de incidenten helemaal niet te registreren, terwijl bij het Brabantse Geertruidenberg altijd melding wordt gemaakt van het incident, 'ook als de rust is teruggekeerd'.
In 's Hertogenbosch verdubbelde met de introductie van een centraal registratiesysteem het aantal meldingen in twee jaar tijd. Dit is volgens de gemeente omdat het nu makkelijker is om een melding te doen en medewerkers constant worden gewezen op het belang van melden. Ook het aantal waarschuwingsbrieven in relatie tot schelden, bedreigende taal en intimidatie steeg in deze periode drastisch.
In 2022 stuurde de gemeente slechts twee waarschuwingsbrieven uit, een jaar later 45. In de gemeente Tilburg werd in 2018 het hoogste aantal contactverboden uitgeschreven: 33. Een jaar later waren dit er nog eens achttien. 'Het waren mensen over wie regelmatig meldingen bij ons binnenkwamen. Vaak mensen met een complexe problematiek. Helaas uit zich dat ook in agressief gedrag', zegt een woordvoerder. Omdat niet iedere collega wist hoe die met de doelgroep om moest gaan besloot de gemeente Tilburg de contactverboden te gebruiken om deze groep inwoners goed in kaart te brengen en onder te verdelen bij twee ambtenaren die 'niet meteen in paniek raken als iemand begint te schreeuwen'. Zij werden het centrale aanspreekpunt voor inwoners met een contactverbod.
Lastige, veeleisende en vasthoudendeburgers die niet agressief zijn, krijgen echter ook te maken met het agressieprotocol, zo blijkt uit ons onderzoek. Een inwoner van Hengelo kreeg door zijn kritiek op het afvalbeleid een contactverbod voor onbepaalde tijd van de gemeente. Een inwoner van Opsterland kreeg direct een waarschuwingsbrief nadat ze bij het college had geklaagd over een ambtenaar die bepaalde documenten niet wilde verstrekken.
In Utrecht kreeg een bijstandsgerechtigde een waarschuwingsbrief waarin werd gedreigd met aangifte of korten op zijn uitkering, en daarbij werd hij als agressief persoon geregistreerd in het gemeentelijke register, voor een jaar. Dat alles omdat hij opmerkte dat een ambtenaar 'een leuke fiets' had en dat als een bedreiging werd gezien.
Deze burgers kregen achteraf allemaal gelijk van de Nationale Ombudsman, maar de impact op hun leven was groot. 'Een pandverbod is ontzettend ingrijpend', is de ervaring van Pejman
Bahreman, sociaal advocaat met een praktijk op Rotterdam-Zuid. 'Burgers worden met hun problemen van loket naar loket gestuurd. Dat frustreert. En wanneer iemand dan boos wordt op deze bureaucratische, onpersoonlijke dienstverlening wordt die boosheid plotseling wél persoonlijk opgevat door de ambtenaar. Terwijl burgers vaak gewoon gefrustreerd zijn. Niet op de persoon, maar over de regel of hun situatie.'
'Ik moet nog steeds hyperventileren als ik het gemeentehuis binnenloop', zegt Alice van Hest. Vanuit haar eenmanszaak hielp ze Boxmeerders. 'Mensen die een beetje onderaan bungelen in de maatschappij' met klachten en bezwaarprocedures. Ze stopte daarmee na een contactverbod voor onbepaalde tijd dat ze van de gemeente kreeg.
Dat begint eind 2016, wanneer ze iemand bijstaat wiens bijzondere bijstand is afgewezen. De voorzittende ambtenaar weigert inhoudelijk in te gaan op de casus van Van Hests cliënt. Van Hest vraagt nog waarom de gemeente en haar cliënt er niet samen uit kunnen komen. Maar de voorzittende ambtenaar gooit zijn handen in de lucht en zwijgt.
'Man! Je lijkt wel een pias', bijt ze hem toe. De ambtenaar schrikt en reageert gepikeerd: 'U trekt dat nú terug of ik sluit de zitting.' 'Maar ja, je lijkt toch ook een pias', zegt Van Hest. 'Sorry hoor.'
Van Hest moet het gemeentehuis verlaten en dezelfde dag ontvangt ze een oﬃciële waarschuwing. Ze moet een document ondertekenen waarin ze verklaart de veiligheid van de medewerkers te garanderen. Doet ze dit niet, dan mag de gemeente 'zwaarder gewicht toekennen aan het welzijn van ambtenaren of bestuurders' dan aan Van Hests 'burgerbelangen'.
Twee weken later gaat ze weer met de cliënt naar het gemeentehuis. Omdat ze weigert de verklaring te ondertekenen, wordt de zitting meteen geschorst. Daarop ontzegt de gemeente Van Hest de toegang tot het gemeentehuis voor onbepaalde tijd. Ook mag ze niet meer bellen of op een andere manier contact opnemen; ze moet iemand schriftelijk machtigen als ze nog wil corresponderen met de gemeente.
In de rechtszaak beroept de gemeente zich op de deﬁnitie van agressie uit het 'agressieprotocol'. Agressie is: 'Iedere vorm van gedrag dat gericht is op het teweegbrengen van onlustgevoelens bij medewerkers.' 'Pias' viel daar dus onder.
Van Hest won de rechtszaak,maar schrok van de brede deﬁnitie van 'agressie' die Boxmeer hanteerde. Dat is een groter probleem: elke gemeente mag zelf bepalen wat zij deﬁnieert als 'agressief gedrag'. Uit de 85 protocollen die gemeenten met Investico deelden blijkt dan ook een wildgroei aan instructies die ambtenaren krijgen over omgang met ongewenst gedrag.
Elke gemeente schrijft via haar eigen kleurenschema, stoplichtmodel of zogeheten 'A, B, of C-gedragingen' minutieus voor hoe gemeentemedewerkers moeten omgaan met de emoties van inwoners. De gemeenten Epe en Vlissingen gebruiken een stoplichtmodel. Oranje of blauw is gedrag dat 'spanning' geeft. In Vlissingen betekent dat 'kritiek of emoties uiten'. Rood is agressie. Neem je in Berg en Dal je huisdier mee? Dan overtreed je de huisregels. In dat protocol valt het onder het kopje 'agressie'. De maatregel? Een waarschuwingsbrief en bij herhaling een pandverbod van drie maanden.
Alphen aan den Rijn omschrijft preciezer wat zij ziet als 'onacceptabel, emotioneel of agressief gedrag'. Daar valt onder meer 'stoom afblazen', 'weigeren te gaan zitten', 'overlast van kinderen en bellen aan de balie' onder, net als 'klagen', 'zeuren', 'irritatie tonen' of 'teleurgesteld blijven'. En sinds het boerkaverbod uit 2019 wordt gezichtsbedekkende kleding in dit gemeentehuis ook onder 'fysiek ongewenst gedrag' geschaard.
In onder andere Enschede, Nunspeet, Vlissingen, Zwolle, Raalte en Berkelland treedt het agressieprotocol al in werking als de inwoner 'zeurt', 'vraagt om begrip of een uitzondering' of 'kritiek uit op het beleid van de organisatie'. Dit wordt gezien als zogeheten 'A-' of 'B-gedrag'. Stopt het niet? Dan wordt het behandeld als 'D-gedrag' oftewel 'agressief gedrag'.
'Het agressieprotocol mag geen vergaarbak worden van alles wat de gemeente onwenselijk vindt', reageert hoogleraar sociale-zekerheidsrecht Gijsbert Vonk van de Rijksuniversiteit Groningen. 'Dan criminaliseer je gedrag dat helemaal niet crimineel is.'
'Het is problematischals inwoners niet de ruimte krijgen om hun verhaal te doen', zegt Nationale Ombudsman Reinier van Zutphen, die regelmatig klachten over agressieprotocollen behandelt. Gemeenten sturen eerst hun brief en als ze dat zelf nodig vinden organiseren ze een gesprek. 'Dan sla je een belangrijke stap over, namelijk diegene om wie het gaat', zegt Van Zutphen. 'De rechter veroordeelt ook geen mensen zonder even met ze gesproken te hebben.' Precies daar wringt de schoen. Hoewel honderden gemeenten een agressieprotocol hebben opgetuigd dat het contact tussen burgers en ambtenaren tot in de grootste details omschrijft, komen het perspectief en de rechten van een burger daarbij helemaal niet aan de orde. Agressieprotocollen zijn namelijk een arbo-verplichting. Ze zijn er, net als regels over slecht zittende bureaustoelen, brandmelders en lichtgevende bordjes boven de nooduitgang om de veiligheid van werknemers te garanderen.
In deze juridische warboel is het vaak onduidelijk waar een burger in beroep of bezwaar kan tegen het besluit van de gemeente. Van de 31 waarschuwingsbrieven die wij hebben ingezien, verwijzen er slechts drie naar de mogelijkheid voor inwoners om een klacht in te dienen. Andere mogelijkheden om tegen een beslissing in beroep te gaan, zijn er niet.
Dit levert ook een merkwaardige juridische situatie op, legt hoogleraar Gijsbert Vonk uit. De agressieprotocollen zijn vanuit arbo-wetgeving verplicht omdat de gemeente als werkgever de ambtenaar als werknemer moet beschermen. Maar wanneer de gemeente een burger de deur weigert, is dat een bestuursrechtelijke maatregel. Komt een burger toch aan de balie, dan telt die handeling als 'huisvredebreuk' en is er plotseling sprake van een strafrechtelijke overtreding.
'Het bestuursrecht toont zich hier nogal rekkelijk', zegt Vonk: 'Het is een soort vrije kwestie, er zijn geen vaste vereisten maar gemeenten moeten zich "behoorlijk gedragen" tegenover de burger. Wat in het geval van een pand- of contactverbod betekent dat er hoor en wederhoor plaatsvindt. Maar hoe dat er precies uitziet, dat mag een gemeente zelf bepalen.'
Ombudsman Van Zutphen vraagt gemeenten regelmatig wat ze willen bereiken met een brief of verbod. Voelt de ambtenaar zich veiliger en zijn de problemen waar de escalaties over gingen opgelost? 'Vaak niet', zegt de ombudsman. 'Heb je je gerealiseerd dat als je zo'n brief stuurt, dat het dan alleen maar erger wordt? Heb je nog nagedacht of het misschien op een andere manier zou moeten?' Van Zutphen noemt het 'link' wanneer gemeenten gaan moraliseren door een lijn te trekken en te bepalen hoe iedereen zich hoort te gedragen. 'Het gaat over zoveel verschillende mensen, met zoveel verschillende problemen en manieren van communiceren.'
Voor gemeenten heeft Reinier van Zutphen daarom nog een laatste advies: 'Ik vind het heel belangrijk dat je je verdiept in degene die de maatregel opgelegd krijgt. Toen de mensen die slachtoﬀer werden van het toeslagenschandaal aan het loket kwamen en boos waren over wat hun overkwam, vonden we ze ook geen nette mensen.'