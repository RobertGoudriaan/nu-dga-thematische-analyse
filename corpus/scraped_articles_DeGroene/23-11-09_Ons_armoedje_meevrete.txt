Ons armoedje meevrete

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
9 november 2023
THEATER Op hoop van zegen
Het begint als een amusant potje toneelspelen. Het vissersdrama van Herman Heijermans op flinke snelheid. Met z'n vijven vijftien personages neerzetten, met schijnbaar bij elkaar geraapte kostuums die niet historisch proberen te zijn. De spelers klitten bij elkaar op een klein, hobbelig speelvlak: een wirwar van scheepstouwen. Ze zijn omsloten door een metershoog vissersnet, alsof ze opgedregd zijn uit de diepzee van het (toneel)verleden. Binnen deze geknoopte omheining speelt alles zich af; wie niet meedoet in een scène kijkt toe of weg. Als vissersweduwe Kniertje in haar huisje de op bezoek gekomen reder Bos wijst op het portret van zoon Geert die in de gevangenis zit, staat Geert-vertolker Joachim Robbrecht dat portret levendig te verbeelden.
Manja Topper, die als enige maar één figuur speelt, heeft zich als 'Knier' opzij in de touwen genesteld en leeft zich met een ellende-groen geschminkt gezicht uit in het viswijf. We kijken met de blik van nu naar de figuren. Kuno Bakker als de foute reder - de jurk van Truus die hij later speelt alvast onder het fluorescerende werkmannenhesje van Bos - demonstreert smakelijk het grensoverschrijdende gedrag van de machtige scheepseigenaar tegenover Geerts jonge vriendinnetje. Tegelijk wordt het publiek, en in die dubbelheid is theatermakerscollectief Dood Paard gespecialiseerd, meegenomen naar de tijd waarin de tekst werd geschreven.
Het 1900 van Heijermans is zinnelijk aanwezig in het gebezigde oud-Noord-Hollandse dialect waarmee de schrijver zijn vooruitstrevende 'realisme' vormgaf, en dat de acteurs zich volledig eigen hebben gemaakt. Over een konijn dat gevangen en gebraden is: 'Die schooier wou van ons armoedje meevrete. Jawel. We làte ons begappe! Net terwijl 'k an 't rooie ben, zegt de sprenkel: knàp - 'n vette hoor - veertig cente minstens.' En gaandeweg sluipt er een indrukwekkende betrokkenheid in de vertolkingen. Bij de machteloosheid van het armoedige vissersvolk, dat verpletterd wordt in de voortsnellende plot over de niet-zeewaardige Hoop van Zegen die Kniertje's laatste twee zonen het leven zal kosten. De uitgekiende rolverdeling, ook typerend voor de analytische aanpak van Dood Paard, plaatst de houding die de afzonderlijke figuren in het stuk innemen scherp tegenover elkaar. Robbrecht wisselt tussen de woest opstandige Geert en de huilerige redersdochter en -echtgenote die niks durven te zeggen. Tomer Pawlicki switcht binnen één scène tussen de dorpsdronkenlap Simon en de boekhouder van de rederij: de aanklager die te slapjes de waarheid spreekt en de wegkijker die liegt over zijn kennis van de misstanden bij de rederij om zijn baantje te behouden. Alsof het verschillende kanten zijn van het menselijk gedrag die deel kunnen uitmaken van eenzelfde persoon, afhankelijk van diens maatschappelijke positie. Het toonbeeld van kleinmenselijkheid is Knier, die van Manja Topper een aangrijpende verstilling krijgt. Ze ziet het als het lot dat ze haar hele gezin aan de zee heeft verloren. Als reder Bos twijfelt of hij haar zal aanhouden als huishoudelijke hulp, klinkt haar 'De here motte 't zellef weten - hoe ze met me wille' hartverscheurend.
Marijn van der Jagt
Op tournee tot eind december.https://doodpaard.nl
Sanne Peper | Op hoop van zegen door theatermakerscollectief Dood Paard