Jonge garde Kleine tanden

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
10 oktober 2024
Wat kunstenaar Anne Verhoijsen tekent, is niet per se mooi. Maar authentieke kunst, dat is het zeker.
De titel van deze rubriek suggereert dat de kunstenaars die op deze plek ter sprake komen, jong zijn. Jonge kunst is kunst die nog niet in de grootste schijnwerpers staat, maar die mogelijk wel snel zal bereiken. Meestal gaat het inderdaad over kunstenaars die de 45 nog niet zijn gepasseerd.
Dat klinkt veelbelovend. Maar het noemen van een geboortejaar, en daarmee de omschrijving 'jong' in het algemeen, staat in de kunstwereld onder druk. Galeries en musea waren lang - en zijn soms nog steeds - vooral ge√Ønteresseerd in jong en nieuw. Wanneer je, bijvoorbeeld vanwege het verlenen van zorg, de behoefte daaraan, of simpelweg hobbels die het leven voor sommigen opwerpt, langer doet over de start in de kunstwereld, heb je minder kans door te breken dan de mensen die het wel voor de wind ging.
Leeftijdsdiscriminatie gaat niet alleen over leeftijd: vooral vrouwen, queer kunstenaars en kunstenaars van kleur liepen en lopen zo kansen mis. De Turner Prize, de Britse kunstprijs die sinds 1984 nieuwe stemmen in de kunst wil belonen, schrapte om die reden in 2017 de leeftijdslimiet van vijftig jaar. Prompt werden meerdere kunstenaars van boven de vijftig genomineerd en ook bekroond. De toelating voor de Nederlandse editie van de Prix de Rome is sinds vorig jaar ook voor kunstenaars boven de veertig. Jonas Staal (1981) kreeg de prijs. Voor de Turner Prize van dit jaar zijn twee vrouwelijke kunstenaars genomineerd van boven de vijftig.
Voor Anne Verhoijsen zijn dit gunstige ontwikkelingen. Haar werk is nu te zien in The Green Room, de galerieruimte achter in de meubel- en designwinkel The Frozen Fountain aan de Amsterdamse Prinsengracht. Op haar 45ste begon ze een opleiding aan de kunstacademie. Ze was er jarenlang van overtuigd dat ze niet kon tekenen. 'Ze was opgevoed met het denkbeeld dat een "mooie tekening" iets anders was dan wat zij deed', schrijft curator Nina Folkersma in haar korte tekst in de publicatie die gelijktijdig met de tentoonstelling verscheen. In 2002 studeerde Verhoijsen af aan het Sandberg Instituut.
De tekeningen die nu tegen de groene wanden hangen, zijn inderdaad niet per se mooi in de traditionele zin. Ze doen denken aan tekeningen die meisjes maken in de laatste klassen van de basisschool. In potlood en waterverf zijn veel gezichten met grote ogen en rode monden met opmerkelijk veel kleine tanden te zien. Klassiek modeltekenen en schilderonderwijs is van de meeste kunstacademies verdwenen, dus klassieke beheersing van de tekenkunst is sowieso een zeldzaamheid geworden, maar dit is anders: Verhoijsen heeft er haar eigen weg in gevonden.
Soms begint het met een schetsje dat ze maakt als ze niet kan slapen, zo schrijft kunstenaar Jos Houweling in de publicatie. Hij werkte eerder met Verhoijsen samen aan een serie portretten, en beschrijft hoe ze hoofd voor hoofd de tekening een ziel geeft.
Voor wie dit nog steeds te vaag is, komt er meer helderheid in de serie die Verhoijsen maakte naar aanleiding van de beelden van de Britse kunstenaar Antony Gormley. Twee jaar geleden had hij een tentoonstelling in museum Voorlinden in Wassenaar. Hij gebruikt zijn eigen lichaam als mal voor vrijwel al zijn zwarte beelden, zodat de wereld, zijn wereld, enkel bevolkt lijkt door mensen zoals hij.
Bij haar bezoek aan de tentoonstelling zocht Verhoijsen naar een verbinding met die starre mansfiguren: ze probeerde de beelden te omarmen, imiteerde ze in hun houding. Ze maakte tekeningen van haar actie. Daar staat ze, in haar roze broek met rode stippen, gearmd met de zwarte mansfiguur. Op een andere tekening gebruikt ze het beeld als steun voor een rekoefening. De kunstenaar voelt verwantschap met Gormley vanwege hun gedeelde interesse voor meditatietechnieken, lees ik in de publicatie. Maar wat een opluchting dat Verhoijsen vele malen meer zelfspot en relativeringsvermogen bezit dan deze Britse gearriveerde kunstenaar. Ook op haar 73ste kan ze zich duidelijk tot de jonge garde rekenen.
De tekeningen doen denken aan tekeningen die meisjes maken op de basisschool
Anne Verhoijsen,
Getekend Anne,
tot 2 november in The Green Room, Amsterdam,https://thegreenroomamsterdam.com
Anne Verhoijsen | Zoeken naar Gormley van Anne Verhoijsen