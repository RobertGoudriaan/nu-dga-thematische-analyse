Een bruidstaart in de regen Dichters&Denkers

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
15 augustus 2024
Hij wilde vingervlug en ongrijpbaar zijn, laconiek en nooit sentimenteel. Toch waren liefde en oorlog de grote thema's in de moeilijk vertaalbare poëzie van W.H. Auden .
W.H. Auden overleed op 29 september 1973.Zijn geliefde, Chester Kalman, vond hem in een hotelkamer in Wenen. De avond daarvoor had hij een lezing in de Hofburg gegeven. Toen Kalman de kamer binnenkwam - ze sliepen gescheiden - was de puinhoop een bekend gezicht. Sinds 1939 was hij samen met 'Wystan' geweest, en de huizen en appartementen waar ze hadden gewoond, die door hun vrienden graag bezocht werden, stonden bekend om de rotzooi. Volle asbakken, lege glazen. Hun huizen, schreef Kalmans stiefmoeder in een boek over hun relatie, zagen eruit 'als houtzagerijen waar net iets mis was gegaan, of als publieke ruimtes die op het punt stonden ontruimd te worden'.
In die puinhoop in de hotelkamer lag Auden ongewoon vredig op zijn zij. Het was een natuurlijke dood, onverwacht maar niet écht onverwacht. Vrienden van Wystan Hugh Auden hadden opgemerkt dat hij moe was, versleten, dat hij net te vaak grapjes maakte waarin hij naar zijn dood leek uit te kijken. In zijn afscheidsgedicht schreef vriend en generatiegenoot Stephen Spender dat hij iets van een grijns op Audens gezicht in zijn doodskist zag: 'triumph of one/ Who has escaped from life-long colleagues roaring/ For him to join their throng.'
Hij zag er ook zo godsgruwelijk oud uit. Hij was 66 toen hij stierf; hij had voor 96 kunnen doorgaan. W.H. Auden zag eruit als een man die zojuist met zijn gezicht op de bespanning van een tennisracket had geslapen. Hij had nog steeds dezelfde springerige, studentikoze bos haar op zijn hoofd die hij in zijn jongere jaren in Oxford had, maar daaronder dus een olifantachtige huid vol diepe elkaar doorkruisende rimpels. Zelf beschreef hij zijn gezicht laconiek als 'a wedding cake left out in the rain'.Auden presenteerde zichzelf graag als laconiek.
Voor zijn publiek was zijn huid echter een symbool, iets van betekenis, dat hem en daarmee zijn poëzie extra gravitas gaf. InThe New York Timesschreef de prominente criticus Anatole Broyard in 1972 dat Audens gezicht eruitzag als 'een landkaart van onze eeuw, waar je in de vouwen en wendingen de ironieën van onze geschiedenis kunt zien. Hier zie je de afdruk van de huiveringen, de grimassen en het af en toe grinniken van de gevoelige man die gedwongen is zes-en-een-half decennia aan ruwe kenteringen te doorleven, en die weigerde van ze weg te lopen.' Ook critici werden dichterlijk van Auden.
Zijn gezicht was bekend, zijn werk was beroemd, zijn persoonlijkheid en maniertjes waren door een batterij aan bevriende schrijvers vastgelegd. In Spenders' dagboekgedichten duikt in 1970 Auden op die vertelt hoe zijn dag hoort te verlopen:'I get up at eight, then I have cawfee and rolls, then I doThe TimesCrosswords,
if I can getThe Times.Then I go to the john, and then I work until elevenses.' Hij wilde zijn lunch en diner elke dag op hetzelfde tijdstip, wilde zijn martini's op dezelfde manier gemaakt, en dook dan vroeg onder de wol:'Then at nine byebyes like mother taught me. Oh! The relief of getting between the sheets.'
Die manier van praten - elevenses, byebyes - was echt en onecht. Auden kon het soms niet laten zichzelf te parodiëren, maar parodieerde zichzelf later zoveel dat het onduidelijk was of de parodie niet de echte man was.
Auden (1907) behoorde tot een contingent jonge dichters die elkaar halverwege de jaren twintig op Oxford ontmoetten en meteen bij elkaar een verwantschap voelden. Ze waren net te jong om de Eerste Wereldoorlog heel bewust te hebben meegemaakt, terwijl iedereen die vier, vijf jaar ouder was er juist intens door getekend was. Voor die jonge dichters - John Betjeman, Cecil Day-Lewis, Louise MacNeice, Rex Warner en Spender dus - hadden blind patriottisme en heilig geloof in instituties en politiek tot de horror van de oorlog geleid. Ze zochten dus een nieuwe manier van denken (velen, ook Auden, werden marxist), waar een nieuwe poëzie bij hoorde.
In die groep was Auden primus inter pares. Terwijl zijn generatiegenoten hun verwarring over de naoorlogse cultuur en beschaving verwoordden, was Auden er een van daadkrachtige diagnoses. Hij zag symptomen, hij stelde neuroses vast. Het is meteen raak in zijn debuutbundel uit 1930:
'Beschouw dit, en in onze tijd, zoals de havik het ziet of de gehelmde vliegenier: de wolken scheuren plots vaneen - kijk daar een smeulende peuk in een bloembed op het eerste tuinfeest van het jaar.'
Hij ziet van afstand een Engeland waarin iedereen lustig zijn leven leidt en tegelijk onuitgesproken bang is, onzeker, in geleende tijd leeft. De mensen die aan het klassensysteem vasthouden en denken veilig te leven in hun universiteitsen kathedraalsteden, maken zichzelf iets wijs: 'Gelukzoekers, jullie allen die de/ kronkelingen van je eigen wensen volgen/ het is later dan jullie denken.' In de bundelThe Orators(1932) brengt Auden dit terug tot de beroemde oneliner, gericht tot een groep schooljongens: 'What do you think about England, this country of ours where nobody is well?'
Wij lezen Auden in 2024 met een kennis die hij niet had. Wij weten dat die naoorlogse jaren niet echt naoorlogs waren; ze waren vooroorlogs, want alles in de Europese politiek leidde naar de volgende wereldoorlog. We weten ook dat het Engeland van 'appeasement' zichzelf probeerde wijs te maken dat die dreiging van nazi-Duitsland wel meeviel. Wie in die tijd leefde, en vond dat er een hypocrisie school in de manier waarop het establishment de publieke orde probeerde hoog te houden, vond in Auden een behoorlijk profetische stem.
De biografie van Auden in de jaren dertig is een waterval aan beroemde schrijvers. Zoals dichter en vertaler Han van der Vegt schrijft in het nawoord van het onlangs verschenenTijdelijke helden, verzamelde gedichten:Auden 'was niet bang voor zijn tijd. Hij was niet bang voor nieuwe wetenschappelijke industriële ontwikkelingen, niet voor de verstedelijking. Hij was geen buitenstaander, hij was geen toeschouwer, hij nam deel.' Hij ging met Christopher Isherwood naar Berlijn, met Louise MacNeice naar IJsland, ging naar Spanje tijdens de burgeroorlog (al was hij niet het type dat overweg kon met een karabijn). In 1935 trouwde hij met Erika Mann, dochter van Thomas, zodat ze een verblijfsvergunning kon krijgen.
Romantisch haalde hij van alles overhoop. Hij werd niet geholpen door het feit dat homoseksualiteit nog strafbaar was. Vaak is gezegd dat zijn gedichtDe geheim agenteen vertaling is van zijn romantische frustratie. Hij beschrijft een man die door grensgebieden trekt, bang om betrapt te worden door vijandige krachten:
'Had hij vaak de nacht verweten dat de vriend ontbrak van wie hij al had gedroomd. Ze zouden schieten, simpel scheiden wie nooit samen waren geweest.'
Die laatste klinkt misschien als een tragisch lot van de homoliefde in die tijd; geliefden konden geen formele, publiekelijke aanspraak op elkaar maken, waardoor het leek alsof ze niet om een afscheid mochten rouwen. Maar in het eerste deel van zijn roemrijke tweedelige biografie,Early Auden(uit 1981, in 1999 volgdeLater Auden)schrijft Edward Mendelson, de doyen van alle Auden-geleerden, dat het te makkelijk is dit gedicht terug te brengen tot een klacht over ongeconsumeerde liefde. Want Auden zocht geen consummatie, geen bevrediging, geen rust. Telkens wanneer hij in zijn gedichten of in zijn dagboeken naar 'vrede' verwees, verwees hij naar een tijdelijke, tegennatuurlijke staat. Voor hem bestond het leven uit onrustig, neurotisch gedrag. Daarom had hij ook zo'n afkeer van Freud en andere psychologen die theoretiseerden dat de mens seksuele en andere onrust sublimeerde in het maken van kunst - want kunst leidde niet tot vrede, kunst creëerde juist die spanningen. Dat is wat er leuk aan is. Bovendien maakte hij graag de liefde een beetje belachelijk. Hij zou er zeker zijn bedenkingen bij hebben gehad dat zijnBegrafenisblues,beroemd gemaakt door de filmFour Weddings and a Funeral('Zet de klokken stil, hoorn nu van de haak,/ zorg met een sappig bot dat de hond geen heibel maakt (...) Laat vliegtuigen ten hemel, in het groot/ klagende de boodschap schrijven: Hij Is Dood!'), nu tot de canon van liefdesgedichten hoort. Want waarschijnlijk bedoelde Auden zijn tekst ironischer, in de zin: kijk eens naar die hetero's die denken dat de wereld draait om hun geïnstitutionaliseerde liefde.
Tijdelijke heldenis de breedste selectie uit Audens oeuvre die tot nu toe in het Nederlands verscheen. Het is prachtig, tweetalig uitgegeven. Het vertalen van proza is al een onderschatte sport, het vertalen van poëzie is een kunstvorm op zich - waarbij elke vertaler een andere route naar Rome kiest. Neem Audens beroemde zin uit
The more loving one:
If equal affection cannot be Let the more loving one be me
Het is een zin alsof je je geliefde een mes aanreikt en tegelijk een mouw opstroopt, want stel hem/haar/hen maar eens de vraag; wie van ons tweeën houdt het meest van de ander? Elk antwoord is een verliezend antwoord. Je wil niet de buigende partij zijn, ook niet de reikhalzende. In een oude vertaling van Arie Sonneveld staat het er als:
Als je op wederliefde niet kunt bouwen, Maak mijn liefde groter dan de jouwe
Het woord 'wederliefde' is mooi, maar ontbreekt hieraan niet Audens suggestie dat liefde competitief kan zijn? Want 'mijn liefde' klinkt als een heilig gegeven, terwijl'the more loving one'als een speler van een spel klinkt. Dat competitie-element zit nadrukkelijker in de vertaling van het gedicht (in een John Banville-roman) door Arie Storm:
Nooit worden wij even affectief Dus heb ik maar liever actiever lief
Hier lijkt een punt dat 'affection' in het Engels een redelijk dagelijkse, familiaire term is, terwijl in het Nederland 'affectief' zelden dagelijks wordt gebruikt. Bij Han van der Vegt wordt het:
Als niemand ooit evenveel liefheeft, Laat het mij dan zijn die de meeste liefde geeft
En zelf zat ik te puzzelen en kwam uit op:
Kent de liefde geen gelijkspel Dan ben ik de meest liefhebbende wel
Wat hier onvolmaakt aan is, is dat twee keer het woord 'lief' wordt gebruikt, terwijl Auden 'affection' en 'loving' gebruikt. Maar het is natuurlijk per definitie onvolmaakt. Dat maakt poëzie vertalen een kunstvorm. Wat je moet hopen is dat de vertaler de sfeer van de oorspronkelijke dichter weet te treffen. Soms slaat Van der Vegt de plank mis: hij handhaaft helaas niet altijd Audens rijm, en juist in Audens scherpe oneliners of uitsmijters is hij soms passief. Neem bijvoorbeeld de bekende uitroep uitSeptember 1st, 1939: 'we must love one another or die.'Bij Van der Vegt is dat 'waar geen liefde heerst, rest dood'. Het dwingende van Auden valt hier weg.
Vergoelijkend kun je dan zeggen dat Auden het in dit geval niet erg zou hebben gevonden. In latere versies van het gedicht wilde hij de zin schrappen of aanpassen (naar'love one another and die').Hij vond de zin te sentimenteel of zelfs onwaar, want de liefde kon de dood niet verdrijven. Sowieso was Auden wars van sentiment of retoriek. MetSpanje 1937schreef hij retorisch ijzersterke strofes, waarin hij steeds begint met beelden van een betoverde, vroegere wereld - 'Gisteren heel het verleden' - van hunebedden, waterwichelarij, feeën en Griekse helden en dan hard, kort eindigt met de oproep: 'Maar vandaag de strijd.'Spanje 1937moest Engelse idealisten oproepen in de Spaanse burgeroorlog te gaan vechten. Al snel schaamde Auden zich voor het gedicht; propaganda kon geen kunst zijn, de overtuigde ideoloog is geen vrije dichter. Hij weerde het gedicht uit zijn verzameld werk.
Dit ruikt naar zelfcensuur. Het lijkt mij alsof Auden zich schaamde dat hij zich in zijn kaarten liet kijken - voor iemand die vingervlug en ongrijpbaar wilde zijn was het allicht te confronterend dat hij zo nadrukkelijk een ideaal uitsprak, voor antifascistisch Spanje. Voor het onoverwinnelijke van de liefde.We moeten van elkaar houden of sterven. Het klinkt sentimenteel, wanhopig, irreëel want de dood trekt zich niets aan van de liefde - maar juist dat irreële maakt dat het zo echt klinkt. Het laat Audens irrationele droom zien.
Hoewel de liefde zijn grote thema was, verzoende Auden zich er niet mee. In 1939 vertrok hij uit Engeland; hij wilde een frisser leven, moderner, los van de Engelse tradities. Hij ging naar Amerika. Hij werd verliefd op de veel jongere Chester Kalman, met wie hij dertig jaar samen was, en die hem dertig jaar bedroog. Na zijn overlijden schreef Hannah Arendt in deNew Yorkerdat hij werd bewonderd - maar hij wilde geliefd zijn. En de bewondering - die afstand schept - zat de liefde - die intimiteit vereist - in de weg. Dit was, zei Arendt, de prijs die hij betaalde om een grote dichter te zijn.
Zijn bundel met zijn bekendste gedichten schreef hij in 1939:Another Time,verschenen in 1940. De oorlog klinkt door alles heen - in zijn gedichtSeptember 1st, 1939,de dag dat de Tweede Wereldoorlog uitbrak, kijkt hij nog eens terug op de jaren dertig:'a low dishonest decade'.In vertaling: 'tien minne, oneerlijke jaren.' In zijn gedichtTer nagedachtenis aan W.B. Yeatswerpt hij een bal op over hoe de dichter zich moet verhouden tegenover zulke politieke tijden. Van der Vegt is op zijn best in dat gedicht. Het is sowieso een van Audens mooiste, zo'n beetje elke strofe bevat een wending, woordspel of een overweging om jaloers op te zijn. Eerst beschrijft Auden de winterdag in 1939 waarop de Grote Ierse Dichter sterft:
'Voor hem was het zijn laatste middag als zichzelf, Een middag van verpleegsters en geruchten; De gewesten van zijn lichaam rebelleerden, De pleinen van zijn geest waren leeg, stilte drong de buitenwijken binnen, de vloed van zijn gevoel stokte; hij werd zijn bewonderaars.'
Auden laat de geest van Yeats zichzelf opheffen; zijn Ik valt weg. De schrijver bestaat alleen nog in zijn lezers - zijn bewonderaars. Daarna geeft Auden een korte waardering van Yeats' oeuvre, waarbij zijn werk gekoppeld wordt aan de onafhankelijkheidsstrijd van Ierland ('Lijp Ierland kwelde je de dichtkunst in') en Auden ineens doodleuk opmerkt: 'want poëzie brengt niks teweeg.'
Door letterkundigen is dit altijd als een verkapte beginselverklaring gezien; Yeats wilde als dichter een nationaal geweten zijn van de jonge Ierse natie. Auden heeft zulke pretenties niet. In het gedicht steekt hij een betoog af, in korte rijmende zinnen, over wat poëzie dan wél doet. Hij begint dat betoog met een oneliner - een twoliner, feitelijk - waar Van der Vegt wel raad mee weet:Earth, receive an honoured guest; William Yeats is laid to rest.Bij Van der Vegt wordt dat behendig: 'Ontvang, aarde, tot uw eer/ William Yeats; hij is niet meer.'
In zijn betoog schetst hij een rol voor de dichter: 'Dichter, volg je schrijfinstinct/ tot de allerdiepste inkt.' De dichter moet alles verwoorden, elke gedachte, vloek en verrukking durven volgen. Terwijl in het 'angstdroomduister' van het Europa van de jaren dertig de honden aanslaan, moet de dichter voorbij groepsemoties als haat kijken. De dichter die het leven niet voorschrijft, maar het leven beschrijft laat ons zien wat de mens is: 'laat een helende fontein/ ontspringen in de zielswoestijn,/ leer, in zijn gevangenis,/ de vrije mens wat roemen is.'
Horst P. Horst / Conde Nast / Getty Images | W.H. Auden, 1970. Voor Auden bestond het leven uit onrustig gedrag