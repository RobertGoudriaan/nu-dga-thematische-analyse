Frivole Silvio Buitenland

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
22 juni 2023
Vorige week overleed Silvio Berlusconi. Berlusconi kleurde de afgelopen twintig jaar de Italiaanse politiek. Hij leidde vier regeringen in de periode 1994-2011, waaronder de langstzittende. Volgens het Nederlandse tv-programmaNieuwsuurwas de Italiaanse politiek tot de entree van Berlusconi 'grijs' en 'saai'. Enfin. Wat Berlusconi sinds zijn eerste verkiezingswinst in 1994 hoe dan ook deed, was een trend zetten. Hij was als de heraut van een nieuwe tijd in de Europese politiek. Maar hij was niet de enige.
Toen deze projectontwikkelaar, mediamagnaat en president van de voetbalclub AC Milan in 1994 de Italiaanse politiek overrompelde, deed Jörg Haider in Oostenrijk hetzelfde. Diens charisma stuwde de (extreem-) rechtse FPÖ naar een ongekende verkiezingswinst (van 5 procent naar 23 procent). Dit kwam Berlusconi, maar ook de prille EU - die de Europese integratie behalve van marktmacht ook wilde voorzien van een politieke dimensie - niet slecht uit. De morele verontwaardiging kon zich richten op Oostenrijk. Een land dat juist graag lid wilde worden van de EU. Bepaald iets anders dan Italië, een van de zes stichters van de Europese integratie.
Bovendien, vergeleken met Haider, die af en toe openlijk met nazi-Duitsland sympathiseerde, leek Berlusconi toch vooral een Italiaanse frivoliteit. Was het immers niet zo dat regeringen nergens zo kort zaten als inIl bel paese?Kortom: de mediamacht van Berlusconi was misschien wat problematisch, in het licht van EU-waarden en zo, maar toch van een geheel andere orde dan wat in Oostenrijk dreigde. Kritische Italianen begrepen hier niets van. Berlusconi's eerste regering noemde zichzelf 'Huis van de Vrijheden'. In dat huis was ook een kamer voor de separatistische en fascistisch geïnspireerde Lega Nord.
Terwijl Berlusconi zijn eerste regering vormde, slaakten verontwaardigde Europeanen een zucht van verlichting toen Haiders FPÖ in Oostenrijk buiten een coalitie van christen-democraten en sociaaldemocraten werd gehouden. In 1995 trad Oostenrijk (samen met Zweden en Finland) toe tot de EU. Maar in 2000 kwam de FPÖ, na opnieuw een overwinning, alsnog in de Oostenrijkse regering, onder leiding van christendemocraat Wolfgang Schüssel.
De EU besloot dat de contacten met de regering van dit nieuwe lid afgeschaald moest worden naar het laagst mogelijke niveau. Ondertussen beklom Oostenrijk, dankzij een voortvarende rechtse koers van liberalisering en privatisering, de EU-ranglijsten van economische groei en meest competitieve economie. En liep het land, net als Italië, Nederland en Duitsland, voorop in het verder aanhalen van de banden met het Rusland van de nieuwe premier Vladimir Poetin (die in 1999 aantrad).
Berlusconi bleef tot zijn dood openlijk een vriend van Poetin. Zo bleef hij ook zijn politieke stijl trouw. Daarin verhief hij de mores van de voetbalkantine tot politiek kompas en promoveerde hij schaamteloosheid tot politieke kunst. Ook belangrijk: het EU- en eurolidmaatschap van Italië stelde Berlusconi nooit ter discussie. Ook niet toen dat in de politieke sferen van zijn partij in zwang raakte en Britten voor het eerst over een exit begonnen. Het maakte hem bijna onverslaanbaar. Bijna.
Il Cavalieresneuvelde in de eurocrisis. In 2011 werden de speculaties van de zogehetenrating agencieszijn vierde en laatste regering te machtig. Dedowngradevan Italië door Standard & Poor's en Moody's - die een weerspiegeling zouden zijn van het vertrouwen dat de financiële markten hadden in de hervormings- en bezuinigingspakketten die Berlusconi in allerijl optuigde om de kredietwaardigheid van zijn land kracht bij te zetten - veroorzaakte een cascade van dramatisch waardeverlies voor Italiaanse bedrijven, kapitaalvlucht, oplopende rentespreads tussen Italiaanse en Duitse staatsobligaties en keiharde consequenties voor de gewone Italiaan.
Een ultieme poging van de openbaar aanklager van Trani, een havenstadje aan de Adriatische Zee, om de rating agencies te vervolgen voor feitenvrije stemmingmakerij mocht niet baten. En kreeg bovendien nauwelijks aandacht in de Europese pers; jammer genoeg, want dit was een relevante en belangrijke zaak, tot op de dag van vandaag. Berlusconi's uitspraak dat deze downgrade 'politiek gemotiveerd' was, kon rekenen op een glimlach uit Brussel. Het EU-spiegelbeeld van zijn eigen hagelwitte entertainerslach.
En zo verloor Berlusconi, zoals zovele mediterrane mannen in die jaren, zijn ultiemestaredown. Die met Angela Merkel. IJzeren Angela bleek een heel ander soort hartenbreker dan Ruby Rubacuori. En de Europese geschiedenis? Die zal milder oordelen over Berlusconi dan over Merkel. Zo is die geschiedenis.
Merkel bleek een ander soort hartenbreker