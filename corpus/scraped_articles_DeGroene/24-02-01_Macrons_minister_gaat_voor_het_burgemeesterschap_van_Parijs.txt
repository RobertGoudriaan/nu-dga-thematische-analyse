Macrons minister gaat voor het burgemeesterschap van Parijs

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
1 februari 2024
Parijs -'De soldaten van jaar twee van mijn tweede presidentstermijn', noemde president Emmanuel Macron zijn onlangs verjongde kabinet met Gabriel Attal (34), de jongste premier ooit, als aanvoerder. Ze moeten zijn mandaat, dat door gebrek aan een meerderheid in de Assemblée, de Franse Tweede Kamer, verlamd is geraakt, met 'lef' een nieuwe impuls geven, zei Macron tijdens een persconferentie.
Die lef wordt bevestigd door een verschuiving naar rechts en mede gesymboliseerd door de benoeming van Rachida Dati tot minister van Cultuur. Ze vervangt voormalig socialiste Rima Abdul-Malak die kritisch was op de strenge, sinds vorige week iets afgezwakte immigratiewet en die bovendien de fout beging een disciplinaire procedure te starten tegen'monstre sacré'Gérard Depardieu na diens op tv vertoonde obscene uitlatingen jegens Noord-Koreaanse paardrijmeisjes. De Franse president had zijn 'vriend' eerder in bescherming genomen, terwijl hij de strijd tegen seksueel geweld toch het 'grote thema' van zijn tweede ambtstermijn had genoemd.
Met de benoeming van de Republikeinse Rachida Dati, ooit minister van Justitie onder Nicolas Sarkozy, gaf Macron de electoraal toch al verzwakte Republikeinen een 'dolksteek in de rug', vond een Republikeinse gedeputeerde. Tegelijkertijd wekte de keuze voor Dati, sinds 2021 onder verdenking van 'passieve corruptie' en 'machtsmisbruik' door haar verzwegen adviesrol in de zaak 'Nissan-Carlos Ghosn-Renault', grote verbazing. Dati ging er niettemin tijdens haar persconferentie hard in. 'U bent verrast door mijn benoeming?' Ze pauzeerde, keek haar gehoor vanachter haar zwarte designbril indringend aan en antwoordde kalm: 'Ik niet!' Hoewel ze in het verleden de partij van Macron 'verraders van links en verraders van rechts' noemde, is de Marokkaans-Algerijnse Dati beducht voor het politieke racisme van extreem-rechts en pleitte ze eerder voor een samengaan van de Republikeinen met de Renaissance van Macron.
Met de op haar post blijvende Republikeinse stadsdeelburgemeester van het chique Parijse zevende arrondissement heeft Macron nog een troef. Het geeft de macronisten in 2026 munitie voor het burgemeesterschap van Parijs, waarvoor ze zich dan ook onmiddellijk kandideerde. Was het een een-tweetje? Macron ontkende, zijn nieuwe cultuurminister, mede benoemd om haar 'onbevangenheid' en 'energie', antwoordde met een brede glimlach navenant: 'Ja, natuurlijk!'