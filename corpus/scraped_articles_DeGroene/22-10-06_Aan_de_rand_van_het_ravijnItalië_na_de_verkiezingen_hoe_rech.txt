Aan de rand van het ravijn Italië na de verkiezingen: hoe rechts is rechts?

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
6 oktober 2022
Na de voorspelde uitslag van de Italiaanse verkiezingen leek de vraag 'hoe fascistisch is Italië nu?' de belangrijkste. Twee weken later is de vraag een andere: wat doet Giorgia Meloni?
De politieke voorkeur van de Italianenschoot in de afgelopen tien jaar heen en weer als een bal door de flipperkast. In 2014 veertig procent voor de toenmalige premier Matteo Renzi en de postcommunistische Partito Democratico bij de Europese verkiezingen. In 2018 33 procent voor de Vijfsterrenbeweging van Beppe Grillo bij de landelijke  verkiezingen die 'een aardbeving' werden genoemd. In 2019 34 procent voor de Lega van Matteo Salvini bij de Europese verkiezingen. En op zondag 25 september dan de 26 procent voor de Broeders van Italië van Giorgia Meloni.
De flipperkast volgde op de drie met volle overgave gekozen regeringen van Silvio Berlusconi (1994, 2001 en 2008). De bal schoot van links (Renzi en de Partito Democratico) naar het grote anarchistische niemandsland van degenen die zich niet vertegenwoordigd voelden door de politiek (Beppe Grillo en de Vijfsterren), naar het provinciale anti-vluchtelingen en pro-hard-werkende-Italiaanse-burgers-rechts van Salvini en zijn Lega, en nu naar het fascistische Pro Patria-gedachtegoed van Giorgia Meloni en haar Broeders. Wat Berlusconi precies vertegenwoordigt is nooit helemaal duidelijk geworden, maar in ieder geval het Italiaanse vrijheid-blijheid zonder wetten in de weg, en in ieder geval aan de rechterkant van het spectrum. De keuzes waren voor honderd procent geënt op het charisma, het optreden, de eloquentie, kortom op de podium- en cameravaardigheid van de betreffende leiders. En daar zijn of waren ze inderdaad allemaal heel goed in, al valt over smaak te twisten.
'En dan krijg je zo de vraag: maar snappen de Italianen niet wat er op het spel staat? Begrijpen ze niet hoe gevaarlijk dit moment is? Nee, laten we dat maar gewoon eerlijk zeggen. Het merendeel van de Italianen snapt dat inderdaad niet', aldus Concita De Gregorio, stercolumniste van de krantla Repubblica,die nadrukkelijk staat voor het linkerdeel der natie, het deel dat nu op een houtje bijt. 'Italianen zijn zoals wanneer je met je kinderen naar de kermis gaat en ze halverwege de achtbaan al wijzen naar het spookhuis, eenmaal in het spookhuis zeuren of ze ook in de botsautootjes mogen, en mogen we daarna in het reuzenrad?' vervolgt ze. 'Dat soort onrust en de daarop onmiddelijk volgende verveling is het politieke bewustzijn van het merendeel van de Italianen. De afgelopen decennia zijn een soort elektronische trek van wei naar wei geweest, als we even achterom kijken: Renzi, Grillo, Salvini, Meloni. Boem, veertig, dertig, twintig procent. Want ach, het is toch maar voor eventjes. Volgende ronde nieuwe kansen.'
Het is ook weer niet zo dat nu ineens alle Italianen fascistisch zijn geworden, helpt De Gregorio nog even herinneren. 'Voor Meloni heeft één op de zeven Italianen gestemd, om precies te zijn 7.200.000 stemgerechtigden op 44 miljoen anderen. Een zevende is veel, maar het is niet heel Italië.' Want niet alleen was er het flipperbalgedrag, ook is de opkomst vanaf 1980 enorm gekelderd. Zestien miljoen Italianen hebben niet gestemd, vorige week zondag 25 september. Tot 1980 mocht Italië rekenen op een robuuste opkomst van negentig procent, tot 2010 op tachtig procent, en vanaf toen is de opkomst dramatisch gekelderd naar de huidige laagste opkomst ooit, krap 64 procent. 'En dat is de ware nederlaag', aldus de columniste vanla Repubblica,'winnen in een steeds kleiner wordende moestuin.'
Dit soort nuchtere getallen leidennaar een andere vraag dan hoe fascistisch Giorgia Meloni nu precies is. De vraag is misschien meer: naar welk fenomeen kijken we nu? Op deze vraag biedt de voormalige burgemeester van Venetië, de filosoof Massimo Cacciari, het antwoord: 'Het is overduidelijk dat de massa's die niet naar de stembus zijn gegaan en de massa's die keer op keer maar lukraak stemmen op het volgende leuke gezicht vooral op zoek zijn naar een politiek die ze vertegenwoordigt. Dit geldt, als je de twee groepen bij elkaar optelt, voor vijftig procent van de Italianen. Zij voelen zich genegeerd, hun dringende vragen en grote problemen niet gezien, niet aangepakt, of zelfs willens en wetens genegeerd door de verschillende leiders die in zo korte tijd langs zijn getrokken. Ze nemen een hap van de nieuwe soep, spugen hem weer uit en schuiven door naar het volgende bord.' Cacciari is een links kopstuk, een zeer veel gevraagde commentator in kranten en op tv en hij is meer geïrriteerd door het gekluns aan linkerzijde dan door wat er aan de andere kant gebeurt. Daarom is hij ook uit de PD gestapt.
Giorgia Meloni staat aan de rand van een ravijn nog voor ze is begonnen. Want Italië staat er rampzalig voor op zo'n beetje alle vlakken; klimatologisch, sociaal, economisch, infrastructureel, sanitair, qua gezondheidszorg en moreel, om over de maffia en de grootste staatsschuld ter wereld na die van Japan maar te zwijgen: 2200 miljard, 150 procent van het bnp. De toekomst van generaties Italianen is al beleend, en misschien is dat ook een reden dat er steeds minder geboren worden, want het land vanla famigliaheeft samen met Spanje het laagste geboortecijfer van Europa. 'De perfecte storm' wordt dit genoemd: Italië zit in het oog van de cycloon, en wee degene die het moet gaan besturen.
Nog vóór ze rond is met haar twee lastige coalitiegenoten Salvini en Berlusconi over wie wat mag gaan doen, marcheren de problemen die geen dag uitstel dulden in rotten van drie op haar af. De krankzinnige gas- en lichtrekeningen waardoor de ene winkel na het andere bedrijf, hotel of restaurant onmiddellijk moet sluiten - dagelijks staan de hartverscheurende verhalen in de kranten. De enorme regenval die na maanden en maanden van droogte neerstort van de steile, ontboste bergen op een land dat qua infrastructuur totaal niet is voorbereid op de klimaatveranderingen, terwijl die in het extreme landschap van schiereiland Italië eerder en harder gevoeld gaan worden dan elders. Het Europese herstelfonds voor coronaschade waar Italië de inmiddels legendarische 191,5 miljard van verwacht, maar waarvoor moet worden voldaan aan zo ontzettend veel diepgaande structurele en tegen de Italiaanse aard indruisende aanpassingen dat het er niet naar uitziet dat Giorgia Meloni wél gaat slagen op het punt waar Mario Draghi de handdoek in de ring heeft gegooid.
Italianen houden sowieso niet van veranderingen, ook niet als het verbeteringen zijn. Geef ons nou gewoon maar het geld en bemoei je verder niet met onze zaken, dat was een van de hoofdredenen waarom nog een keer voor de vluchtweg van Meloni is gekozen. Maar vluchten kan niet meer.
In 2012 zei Mario Draghi:'Veel regeringen moeten nog tot het besef komen dat ze hun nationale soevereiniteit al lang kwijt zijn.' Hij zei het destijds als voorzitter van de Europese Centrale Bank, maar het maakt niet uit in welke hoedanigheid. De huidige premier Draghi hoort tot de groep boven-ons-gestelden waar Italië een bloedhekel aan heeft en Europa zo voor applaudiseert. Hij helpt Giorgia Meloni nu om de overgang zo goed mogelijk te laten verlopen en zij aanvaardt dankbaar zijn hulp. Als alles gaat zoals de bedoeling is, is ze vanaf eind oktober, begin november de nieuwe premier van Italië en vanaf danon her own.Want hulp van de twee ego's met wie ze de nieuwe regering moet gaan vormen hoeft ze niet te verwachten, dat is in het verleden al ruimschoots bewezen.
'Ik studeer me gek op de dossiers waar de Italianen een antwoord op verwachten, maar alleen kan ik het niet', zei ze afgelopen zaterdag op een podium in Milaan waar ze een menigte van agrarische producenten toesprak. Een beetje laat misschien, zou je kunnen zeggen, om nu nog eens de dossiers te gaan bestuderen, maar stukken beter dan haar voorgangers die op alles meteen een antwoord wisten voor de microfoon, en daar bleef het dan bij, zie de huidige onnodig rampzalige toestand.
De top-drie van het wensenlijstje van Giorgia Meloni en haar partij Fratelli d'Italia (de eerste regel van het Italiaanse volkslied: 'Broeders van Italië') komt voorlopig niet aan bod, vermoedelijk. Even nog geen direct gekozen presidentsfiguur die in z'n eentje de baas is en een premier overbodig maakt, want dat is een grondwetswijziging en daarvoor is instemming van driekwart van het parlement nodig. Even nog geen 'blokkade op zee' tegen de migratiestromen uit Afrika, want ten eerste mag het niet volgens de huidige Italiaanse, Europese en internationale wetgeving en ten tweede kán het ook helemaal niet, uiteraard. 'De blokkade op zee' was haar leuze tot een maand voor de verkiezingen, maar richting de eindstreep noemde ze het nooit meer, want ze is niet gek. Dit betekent overigens niet dat het er rooskleurig uit gaat zien voor vluchtelingen ('clandestienen', in het jargon van de nieuwe regering) die Italië willen bereiken of er al zijn.
En het derde punt uit de top-drie gaat ook moeilijk worden: alle Italiaanse vrouwen in de vruchtbare leeftijd zo ver krijgen om nu het ene kind na het andere te gaan baren, zoals ook Mussolini zo graag zag. Hij gaf zelfs een regeringsbonus voor het zevende kind. Een kind krijgen in Italië betekent vechten om een plekje op een crèche, op een kleuterschool, en vaak is die er niet, want dit is de diepe infrastructuur die op alle punten hapert. Dat is niet zomaar verholpen en Italianen moeten keihard werken om het einde van de maand te halen. Er zijn nauwelijks nog huishoudens waar moeder thuis Sophia Loren aan het fornuis kan hangen.
En terwijl je dan in het prachtige herfstweer een fantastisch bord Carpaccio di ovoli ('Carpaccio van de keizeramaniet', de kaviaar onder de paddenstoelen die eruitziet als een oranje ei) zit te eten in een helemaal perfecte Italiaanse trattoria/bar in Toscane - iedereen om je heen is leuk, authentiek, gastvrij en toch lekker helemaal zichzelf - vraag je je bij een slok mooie rode wijn ineens af: gaat Giorgia Meloni hier straks ook allemaal over?
Alessandro Di Meo / AFP / ANP | Na de overstromingen in Pianello di Ostra, Ancona, Italië, 16 september