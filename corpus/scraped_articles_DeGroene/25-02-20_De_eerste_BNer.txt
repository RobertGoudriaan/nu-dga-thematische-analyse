De eerste BN'er

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
20 februari 2025
Hij 'borduurde bonte vlinders op een lijkwade'. Met deze zin vangtGé Vaartjesin zijn biografie van Godfried Bomans de tragiek van de pionier in literaire roem.
In 1957 haalt Godfried Bomanseen practical joke uit die nu niet meer zou lukken. Voorafgaand aan een lezing schuift hij aan bij wat dames die nietsvermoedend blijven doorpraten over de 'zonderlinge geruchten' die de ronde doen over de spreker van straks. Bomans kletst vrolijk mee, doet er nog een schepje bovenop, en als hij later het podium betreedt, geniet hij van hun bedremmelde gezichten.
Bomans had succesvolle boeken op zijn naam -Erik of het klein insectenboek(1941),Pieter Bas(1936) -, schreef veelgelezen stukken in dagbladen, gaf talloze lezingen, maar genoot daarbij een incognito dat nu ondenkbaar is. Vijf jaar later zou het voor Bomans zelf ook al ondenkbaar zijn. Dan zou hij in treinen worden aangesproken, gratis maaltijden aangeboden krijgen in restaurants, verkeersagenten zouden zijn bekeuringen versnipperen.
Naast de vele anekdotes en verhalen vertelt de bijbeldikke biografieVleugelmanook het verhaal van de opkomst van de celebrity-cultuur, in de poldergedaante van de 'BN'er'. Bomans was een van de eersten van dit gilde, een pionier in literaire roem. Tijdens het lezen van deze biografie merkte ik dat ik dit in gedachten steeds ging contrasteren met de vorm die dit fenomeen inmiddels heeft aangenomen. Neem die grap met die dames uit zijn publiek. Die bewees dat zijn naam bekender was dan zijn gezicht. Auteursfoto's waren allerminst gangbaar. Het zou nog zes jaar duren eer Jan Cremer de rebelse coverboy werd van zijn eigen roman. Alleen pseudonieme mystificaties zijn inmiddels nog gezichtsloos.
Bomans kantelmoment kwam in 1961, met het televisieprogrammaHou je aan je woord,een soort voorloper vanTien voor taal,met Bomans als vaste kandidaat, naast figuren als de jonge Harry Mulisch, Victor van Vriesland, Hella Haasse.
'Hij werd het onbetwistbare middelpunt van het programma', schrijft biograaf Gé Vaartjes. Fragmenten circuleren nog op internet. Daarin zien we hem met zijn warrige haar, dikke brillenglazen en veel gezichtsmimiek spitsvondige grappen debiteren. Lachsalvo's verzekerd bij het studiopubliek. Voor het eerst nam hier iemand plaats op de stoel die voor dit medium van meet af aan al klaar leek te staan, die van de verbaal begaafde, droge ironicus. Later zullen types als Maarten van Rossem en Marcel van Roosmalen erop plaatsnemen, als incarnaties van een nog altijd geliefd tv-archetype. Slonzig maar slim, somber maar scherp.
Anders dan de schrijvende tv-persoonlijkheden na hem, leek Bomans die rol niet categorisch te omarmen. Hij moest ervoor waken, stelde hij, om tot 'een soort nationale paljas uit te groeien'. Gerard Reve sprak al over 'geinponem Bomans'. W.F. Hermans vond hem 'een grappenmaker die speciaal schrijft voor notarissen en gepensioneerde schoolhoofden'.
Dat ernstige kanten ondergesneeuwd raakten, stak hem. 'Speelsheid dient een ornament te blijven, een versiering van iets anders.' Toch heeft dit 'anders' nooit voluit naar voren kunnen treden, een tragiek die Vaartjes, met de nodige terughoudendheid, probeert te verklaren. Daarmee vertelt deze biografie ook het klassieke verhaal van het kind met de kille jeugd, dat compensatie zoekt in de roem, die hem toch onvervuld laat. Dat is een verhaal dat inmiddels ontelbare hoofdpersonen heeft gehad - van Marilyn Monroe tot Herman Brood en van André Hazes tot Britney Spears - maar Bomans was de eerste Nederlandse schrijver die tegen een tv-camera opliep en er instinctief een pact mee sloot.
'Thuis was hij geen affectie gewend', schrijft Vaartjes, 'en dat had hem tot "een uitgehongerde" gemaakt.' Zijn moeder was kil. Zelfs een nachtkus kon er niet vanaf. De uitgehongerde zocht compensatie in de omarming van de wereld, en vond dat dankzij die andere ombuiging die hij zich eigen had gemaakt: 'Van het leven dat geen feest was, diende zoveel mogelijk een festijn gemaakt te worden.'
'Bomans borduurde bonte vlinders op een lijkwade', is de kernzin waarmee Vaartjes de tragiek vangt. Hij noemt Bomans een 'vrijbuitende geest (...) gekooid door een systeem van wetten en regels, uitgedragen door zijn ouders, school en de kerk'. Later zette hij dat naar zijn eigen hand, niet door zich er rigoureus tegen af te zetten, maar door het om te buigen met humor, 'overwonnen droefheid', in Bomans' gevleugelde definitie.
Zijn roem overkwám hem, en was een vlucht ergens vandaan. Hedendaagse roem wordt actief nagejaagd en lijkt een voorwaarde te zijn. Waar Bomans nog een uitzonderlijk geval was, is bekendheid, ook buiten de artistieke beroepen, de sociale norm. Roem laat je niet langer ontsnappen aan een beklemmend milieu, maar aan de irrelevantie zélf.
En schrijvers pakken dat vermarkten van hun reputatie steeds professioneler aan. Ik sprak laatst een wat oudere organisator van een literair festival. Hij verzuchtte dat hij met vroegere Grote Namen altijd amicaal contact had. 'Tegenwoordig hebben ze één dichtbundeltje geschreven - zó dun - en ze komen al binnenstappen met een literair agent.'
Een ander contrast: Bomans hield zijn privéleven strikt verborgen. De verhalen die Bomans zelf over zijn ouders en jeugd losliet, bleken vaak gefabuleerd of verdraaid. Tegenwoordig lijkt het doelbewust etaleren van het persoonlijke bijna een literaire norm. Waar Bomans de beknelling ontvluchtte in sprookjes en humor, plaatsen populaire schrijvers nu hun verstoorde ouderrelaties, dementerende ouders en ziektes en sterfgevallen in het voetlicht. Ze rijten de bonte vlinders los van de lijkwade waar ze ernstig mee wuiven.
Die directheid kun je als een verlies zien - van verbeelding, speelsheid, humor - maar het is simpelweg ook een uiting van een verschoven tijdgeest. Ik bedoel: Bomans werd óók populair omdat zijn 'overlevingsstrategie' (ook Vaartjes gebruikt er die modieuze term voor) wijdverbreid was. Iedereen leed aan wat Bomans 'de verschrikkingen van een verkeerd begrepen godsdienst' noemde. 'Al die Jan Wolkersen komen uit een hel.' Jawel, en al die lezers herkennen een vergelijkbaar inferno. Hun werk 'resoneerde', om het ook eens modieus te zeggen, zoals nu de verhalen resoneren van schrijvers die juist niet vluchten maar de confrontatie aangaan. Ze zoeken authenticiteit en misschien wel verwerking ín het zichzelf presenteren aan een publiek dat iets herkent. Zo is de populaire schrijver, al dan niet bewust, de seismograaf van wat collectief sluimert.
En zien we die eeuwige slinger inmiddels niet voorzichtig terugvallen? Van autofictie naar wildere vormen van verbeelding? We gaan op tijdreis bij Rob van Essen en Peter Terrin en bezoeken andere planeten met Esther Gerritsen. Terug naar de sprookjes van Bomans, zonder dat de fictie een vlucht is, want al deze voorbeelden stoelen op stevig realisme. Bonte vlinders én de lijkwade.
Bomans zocht in zijn sprookjes de onbevangen blik van een kind voor wie elke ervaring op zichzelf al voldoende was. 'Er was toen geen bewustheid om die zaligheid in op te bergen', schreef hij. 'Het geluk kon niet verpakt worden, want we hadden daar geen touwtjes voor.'
Authentiek leven: juist door het pact met de camera verloor hij dat vermogen. Televisieroem had het risico, zo doorzag hij, 'dat hij zich gaat gedragen, zoals de mensen verwachten dat hij zich gedraagt'.
Dat risico kent inmiddels iedereen met een sociale-media-account. Wat buiten het oog van de wereld blijft, bestaat eigenlijk niet, zo dicteert de tijdgeest. De schrijver die Bomans' practical joke zou willen herhalen, heeft een vermomming nodig, maar ook een camera die alles filmt. Anders zou alle moeite voor niets zijn geweest.
'Geinponem' noemde Reve hem
RVU educatieve omroep / ANP | Godfried Bomans in Bomans & Bomans GÉ VAARTJES Vleugelman: Godfried Bomans 1913-1971 Querido, 824 blz.