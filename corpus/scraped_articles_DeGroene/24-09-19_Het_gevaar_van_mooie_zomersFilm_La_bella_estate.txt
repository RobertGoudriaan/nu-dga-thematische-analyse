Het gevaar van mooie zomers Film La bella estate

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
19 september 2024
La bella estateis het verhaal van die ene zomer die alles kantelt. Cesare Pavese schreef het in 1945, het werd sterk verfilmd door de Italiaanse regisseur Laura Luchetti.
Vrouwen die naakt poseerdenvoor een schilder moeten in 1945 het alleropwindendste zijn geweest dat een man zich kon voorstellen, of in ieder geval een Italiaanse man. Nog net maatschappelijk aanvaardbaar - schilderen was immers Kunst - maar één stapje naast het slappe koord van de publieke opinie en plof!, daar lag ze in het zaagsel, voor altijd een hoer. Heerlijk.
Twee zwaargewichten uit de Italiaanse literatuur, Cesare Pavese en Alberto Moravia, schreven allebei vlak na de oorlog een roman waarin het naaktmodel een hoofdrol speelt. Pavese schreef in 1945 de korte romanLa bella estate('De mooie zomer'), die pas uitkwam in 1949 als drieluik, waarvoor hij in 1950 de belangrijkste literaire prijs van Italië kreeg, de Premio Strega. De toen al veel beroemdere Moravia was hem dus toch voor met zijn romanLa romanain 1947, ook over een naaktmodel, in 1954 verfilmd met een kuise Gina Lollobrigida in de hoofdrol en in 1988 nog een keer voor de tv, met een actrice waarvan iedereen zich vooral nog kan herinneren dat ze een verhouding had met Silvio Berlusconi.
Bij Pavese gaat het om iets anders, iets ongrijpbaarders, dan bij de veel letterlijkermale gazevan Moravia. Het is de gedachte aan de naaktheid van Amelia, het feit dat ze zich professioneel ontbloot voor mannenogen, die voor de schuchtere Ginia een mentale en uiteindelijk ook fysieke draaikolk in gang zet.
Dat meisjes op vrouwen verliefd kunnen worden weet de zestienjarige Ginia niet, want het is 1938, en zij komt bovendien 'uit de heuvels', het berglandschap rond Turijn. Een meisje van het arme platteland dus, dat samen met haar broer in een appartementje in Turijn woont om wat bij te verdienen voor de familie in de heuvels. Zij als naaister bij een atelier waar vrouwen die het zich in de jaren dertig kunnen permitteren hun jurken laten maken, hij als technicus van straatlantaarns.
Men is op aarde om te werken, te trouwen, kinderen te baren en de familie bij te staan, weet Ginia, totdat op een zomerdag, tijdens een uitstapje langs de oevers van de rivier Po met een groep vrienden en haar broer, een roeibootje langskomt met iemand erin die 'Joehoe!' roept. 'Amelia!' roept iemand uit de groep. En daar plonst ze al het water in, zwemt naar de kant, verrijst druipend in haar pofonderbroek tot aan de knie, het kanten lijfje, een adembenemende schoonheid met lange zwarte haren. 'Ik ben Amelia', zegt ze lachend tegen Ginia die haar met open mond bekijkt. Zo in het water springen, er zo uitkomen, zo vrij zijn, zo anders zijn; dat is het startschot voor Ginia's 'mooie zomer', haarUmwertung aller Werte,waar ze natuurlijk een zware tol voor moet betalen, want bij Pavese wordt de zoektocht naar geluk altijd afgestraft.
Dat zijnLa bella estatenu is verfilmd door een vrouwelijke regisseur is een gelukkig toeval, of misschien ook geen toeval. Regisseur Laura Luchetti (50) slaagt erin om het emotionele dwaalspoor dat Pavese uitzet net even iets te verfijnen. Niet door Pavese geweld aan te doen, maar door bepaalde accenten iets te verleggen, of door scènes in te lassen die het verhaal, dat overduidelijk gaat over een verliefdheid tussen twee vrouwen die loopt via mannen, iets invoelbaarder maken. Met name de scène waarin ze samen dansen in eenballera,een danstent in de heuvels rond Turijn, waar Pavese zelf ook zo graag naartoe ging.
De actrice die Ginia speelt is de Alice Rohrwacher-actrice Yile Vianello, het elfachtige meisje inCorpo celeste(2011) toen ze nog maar twaalf was, en het visioen waarmeeLa chimera(2023) begint, de blauwogige jonge vrouw in de rode gehaakte jurk die grafrover Arthur tot in het hiernamaals probeert te volgen via de graven van de Etrusken. Ook inLa bella estateis de doorschijnende blik van Yile Vianello, de tastende glimlach waarmee ze het onbekende tegemoet gaat, precies goed.
La bella estate is het verhaalvan die ene zomer die alles kantelt in je leven. Een verhaal over de sprong van puberteit naar volwassenheid, waarin de grote emotionele keuzes voor de toekomst gemaakt worden zonder dat we ons er bewust van zijn.
'Onze vriend leefde in de stad als een puber: en tot op het laatst leefde hij zo. Zijn dagen waren puberdagen, ellenlang met zeeën van tijd: hij wist ruimte te vinden om te studeren en te schrijven, om zijn brood te verdienen en te lummelen in zijn geliefde straten van Turijn (...) Soms was hij erg somber: maar wij hebben lang gedacht dat hij van die somberte zou genezen als hij zou besluiten volwassen te worden. Zijn somberte leek ons die van een jongen die nog niet de grond heeft geraakt en zich beweegt in de dorre, eenzame dromenwereld', schrijft Natalia Ginzburg in haarPortret van een vrienduit 1957, de herinnering aan Cesare Pavese, zeven jaar nadat hij zichzelf op zijn 42ste in een hotelkamer naast het station van Turijn van het leven had beroofd.
De band tussen Natalia Ginzburg en Cesare Pavese was zo diep dat er bijna geen beginnen aan is. Eén beeld dat enorm blijft kleven is dat van de zomer van 1945 in Rome, nadat Natalia een zelfmoordpoging had gedaan. Ze zat in een katholiek vrouwenpension vlak bij de Santa Maria Maggiore, ze werkte bij het uitgeverskantoor van Einaudi in Rome zonder nog goed te snappen wat uitgeven was, ze was sinds 5 februari 1944 de pas 29-jarige weduwe van de immense Leone Ginzburg, die door de nazi's was doodgemarteld in de gevangenis van Rome, hun drie piepjonge kinderen zaten bij haar ouders in Turijn, ze wist niet wat ze met zichzelf aan moest, het was heet, het was zondag, het was augustus, ze was moederziel alleen, en ze slikte alle slaappillen die ze had. Ze werd per ongeluk op het nippertje gered door de werkster van het pension, bij het krieken van de ochtend.
Cesare Pavese was in Rome, omdat hij de Romeinse poot van het zeer Turijnse uitgevershuis Einaudi als hoofdredacteur op gang moest helpen. Hij was door de baas, Giulio Einaudi, met spoed naar Natalia gestuurd, met wie het niet goed ging. En hij week in die eerste dagen na haar zelfmoordpoging niet van haar zijde. 'Hij bejegende ons, zijn vrienden, onbehouwen, en vergaf ons geen van onze tekortkomingen; maar als we het moeilijk hadden of ziek waren, bleek hij zo bezorgd als een moederkloek', schrijft Natalia Ginzburg inPortret van een vriend.
Onvergetelijk is het beeld van Cesare Pavese die samen met een vriendin Natalia onder de oksels neemt en haar te voet (vlak na de oorlog bestond er nog nauwelijks openbaar vervoer) van haar eenzame pension naar het huis van de vriendin begeleidt, helemaal aan de andere kant van Rome. Ze slepen haar door de lange, donkere tunnel die de Via Nazionale verbindt met de Via del Tritone, een gang van de dood naar het leven. En hij zorgt ervoor dat ze in oktober 1945 teruggaat naar Turijn, naar haar ouders, naar haar kinderen, met op zak een brief van hem voor het personeel van Einaudi in Turijn: 'Dit is Natalia, die mij in alles op kantoor vervangt en wier beslissingen vanaf heden net zo zwaar wegen als de mijne. Jullie Cesare.'
InPortret van een vriendzit ook het knagende schuldgevoel dat Natalia Ginzburg haar leven lang zou blijven houden omdat ze voor Pavese niet had kunnen betekenen wat hij voor haar had betekend. Zij was er niet vijf jaar later, in die lange, hete augustusmaand in Turijn waarin Pavese hetzelfde deed als zij, het slikken van alle zakjes slaappoeder die hij had, maar in dit geval wel met fatale afloop. Hij had haar misschien nog proberen te bellen, dat kon, maar ze was er niet, want ze zat met de kinderen en haar nieuwe man in de koele heuvels rond Turijn.
'De laatste jaren werd hij een beroemd schrijver; maar dat veranderde in geen enkel opzicht zijn teruggetrokkenheid, noch zijn bescheiden houding, evenmin de gewetensvolle, bijna scrupuleuze nederigheid van zijn dagelijkse arbeid. Als we vroegen of hij het leuk vond om beroemd te zijn, antwoordde hij met een sluwe, fiere grijns dat hij dat altijd al had verwacht (...) Maar dat hij het altijd al had verwacht, betekende dat het succes hem geen vreugde verschafte, want hij kon ergens niet van genieten en ervan houden, zodra hij het bezat.'
De wrangheid die schuiltin de titelDe mooie zomersloeg ook op de laatste zomer van Pavese zelf. Op 6 juli 1950 had hij de Premio Strega gekregen voorLa bella estate,het hoogst haalbare, iets waar hij langdurig naar had verlangd, ooit, maar dat hem nu niets meer zei. Hij verkeerde in een staat van totale wanhoop vanwege een vrouw, de zoveelste onbereikbare vrouw, 'omdat hij altijd alleen verliefd werd op vrouwen van wie hij wist dat ze hem ontzaglijk veel verdriet zouden doen', aldus Natalia Ginzburg in een interview in augustus 1990, veertig jaar na zijn dood. Anderhalve maand nadat hij de Premio Strega kreeg, op 26 augustus 1950, maakt Pavese er een einde aan.
'In de zomer is hij gestorven. In de zomer is onze stad leeg en lijkt ze heel groot, licht en welluidend als een plein (...) Er was niemand van ons bij. Voor zijn dood koos hij een willekeurige dag in die hete augustusmaand; en hij koos de kamer van een hotel in de buurt van het station; omdat hij in de stad die hem toebehoorde als een vreemdeling wilde sterven', schrijft ze inPortret van een vriend.Zijn mooie zomer was voorbij.
De filmLa bella estatedraait vanaf 19 september in de bioscopen. Het verhaalPortret van een vriendstaat in de bundelDe kleine deugden(2022) van Natalia Ginzburg, uitgever Nijgh & Van Ditmar, vertaling Jan van der Haar
Matteo Vieill | Yile Vianello (l) als Ginia en Deva Cassel als Amelia in de film La bella estate van regisseur Laura Luchetti