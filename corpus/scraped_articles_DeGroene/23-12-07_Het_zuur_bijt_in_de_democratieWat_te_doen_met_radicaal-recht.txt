Het zuur bijt in de democratie Wat te doen met radicaal-rechts?

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
7 december 2023
Macht matigt niet en doet alleen maar groeien. Het indammen van de PVV door regeringsdeelname is ijdele hoop.
Geert Wilders herhaalt het,als een mantra. Volgens de grootste partij bij de afgelopen verkiezingen heeft niet minder dan 'het volk gesproken'. Wilders gebruikt het afzetpunt waarmee iedere populist een claim legt op de macht. Jezelf opwerpen als stem van 'het volk' - en daarmee suggereren dat er een ongedeelde populatie bestaat - is een wezenskenmerk van autoritaire politiek. Aanvaard de premisse die Wilders opwerpt, en je kunt direct overstappen naar de volgende: dat enkel hij degene is die verstaat wat dat vermeende volk zegt. 'De PVV moet regeren', zo vertaalt Wilders de ingewikkelde stembusuitslag van de Nederlandse parlementsverkiezingen.
Wilders' retoriek botst met de werkelijkheid. Nederland stemt niet op een premier of coalitie maar op volksvertegenwoordigers in de Tweede Kamer. Uit de optelsom van die keuzes een onvermijdelijke wens voor een bepaalde regering aflezen is een drogreden, hoezeer de premiers- of coalitiekwestie ook in de hoofden van de kiezers zit. Bovendien is 'het volk' altijd meerstemmig en heeft het deel dat níet op Wilders stemde en juist niet wil dat hij gaat regeren luider geklonken. Tel, bijvoorbeeld, de zetels van Pvda-GroenLinks, D66, Volt en de Partij voor de Dieren bij elkaar op en de afwijzing van Wilders is groter dan de omarming. De PVV-leider klampt zich vast aan het feit dat hij de grootste is, maar groot in Nederland anno 2023 is nog altijd relatief klein.
Dan is er nog het volksdeel dat minder goed te verstaan is. De stemmers rondom de ideologische middenas - VVD, NSC, BBB, CDA - hebben verschillende voorkeuren als het gaat om de vraag of Wilders moet regeren of niet. Precies daarom zetten deze partijen niet zonder meer een handtekening onder Wilders I of een coalitie met de PVV erin. Wilders noemt dit 'spelletjes spelen'. Ook hier toont zich het autoritaire denken. Er is in Wilders' beleving maar één volgende stap denkbaar: die richting een PVV-regering. Alles wat daarvan wegvoert is 'spel', en dus niet echt. Op dezelfde manier sprak Wilders ooit over een 'nepparlement': dat deed immers niet wathijwilde.
Dat de formatie dreigt vast te lopen is dan het ook gevolg van het verschil in democratische opvattingen tussen Wilders en de partijen waarvan hij eist dat ze met hem samenwerken. Wilders is gericht op de kortste route naar regeringsmacht. De reguliere partijen - met leden en interne democratie - lijken juist te denken in vervolgstappen: wat gebeurt er met mijn eigen partij als die een verbond aangaat met Wilders en wat gebeurt er met de PVV en haar standpunten zelf? Dat afdoen als een 'een spelletje' is Wilders' manier om lastige vragen over de PVV naar de zijlijn te schuiven: het gebrek aan interne partijdemocratie, de obscure financiering en de PVV'ers met een strafblad - de leider zelf incluis - of een strafrechtelijke aanklacht aan de broek.
En dan zijn er nog de jarenlang gepropageerde standpunten die - zo heeft Wilders impliciet zelf toegegeven - botsen met de grondwet. Daar weer onder zit een laag van overtuigingen en wensen die wellicht niet onrechtstatelijk zijn, maar die zich wel slecht voegen met de liberaal-democratische consensus in Nederland: dat rechten van minderheden ertoe doen, dat een vrije pers gekoesterd dient te worden en dat het parlement een legitiem instituut is. Daar weer onder zitten kwesties van stijl en smaak. Wie meedoet met Wilders zegt: zand over die 'kopvodden' en dat 'knettergek' tegen collega-volksvertegenwoordigers.
Met één oog op de zandemmer maken VVD en NSC ongetwijfeld deze inschatting: zal regeren de groei van Wilders uiteindelijk afremmen of hem alleen maar groter maken, ten koste van henzelf? Europese partijen die vergelijkbaar zijn met de PVV bieden een handreiking. Wie hun verkiezingsresultaat na regeringsdeelname legt naast de uitslag van voordat ze het kabinet in stapten, zal een verlies opmerken. Zo haalde de radicaal-rechtse fpö in Oostenrijk in 1999 ongeveer 27 procent van de stemmen, maar na drie jaar regeren was daar tien procent van over. In 2017 kreeg de partij een herkansing, maar opnieuw bleek regeringsdeelname het voorteken van een zwaar zetelverlies. Het is een patroon dat internationaal vaak terugkomt, niet in de laatste plaats bij Wilders zelf. Bij de eerste verkiezingen na zijn tijd als gedoogpartner van Rutte 1 viel hij terug van 24 naar vijftien zetels.
Het is dus verleidelijkom te denken dat regeringsmacht rechtspopulistische partijen zetels kost. In de praktijk blijkt echter dat ze op de lange termijn gemakkelijk weer opkrabbelen. De eerder genoemde fpö staat inmiddels op een comfortabele dertig procent in de peilingen en is groter dan ooit teruggekeerd. 'Vlak na het deelnemen aan een regeringscoalitie worden populistische partijen afgestraft, maar op de lange termijn komen ze gewoon weer terug', zegt Matthijs Rooduijn, politiek wetenschapper aan de Universiteit van Amsterdam en onder meer gespecialiseerd in uiterst rechtse partijen. Dat heeft alles te maken met dat deze politieke stroming nauwelijks transformeert door het dragen van de macht.
Eenmaal weer vrij van de beperking van een coalitie pakken ze hun extreme retoriek weer op. 'Je ziet dat radicaal-rechtse populistische partijen zich vaak wat matigen in hun toon als ze onderdeel worden van de regering', aldus Rooduijn. 'Maar dat betekent niet dat ze zich blijven matigen. Op het moment dat de coalitie uit elkaar valt, dan worden ze weer even radicaal als ze altijd al waren.' Samen met collega-onderzoekers Tjitske Akkerman en Sarah de Lange deed Rooduijn eerder onderzoek naar de matigende effecten van regeringsverantwoordelijkheid en coalitievorming. Daaruit bleek dat radicaal rechts zich meestal onttrekt aan deze 'dressuurwet', schreven ze in 2016 inDe Groene. 'Ze matigen nauwelijks op hun kernprogramma en ideologie als ze regeringsverantwoordelijkheid op zich nemen. Deze partijfamilie vormt dus een uitzondering op een belangrijke politicologische en politieke regel', schreven ze. Zo is ook te begrijpen wat Wilders bedoelt met de 'ijskast', waarin PVV-standpunten als een koranverbod en het sluiten van moskeeën tijdelijk zijn gestald. 'Voor de verkiezingen zei hij heel duidelijk dat hij andere prioriteiten had dan de islam en dat hij zich nu vooral zorgen maakte over de woningmarkt en immigratie. Maar dat betekent niet dat zijn standpunten veranderd zijn', aldus Rooduijn.
Tegelijk biedt onderzoek naar de gevolgen van regeringsdeelname door uiterst rechts maar beperkt houvast. In voorbeelden waar onderzoekers zich tot nu over hebben gebogen was de uiterst rechtse partij een kleinere coalitiepartner naast één of meer grotere partijen of was er sprake van een gedoogconstructie. Inmiddels dient zich een nieuwe fase aan voor uiterst rechts in West-Europa, zo concludeerde Cas Mudde, hoogleraar aan de Universiteit van Georgia en auteur van het boekThe Far Right Today,inThe Guardian. Na een periode van groei, normalisering en kopieergedrag door centrumrechtse partijen lijkt nu het moment gekomen dat uiterst rechts op verschillende plekken als grootste partij aan de macht kan komen.
Mudde somt het op: uiterst rechts peilt als de grootste in Oostenrijk, België, Italië en Zwitserland. In Zweden werd een ultrarechtse partij de gedoogpartner van de centrumregering. In Nederland kan het omgekeerde gebeuren: Nederland kan de tweede zijn, na Italië, waar uiterst rechts de premier levert. Sinds de radicaal-rechtse Meloni daar een kabinet aanvoert, is haar partij doorgegroeid in de peilingen. 'In een groeiend aantal landen kunnenmainstreamrechtse politici er niet langer vanuit gaan dat ze de baas zijn in coalities met uiterst rechts', aldus Mudde.
En dat levert nieuwe dilemma's op voor regulier rechts. Ze moeten vooraf nadenken over welke grenzen ze stellen aan de uiterst rechtse meerdere en vooral: hoe ze als kleinere partij in staat gaan zijn om die grens te bewaken, zo betoogt Mudde. Maar zelfs als de VVD, NSC en anderen een manier vinden om macht met Wilders te delen, kunnen ze ervan uitgaan dat ze Nederlandse democratie in slechtere staat zullen achterlaten dan dat ze die aantroffen, zo suggereert wetenschappelijk onderzoek.
In 2017 brachten de Duitseonderzoekers Robert Huber en Christian Schimpf in kaart hoe de positie van landen verschoof op verschillende 'kwaliteit van democratie'-indices als het gevolg van bestuur door radicale partijen. De conclusie was dat uiterst rechtse partijen significant meer schade toebrengen aan de democratie als ze regeren dan wanneer ze in de oppositie zitten.
Een voorbeeld is de zogeheten'democracy barometer',bijgehouden door de Universiteit van Zürich. Deze meet hoe landen scoren op het gebied van onder meer individuele vrijheden, de rechtsstaat en de publieke sfeer. Ook de mate waarin macht wordt gecontroleerd en ingeperkt is onderdeel van deze index. Huber en Schimpf keken naar aparte invloeden van verschillende politieke stromingen. Uiterst rechtse partijen zorgden voor een daling, bij uiterst links bleef de score min of meer gelijk en bij centrumpartijen was er sprake van een lichte verbetering. Deze effecten waren telkens sterker bij overheidsdeelname dan bij een plaats in oppositie. De onderzoekers maten ook nog apart wat er gebeurt met de rechten van minderheden in verschillende politieke constellaties. Ook daaruit bleek dat de grootste verslechtering zich voordoet als uiterst rechts in de regering zit.
De keuze die Wilders' mogelijke (gedoog) partners moeten maken is daarmee minder complex dan die lijkt. Welke afspraken er ook worden gemaakt, regeringsdeelname door uiterst rechts giet zuur over de liberale democratie. Hooguit kunnen iets gematigder partijen ervoor zorgen dat het zuur iets minder diep inbijt. De vraag is of die tevreden zullen zijn met een rol als zuurremmer of - want die optie staat nog altijd open - dat ze de dop op de fles houden.
Ondertussen onderstrepen nieuwe peilingen Wilders' waarschuwing dat hij 'alleen maar groter' zal worden als anderen zich niet bij hem voegen. Of dat in de praktijk ook gebeurt, moet nog blijken. Het was jarenlang juist het buiten de macht houden dat een beperking vormde voor de groei van de PVV. Pas toen er echt zicht was op een plaatsje in de Trêveszaal of het Torentje stroomden nieuwe kiezers toe. Dat is inderdaad democratie, zij het in de beperkte betekenis van stemmen tellen.
De cruciale fase - die van het in stand houden van wat er allemaal nog meer hoort bij een gezonde democratie - begint pas daarna. Eén recent voorbeeld laat zien hoe het kan ontsporen. Het tolereren van Trumps extremiteiten en voorspellen dat het allemaal wel mee zal vallen, is een belangrijke reden geweest dat de Amerikaanse democratie aan het wankelen is gebracht, zo beschrijven Daniel Ziblatt en Steven Levitsky inHow Democracies Die: What History Reveals About Our Future.Ook uit de Amerikaanse casus blijkt dat macht niet remt en juist doet groeien.
Bart Maat / ANP | Geert Wilders spreekt in Kijkduin met buurtbewoners over de komst van asielzoekers, 28 november