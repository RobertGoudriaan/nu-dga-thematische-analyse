Bericht uit de onderbuik Wat weten we inmiddels over het darmmicrobioom?

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
13 juli 2023
Eind vorige eeuw bestempelden wetenschappers de darmen als ons tweede brein. Sindsdien kwam er veel kennis bij, vooral over het belang van darmbacteriën. Maar het aantal wilde claims groeide ook. Wat is de tussenstand?
Begin jaren tachtigliep Emeran Mayer als jonge arts zijn eerste rondes over de afdeling maag en darmen in het Massachusetts General Hospital van Harvard. Al snel viel hem iets op: bijna alle opgenomen patiënten met darmproblemen kampten ook met psychische klachten. Daar moest meer aan de hand zijn dan pure malaise door rommelende darmen, dacht Mayer.
Hij had toen nog het voornemen om cardioloog te worden, maar het liep anders. Een grote rol daarin speelde zijn mentor aan de Universiteit van Californië in Los Angeles, John Walsh. Die pionierde met onderzoek naar peptiden: stoffen die worden uitgescheiden door bacteriën in de darmen. 'Die peptiden intrigeerden me enorm', zegt Mayer als ik hem spreek via Zoom. 'Het was toen namelijk al duidelijk dat ze als signaalstoffen werden gebruikt door onze immuuncellen en hersencellen. Dat riep allerlei vragen op over de communicatie tussen onze hersenen en darmen.'
Mayer schreef begin jaren negentig een eerste wetenschappelijk overzichtsartikel over deze peptiden en specialiseerde zich in maag, darmen én hersenen - een voor die tijd zeer ongebruikelijke combinatie. Kort ervoor was duidelijk geworden dat de darmen beschikken over een enorm uitgebreid zenuwstelsel, dat meer dan honderd miljoen neuronen telt (de hersenen bevatten er tegen de honderd miljard). Ons 'tweede brein', zou de Amerikaanse arts en hoogleraar Michael Gershon het in 1998 noemen in zijn gelijknamige boek. De technieken om de darmen en de microben die daarin leven te bestuderen, waren in die tijd nog zeer beperkt. Er werden destijds allerlei eigenschappen en functies toegeschreven aan die 'darmhersenen'. Bijvoorbeeld dat onze darmbacteriën rechtstreeks bepaalden wat we aten, herinnert Mayer zich. 'Maar het meeste was onbewezen.'
Sindsdien heeft het onderzoek naar de link tussen darm en brein grote vooruitgang geboekt. Dankzij genetische technieken kunnen wetenschappers in steeds meer detail de populaties van darmbacteriën en hun functies in kaart brengen. Slimmere kweekmethoden helpen om voorheen 'onzichtbare' soorten en interacties binnen darmbacteriepopulaties te bestuderen. Proefdierexperimenten leveren hints op over de invloed van deze bacteriën op gemoedstoestand en gedrag. Weer andere technieken bieden de mogelijkheid om in de mens stoffen te volgen van darm tot brein. Toch blijven de interacties tussen onderbuik, gevoel en gedrag nog altijd gedeeltelijk een mysterie - en is nog veel wat we erover lezen speculatief.
Max Nieuwdorp zucht.Ik heb hem in zijn werkkamer in het Amsterdam UMC zojuist gevraagd hoe het nu staat met het onderzoek waarmee hij een jaar of tien geleden bekendheid verwierf. De internist-endocrinoloog en hoogleraar was een van de eerste artsen ter wereld die als onderzoeker een eeuwenoude behandeling herintroduceerde: de 'poeptransplantatie'. Die procedure houdt in dat de darmen van een patiënt door een slangetje via de mond of anus aangelengde ontlasting van een gezond persoon toegediend krijgen. In eerste instantie deden Nieuwdorp en collega's dat bij patiënten die ernstig verzwakt waren door een hardnekkige infectie met de darmbacterie Clostridium difficile. Met succes. Inmiddels is de poeptransplantatie voor dergelijke patiënten een geaccepteerde behandeling.
Verschillende klinieken in onder meer Australië en Groot-Brittannië begonnen de transplantaties al snel voor een breder spectrum aan aandoeningen aan te bieden en ook de academische wereld stortte zich op de behandeling. De studies volgden elkaar in rap tempo op: poeptransplantaties tegen darmontstekingen, prikkelbaredarmsyndroom en auto-immuunziektes als reuma, maar ook tegen aandoeningen als depressie en ernstige vormen van autisme. 'De verwachtingen waren destijds hoog', zegt Nieuwdorp. 'Ook bij ons.'
Immers: veel patiënten die zo'n 'brein'diagnose kregen, hebben ook darmklachten - net zoals Mayer andersom observeerde in de kliniek. Een groeiende stapel onderzoeken suggereert dat de oorzaak van uiteenlopende ziektes, of een deel van die oorzaak, mogelijk in de darmen ligt. Bij bijna alle neurologische en psychiatrische aandoeningen is het darmmicrobioom anders van samenstelling, al is lang niet altijd een oorzakelijk verband aangetoond.
Darmbacteriënoefenen op verschillende manieren invloed uit op de hersenen. Zo kunnen bij ontstekingen in de darmen stoffen vrijkomen die de hersenen bereiken. Bacteriën kunnen de al eerder genoemde peptiden en andere signaalstoffen produceren die via de darmwand in de bloedbaan belanden en een effect op de hersenen hebben. Tot slot is er een zenuw die de darmen rechtstreeks met de hersenen verbindt: de nervus vagus.
De bekendste door darmbacteriën geproduceerde stof is gaba (gamma-aminoboterzuur), een belangrijke neurotransmitter met een kalmerend effect. Ook produceren darmbacteriën bij de afbraak van vezels uit granen en groenten verschillende korteketenvetzuren, zoals boterzuur, propionzuur en azijnzuur. Deze vetzuren fungeren als brandstof voor cellen in de darmwand, maar ze kunnen ook via die darmwand elders in het lichaam komen, en signalen naar de hersenen sturen via de nervus vagus. Zo kunnen ze het geheugen, de stemming en het algehele functioneren van de hersenen beïnvloeden.
Belgische onderzoekers lieten in 2019 zien dat bij mensen met depressieve klachten in de darmen specifieke bacteriën ontbreken; de bacteriën die boterzuur produceren, een van die gunstig geachte korteketenvetzuren. Daarnaast hadden de depressieve personen meer bacteriën die ook veel voorkomen bij de ziekte van Crohn, een darmontstekingsziekte. Dat duidt op de aanwezigheid van ontstekingen waarvan de gevolgen mogelijk tot in de hersenen reiken.
Een paar jaar eerder hadden Ierse en Nederlandse onderzoekers ook al de link tussen depressie en de darmen gelegd. Ze gaven ratten poep van mensen met depressieve symptomen en constateerden dat die ratten vervolgens ook neerslachtiger gedrag gingen vertonen. Hoofdonderzoeker van die studie was hersenwetenschapper John Cryan van de Universiteit van Cork. Hij is een van de prominente darmbreinexperts, en een van de weinige hersenwetenschappers die al lange tijd deze link bestudeert. 'Hersenwetenschappers hebben nogal de neiging om alleen vanaf de nek naar boven te kijken', zegt hij tijdens ons Zoom-gesprek.
In 2014 liet Cryans team zien dat muizen die opgroeien in een steriele bubbel zonder darmbacteriën, zich minder sociaal gedragen en neurotischer zijn. Vier jaar later leverde het team een mogelijke verklaring hiervoor: de amandelkern van de hersenen, ook wel het 'emotionele brein' genoemd, produceert bij deze bacterievrije muizen andere eiwitten dan in muizen mét een darmmicrobioom. En recent liet Cryans team een verschil zien in samenstelling en functie van het darmmicrobioom tussen mensen met een angststoornis en mensen zonder.
Cryans interesse gaat ook uit naar de 'gewone' interacties tussen onze microben en onze gevoelens, beslissingen en ons gedrag. In dat kader noemt hij de resultaten van studies die zoölogen en evolutiebiologen uitvoerden naar darmbacteriën en sociaal gedrag. Zij observeerden bij bavianen een link tussen de plek die individuen innamen in de pikorde en hun darmmicrobioom. 'Er is iets aan het sociale brein dat het gevoelig maakt voor microbiële signalen.'
Ook bij autisme lijkt het darmmicrobioom een rol te spelen. Verschillende onderzoeksteams hebben studies gedaan met muizen die 'autistiforme kenmerken' vertonen. Deze proefdieren zijn minder op andere individuen gericht en vertonen meer repetitief gedrag. Ze blijken minder te beschikken over bepaalde darmbacteriën. Dien je die toe, dan worden ze weer socialer. Onderzoek met mensen levert resultaten op die hierbij aansluiten. Zo hebben kinderen met autisme afwijkende darmbacteriën, wat waarschijnlijk ook samenhangt met het feit dat ze anders eten en vaak medicatie gebruiken, en blijken muizen die de darmbacteriën van autistische kinderen toegediend krijgen zich anders te gaan gedragen dan muizen die de darmbacteriën van niet-autistische kinderen ontvangen.
Het zijn veelbelovende studies,die desondanks nog maar weinig indrukwekkende resultaten hebben opgeleverd in de mens. Het gedrag van de laboratoriummuis is nu eenmaal veel eenvoudiger dan dat van een mens in de echte wereld, zegt Emeran Mayer. 'In zo'n muis kun je misschien tachtig procent van bepaald gedrag verklaren aan de hand van het microbioom, in de mens hooguit vijf procent.'
En die invloed varieert volgens Mayer ook nog eens sterk. 'Neem ons verzadigingsgevoel. Dat kunnen microben vrij direct opwekken, door de aanmaak van de signaalstof GLP-1. Die stof reguleert de verzadigingssignalen en de bloedsuikerspiegel. Het effect daarop is zo sterk en rechtstreeks dat GLP-1 inmiddels wordt toegepast als hoofdingrediënt in een nieuwe generatie diabetes- en obesitasmedicijnen, zoals semaglutide.'
Een grotendeels instinctieve reactie als walging is ook nog redelijk direct te linken aan de darmen, zegt Mayer. Maar daarna wordt het subtieler: 'Liefde, affectie, angst? Hoezeer worden die emoties rechtstreeks door onze darmmicroben gestuurd? En hoe zit het met nog complexere emoties en cognities? Dat is moeilijk te zeggen.'
De sterkste methodeom links tussen de darmbacteriën, ziektes en gedrag in de mens te bestuderen, is via poeptransplantaties. Dat zag Max Nieuwdorp ook in. Aangezien hij als internist-endocrinoloog zelf vooral patiënten met diabetes en overgewicht behandelt, begon hij studies op te zetten waarin zijn team deze patiënten de poep van slanke, gezonde vrijwilligers toediende. Bij eetstoornissen spelen immers het metabolisme én de psyche een grote rol en die zouden allebei weleens mede bepaald kunnen worden door de bacteriën in de darmen. Zou via een reset van de darmbacteriën de vicieuze cirkel van overgewicht en een verstoord metabolisme te doorbreken zijn?
Helaas: dat blijkt nauwelijks het geval. Weliswaar ging bij mensen met diabetes type 2 de insulinegevoeligheid na de poeptransplantatie omhoog, waardoor hun suikerstofwisseling weer beter functioneerde, maar deze verbetering hield die niet lang stand en (blijvend) afvallen deed bijna niemand. Leververvetting, wat op termijn tot ontsteking of afsterven van de lever kan leiden, is ook alleen tijdelijk terug te draaien. Er lijkt sprake van verschillende op elkaar inwerkende factoren, concludeert Nieuwdorp, waardoor het cirkeltje niet zomaar even via één van die factoren te doorbreken is. Genen en de hormoonhuishouding spelen een rol, hoe het immuunsysteem staat afgesteld, en ook voeding en andere omgevingsfactoren hebben hun invloed. Per persoon en aandoening verschilt ook waar het zwaartepunt ligt: veroorzaken de darmbacteriën ontstekingen die ook invloed uitoefenen op processen elders in het lichaam, of veroorzaakt een andere ontstekingsfactor in het lichaam zowel een verandering van het darmmicrobioom als veranderingen elders?
En dan kan er ook nog sprake zijn van een stapeling van effecten: iets - bijvoorbeeld een ontstekingsreactie in het lichaam - verstoort de darmbacteriepopulatie, waardoor die weer ergere ontstekingen veroorzaakt en de ellende in het lichaam vergroot. Nieuwdorp kan zich daardoor niet voorstellen dat de effecten van een poeptransplantatie bij complexe aandoeningen blijvend zijn. 'Iets zegt mij dat het microbioom al lang vastgezet is. Stop je met behandelingen, dan stopt het effect ook, denk ik.'
Hier komt nog bij dat het door strengere regels in de toekomst wellicht alleen nog toegestaan is om transplantaties uit te voeren via capsules met gevriesdroogde darmbacteriën. De vrees is dat commerciële producenten het dan gaan overnemen en de kosten sterk toenemen. Om dat te voorkomen, is het ziekenhuis van Nieuwdorp bezig een eigen productielijn voor 'fecescapsules' op te zetten die tegen veel lagere kosten met die aanbieders kan gaan concurreren. 'In zo'n geval kun je langdurige dagelijkse behandelingen mogelijk blijven maken, ook voor het tegengaan van bijvoorbeeld leververvetting.' Ook bij aandoeningen die we associëren met het brein, hebben de resultaten van poeptransplantaties de verwachtingen nog niet kunnen waarmaken. 'In tien jaar zijn we wat nuchterder geworden', zegt Nieuwdorp. 'De verwachtingen zijn nu lager en dat is begrijpelijk. Maar ik hoop dat het vertrouwen niet helemaal verdwijnt, want het beste moet nog komen. Het kost klaarblijkelijk gewoon twintig jaar voor een vakgebied om echt iets op te leveren.'
Nieuwdorp sluit zeker niet uit dat er nog doorbraken komen. Hij noemt een Amerikaanse documentaire,The Invisible Extinction, met in de hoofdrol hoogleraar Martin Blaser. Deze wijst al jaren op het 'uitsterven' van een groot deel van de bacteriesoorten in onze darmen als gevolg van antibioticagebruik en industrieel voedsel. In die documentaire komt een Chinese vrouw voor die een kliniek voor kinderen met autisme oprichtte nadat haar eigen zoon met autisme enorm veel baat bleek te hebben bij poeptansplantaties. Nieuwdorp: 'Ik vond het niet heel wetenschappelijk dat ze dat lieten zien, want er is nog geen trial gedaan waarin de effectiviteit goed is aangetoond. Maar stel, ik heb zelf een kind met autisme, zou ik het dan niet doen?'
Hoe dan ook is poeptransplantatieniet de wonderbehandeling gebleken die het op basis van de eerste verhalen leek. Gerichtere behandelingen met specifieke bacteriën of bacteriemengsels hebben nog minder opgeleverd. 'De poeptransplantatie is het pareltje van ons onderzoeksveld', zegt Clara Belzer, microbioloog aan Wageningen Universiteit, 'maar verder is er nog niet veel uit het veld voortgekomen.'
Belzer wil niet zeggen dat er helemaal geen interactie is tussen darm en brein. Maar wel dat die waarschijnlijk een stuk subtieler is dan veel experts en auteurs (ikzelf publiceerde in 2014 een boek over hoe onze bacteriën ons beïnvloeden) willen doen geloven. Zelf zag ze hoe haar eigen onderzoek naar de Akkermansia-bacterie, die de darmbarrière lijkt te kunnen versterken, momenteel wordt toegepast door een bedrijf dat claimt dat deze bacterie zelfs in gepasteuriseerde vorm - dus niet langer levend - kan helpen diabetes te voorkomen en op gewicht te blijven. 'Echt cowboys.'
Door het gebrek aan concrete toepassingen in de mens is Belzer vrij sceptisch over wat het effect van onze darmbacteriën nu echt is op ons gevoel en gedrag. Zij spreekt over een 'black box' waarbelieversals John Cryan steeds naar verwijzen. 'Ze tonen een effect aan in proefdieren en nemen vervolgens aan dat het in mensen ook heel relevant zal zijn, hoewel ze daar geen bewijs voor hebben.'
Veel stoffen komen de darmwand niet door, zegt Belzer. Alleen als er echt iets mis is, gebeurt dat op grotere schaal. Paradoxaal genoeg geldt dit ook voor de gunstig geachte stoffen, zoals de korteketenvetzuren: een gezonde darmbarrière laat ook daarvan weinig door. En zelfs als ze tot de bloedbaan doordringen, is het de vraag of ze een relevant effect op de hersenen hebben. Belgische onderzoekers pasten een trucje toe waardoor ze boterzuur dat was geïnjecteerd, door het lichaam konden volgen. Slechts 0,006 procent bereikte de hersenen. Belzer: 'Dat bacterien in onze darmen allerlei stoffen uitscheiden die een effect kunnen hebben in onze hersenen, wil niet zeggen dat ze dat effect ook daadwerkelijk bewerkstelligen. Ze zijn helemaal niet met ons bezig, maar gewoon met elkaar en met zichzelf.'
Nog altijd spreekt 'de onderbuik'tot de verbeelding en is de verleiding groot om met groteske claims te komen. Ook Emeran Mayer liet zich ertoe te verleiden. In zijn boekThe Mind-Gut Connection(2018) speculeert hij dat we misschien wel herinneringen opslaan in onze darmen, waardoor bepaalde situaties of personen uit ons verleden onderbuikgevoelens bij ons oproepen. 'Daar is geen bewijs voor, maar het zou kunnen', zegt Mayer.
Als er iets de afgelopen jaren duidelijk is geworden, is het wel hoe complex de dynamiek is tussen onze hormonen, het immuunsysteem, de stofwisseling, het zenuwstelsel (inclusief de hersenen) en de darmen met daarin de darmbacteriën. Juist door die complexiteit is de kans klein dat je enorm grote effecten kunt bewerkstelligen door één van die factoren tetweaken. Die interactie dwingt wetenschappers die systemen in relatie tot elkaar te bekijken.
Zo hebben wetenschappers de laatste jaren ook oog gekregen voor de link tussen de darmen, het immuunsysteem en de huid, vertelt huid- en okselmicrobioomonderzoeker Chris Callewaert van de Universiteit van Gent. Veel aandoeningen die zich uiten via de huid, hebben een oorzaak in de darmen of in het lichaam. 'Er zijn ook aandoeningen waarbij de lichaamsgeur in een vroeg stadium een signaal kan zijn, zoals bij schizofrenie en diabetes', zegt Callewaert. 'Dat wat we aan de buitenkant kunnen waarnemen, levert informatie op over wat zich binnen in ons lichaam afspeelt.'
Wellicht zit de intelligentie dus niet in de darmen of bacteriënan sich,maar in de interactie tussen al die systemen. Niet voor niets heet het tweede boek van MayerThe Gut Immune Connection.In dit boek betoogt hij dat het hersen-darmmicrobioomsysteem de kern vormt van de meeste chronische ziektes die onze 21ste-eeuwse volksgezondheidscrisis bepalen, en dat we deze ziektes effectief kunnen behandelen door middel van een op het darmmicrobioom gericht dieet.
Tot nu toe hebben inzichtenmet betrekking tot het microbioom de algemene voedingsadviezen niet erg veranderd, maar ze hebben wel verklaringen opgeleverd waarom bepaald voedsel gezonder is. Er zijn al verschillende bedrijven die voedingsadvies geven op basis van je persoonlijke darmmicrobioom, maar over het algemeen draait het daarbij steeds om min of meer dezelfde vezels. Een kleine studie van John Cryan en collega's ging afgelopen jaar een stap verder: deelnemers die een maand lang niet 'gewoon' volgens de schijf van vijf aten, maar een 'psychobiotisch' dieet volgden met veel vezels en gefermenteerde producten, ervoeren minder stress en sliepen beter.
Mayer betwijfelt of de gunstige effecten van voeding op de hersenen op de korte termijn zo dramatisch zijn. Wat dat betreft verwacht hij veel meer van de langere termijn: het darmmicrobioom en daarmee ons dieet zou een rol spelen bij het al dan niet ontstaan van diabetes en obesitas, maar ook van ouderdomsziektes als parkinson en alzheimer. Het is bekend dat bij ouderen de diversiteit van het darmmicrobioom afneemt.
Of dit samenhangt met het langzaam minder alert worden van het immuunsysteem of van een mechanisme dat daarvan losstaat, is nog niet helemaal duidelijk. De stoffen die worden geproduceerd door ongunstige darmbacteriën zouden kunnen bijdragen aan langzaam ophopende hersenschade - of daar zelfs de belangrijkste factor in zijn. Denk aan de plaques die je bij alzheimer ziet. Zo hebben mensen met darmontstekingsziektes op termijn een verhoogde kans op deze aandoeningen en is bekend dat het darmmicrobioom al in een vroeg stadium van beide aandoeningen ontregeld raakt. Toekomstig onderzoek moet uitwijzen of dit een oorzakelijke rol speelt bij het ophopen van schade in de hersenen.
Al zien we de gevolgen soms pasop hoge leeftijd, deze processen beginnen al vroeg in ons leven. Allerlei systemen worden dan geprogrammeerd, waaronder het darmmicrobioom, het immuunsysteem en de hersenen. In die periode, zegt Mayer, is er een sterke communicatie tussen darmen en hersenen via de nervus vagus. En het is bijvoorbeeld bekend dat de ontwikkeling van een kind en diens microbioom in de eerste maanden na de geboorte duidelijk wordt beïnvloed door wat de moeder eet en hoeveel stress ze heeft.
Ook lijkt een rol weggelegd voor de bacterien die een kind tijdens de geboorte meekrijgt uit het geboortekanaal van de moeder. Kinderen die via een keizersnede ter wereld komen, lopen een verhoogde kans op infecties en later ook op allergieën en auto-immuunziektes en ze blijven wat achter in hun ontwikkeling. Een pas gepubliceerde, kleinschalige Amerikaanse studie suggereert dat zo'n ontwikkelingsachterstand voorkomen kan worden als een kind dat via de keizersnede ter wereld is gekomen, direct na de geboorte alsnog wordt blootgesteld aan vaginabacteriën.
Belzer benadrukt het belang van een gezonde ontwikkeling van het darmmicrobioom in deze levensfase en is daarom blij dat te vroeg geboren baby's in Nederland sinds kort standaard probiotica aangeboden krijgen in het ziekenhuis. Wel waarschuwt ze voor al te mystieke verklaringen voor die link tussen het darmmicrobioom en de vroege ontwikkeling: 'Wanneer een kind goed groeit en minder vaak ziek wordt, komt dat ook de hersenontwikkeling ten goede.'
Al met al lijken deze interacties er allemaal op gericht het lichaam zo goed mogelijk op de omgeving te laten anticiperen, zegt Mayer. 'Het gaat momenteel veel over artificiële intelligentie en hoe die door algoritmen getraind wordt. Dit hier is biologische intelligentie, getraind door de evolutie - alleen niet voor de omgeving waarin we tegenwoordig leven. Er is sprake van een groeiende mismatch tussen de evolutionaire wijsheid en onze omgeving. Hopelijk kunnen we de samenhang door nieuwe inzichten weer een beetje herstellen.'