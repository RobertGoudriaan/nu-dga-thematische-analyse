Geboren als een misdaad Erasmusprijs 2023 Trevor Noah

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
16 november 2023
In een door apartheid verdeeld Zuid-Afrika was bastaardkind Trevor Noah een buitenstaander. Maar juist dat anders-zijn zette hij later in als comedian. Deze maand ontvangt hij de Erasmusprijs .
David Paul Meyer hadeen vooruitziende blik. Al in 2009 maakte de Amerikaanse regisseur de documentaireYou Laugh But It's Trueover Trevor Noah, wiens carrière als stand-upcomedian toen nog in de kinderschoenen stond. Het werd een stemmig tijdsdocument met als aangrijpendste scène die waarin Noah zijn Zuid-Afrikaanse collega Rabin Harduth wat tips geeft om diens show te verbeteren. Naast elkaar zitten ze achter de laptop. 'Je begint niet met een sekssketch', zegt Noah. 'Je begint met een sketch over wie je bent.'
Harduth knikt, maar lijkt niet overtuigd. 'Ik wil meteen de lachers op de hand krijgen', zegt hij. Ja, maar niet met een sekssketch, pareert Noah. 'Mijn moeder zou bijvoorbeeld meteen afhaken.' Harduth peinst, komt met wat tegenwerpingen en vraagt zich af hoe hij kan lachen als hij iets droevigs vertelt. Noah schudt zijn hoofd.'Jijbent de comedian, als comedian kun je lachen als mensen sterven. Je kunt lachen als je opa doodgaat. Ze geloven je toch niet.' En dan, uit het niets, zegt hij: 'Zoals mijn moeder die twee weken geleden werd neergeschoten.' Harduth kijkt verbaasd op. 'Werkelijk?' Ja, zegt Noah. 'En toen ik het op het toneel vertelde, zat iedereen te schuddebuiken.'
Het idee achterYou Laugh But It's Truewas om Noah te volgen gedurende de maanden die voorafgingen aan zijn allereerste solovoorstellingThe Daywalker,die hij in The Lyric Theatre in Johannesburg zou presenteren. Dat was dus niet lang nadat Trevors stiefvader - want hij was de dader - zijn moeder in haar been en hoofd had geschoten. In de documentaire staan we slechts een paar minuten stil bij het voorval (we horen Harduth nog wel zeggen dat zijn vader elf jaar eerder is doodgeschoten om zijn mobieltje). Maar in zijn memoiresBorn a Crime and Other Storiesgaat Noah uitgebreid in het incident en het jarenlange drama van huiselijk geweld dat daaraan voorafging.
Ma heet Patricia Nombuyiselo. Zij was Trevors ultieme kameraad, zijn steun en toeverlaat, de vrouw die hem onvoorwaardelijk liefhad en hem door het absurde labyrint van raciale wetten en gesegregeerde woonbuurten loodste. Ze was een rebel, die zich tijdens de apartheidsjaren weigerde neer te leggen bij een uitzichtloos bestaan in een zwarte township of een zwart 'thuisland.' Als jonge vrouw vestigde ze zich in Hillbrow, een voor die tijd ongekend kosmopolitische uitgaansbuurt tegen het centrum van Johannesburg. Hillbrow stond bekend als 'grijze wijk', een van de weinige plekken met wat raciale diversiteit.
Dit was het tijdperk van de zogenaamde 'pasjeswet': als zwarte Zuid-Afrikaan moest je naast je identiteitspapieren ook een vergunning bij je hebben die liet zien dat je je op bepaalde uren in een witte wijk mocht vertonen. Maar er waren trucs om de politie te misleiden, zoals je voordoen als huishoudster van een wit gezin. Patricia ging te rade bij de sekswerkers in Hillbrow - vaak Xhosa, net als zij - die adressen wisten waar je kon overnachten en flats die in handen waren van huisbazen die het niet kon schelen of je wit, bruin of zwart was, zolang je de huur maar betaalde. In Hillbrow ontmoette ze een Zwitser, Robert. Ze raakten bevriend en gingen uit. Ze voelde zich veilig bij hem. Zij was 24, hij was 46. Hij was stil en gereserveerd, zij wild en vrijgevochten. Zij wilde een kind van hem. 'Je kunt het kind zo vaak zien als je wil, maar je hebt geen verplichtingen', zei ze. Robert had zo zijn bedenkingen. Een raciaal gemengd gezin was wettelijk verboden in het Zuid-Afrika van de jaren tachtig. Interraciale seks was een misdaad. Maar Robert ging overstag, en op 20 februari 1984 werd Trevor Noah geboren, in zijn eigen woorden 'een half wit, half zwart kind dat ontelbare wetten, statuten en regels overtrad - ik was geboren als een misdaad'.
Ma voedde hem alleen op, zijn vader zag hij nauwelijks, zeker niet nadat die naar Kaapstad was verhuisd. Toen Trevor hem na een flink aantal jaren eindelijk opzocht, ontmoette hij een zwijgzame, mysterieuze man. Bij het afscheid had hij nog steeds het gevoel dat ze vreemden voor elkaar waren. Toen hij zijn vader 'extreme geheimzinnigheid' verweet, glimlachte de man en zei: 'Kijk, je begint me al te kennen.'
Af en toe bivakkeerden Patricia en Trevor bij oma in Soweto. In de documentaire zien we Trevor zijn inmiddels 82-jarige, maar nog altijd alertegogobezoeken. Hij betreedt een klein huisje op een stoffig, ommuurd erf met een oprijlaan voor de auto die ze nooit hadden ('Ambities!' zegt Trevor), een buitentoilet en een paar golfplaten bijgebouwtjes die worden onderverhuurd voor extra inkomsten. Het was er altijd stampvol, zodat Trevor soms op de vloer moest slapen. Hij herkent de muurtegel aan de wand, met de tekst'In Everything Give Thanks'. In het zwarte Soweto was het lichtbruine jochie destijds een bezienswaardigheid. Zo uniek was hij dat mensen hem als oriëntatiepunt gebruikten als ze iemand de weg wezen. 'Het huis op Makhalima Street. Op de hoek zie je een lichtgekleurd kind, daar moet je rechtsaf.'
Buiten het erf van oma begon de vijandige, onberekenbare wereld. Daar moest ma haar zoontje verbergen, of in elk geval niet de indruk wekken dat zij dat bastaardkind had gebaard. Soms deed ze op straat alsof ze hem niet kende. Maar ze was vindingrijk. Zo presenteerde ze haarbaby boyaan de buitenwereld met hulp van een lichtbruine vrouw als 'kleurling' - de vrouw deed zich dan voor als moeder en Patricia als haar huishoudster. 'Kleurling' was de categorie die de apartheidsideologen hadden bedacht voor mensen die niet wit, zwart of Indiaas waren: afstammelingen van de slaven en de Bosjesmannen, en zij die het product waren van de witte kolonisten die zich hadden vergrepen aan de zwarte 'meid'. Voor de kleurlingen waren weer aparte buurten opgezet, die in topografische zin een buffer vormden tussen de welgestelde witte wijken en de arme zwarte townships. Trevor hoorde nergens bij, met als gevolg dat hij een geïsoleerd bestaan leidde. 'Ik had geen vrienden, ik kende niemand behalve mijn neefjes. Ik was geen eenzaam kind, ik was goed in alleen zijn. Ik las, ik speelde met mijn speelgoed en verzon een wereld. Ik leefde in mijn hoofd', schrijft hij.
Toen de apartheid in 1994officieel voorbij was, opende de wereld zich, stukje bij beetje. Maar Patricia en Trevor bleven een hecht team. Ze gingen op avontuur. In haar oude oranje Volkswagen Kever liet Patricia haar zoon de wereld zien, ramen open en het geluid van een cassette met de Amerikaanse televisiepredikant Jimmy Swaggart die luidkeels het woord van Jezus verkondigt. Want ma was niet alleen een rebel, ze was ook heel gelovig. Wekelijks sleurde ze de jonge Trevor mee: minstens drie kerken: zwarte, witte en gemengde. Ma nam hem verder mee naar plekken waar townshipkinderen nooit kwamen: de schaatsbaan, de drive-inbioscoop.
Maar ze verwende hem niet - Trevor kreeg veel slaag. Patricia meende dat het beter was als zij hem een lesje leerde dan dat de politie of andere rechtshandhavers dat deden. Het probleem was dat Trevor een ongeremd kind was, hyperactief en immer in staat tot kattenkwaad. Een ander probleem was dat een pak slag weinig uithaalde. Hij had een van haar eigenschappen geërfd: het vermogen om pijn weg te cijferen. In zijn eigen woorden: 'De herinnering aan iets pijnlijks weerhoudt me er nooit van om aan iets nieuws te beginnen. Blauwe plekken vervagen, en ze vervagen met een reden - omdat het tijd is om weer keet te trappen.'
Ze woonden een tijd in de kleurlingenwijk Eden Park, in het zuidoosten van Johannesburg. Maar waar hij ook was, hij bleef de uitzondering. Hillbrow was wit, en niemand leek op hem. Soweto was zwart, en niemand leek op hem. In Eden Park leek iedereen op hem, maar hadden ze afgezien van de lichtbruine kleur niets met elkaar gemeen. Zodra hij zijn mond opendeed was het duidelijk dat hij geen 'echte kleurling' was, maar een raar product dat eigenlijk niet zou moeten bestaan.
Het was rond die tijd dat Trevor inzag hoe hij het onbegrip rond zijn verschijning kon ontwijken. Taal, ontdekte hij, is belangrijker dan huidskleur. 'Taal bepaalt wie je bent voor andere mensen.' Trevor oogde als kleurling, had een witte vader en een Xhosa moeder, en had zich bekwaamd in een hele serie talen, waaronder Engels, Afrikaans, Zoeloe, Sotho, Xhosa en zelfs wat Duits. Hij werd een kameleon. 'Mijn kleur veranderde niet, maar ik kon jouw perceptie van mijn kleur veranderen. Als jij mij aansprak in Zoeloe, dan antwoordde ik je in Zoeloe. Als jij me aansprak in Setswana, dan antwoordde ik je in Setswana. Misschien zag ik er anders uit dan jij, maar als ik net zo sprak als jij, dan was ik net als jij', schrijft hij.
Op de middelbare school was hij de enigemixed raceleerling. Op het schoolplein koos hij voor een plekje tussen de arme zwarte kids, die hem accepteerden omdat hij hun taal sprak. Nadeel was dat ze ver weg woonden, in townships als Soweto en Tembisa, zodat hij zijn avonden en weekenden nog steeds alleen doorbracht. Op school leerde hij ook zijn tweede belangrijke les: als buitenstaander hoef je niet per se in je schulp te kruipen, je kunt jezelf ook een plek geven. Hij deed dat aan de hand van een combinatie van handelsgeest en humor.
Het begon simpel. Hij verdiende wat geld door voor medeleerlingen in de rij te staan bij de schoolkantine. Als hij ze dan de bestelde snacks bracht, luisterde hij naar de conversaties en speelde daar op in met wat grappen. Al snel merkte hij dat hij tot elke groep kon behoren als hij ze aan het lachen kreeg. Zijn buitenstaanderstatus loste op in humor. Een dergelijke tactiek werkte ook als het op meisjes aankwam. 'De coole jongens krijgen meisjes en de grappige jongens mogen rondhangen met de coole jongens met hun meisjes', zo redeneerde hij.
Hij kreeg vrienden in Alexandra,het oudste township van Johannesburg, de wijk waar Nelson Mandela woonruimte vond toen hij in 1941 naar de grote stad kwam. Trevors maten woonden in het betere deel van Alexandra - in de volksmond heetten zecheese boys,jochies met ouders die rijk genoeg waren om een luxeproduct als kaas te kopen. Trevor woonde elders, maar hing elke dag met ze rond op de hoek van de straat. Met die kameraden zette hij wat handeltjes op. Het begon met illegaal gekopieerde cd's, en kreeg een vervolg met dansfeesten en muziekcompilaties voor de taxibusjes die klanten trekken met het oorverdovend hard afspelen van de recentste hits. Een en ander breidde zich uit naar handel in spullen die 'van een truck waren gevallen'. Je stelde geen vragen.
Kortom, Trevor werd een hosselaar. InYou Laugh But It's Truezien we hem rondlopen in de flatjungle van Hillbrow, in de verwaarloosde straten vandowntownJohannesburg, en in de stofbende van Soweto. Hij komt daklozen, bedelaars en gangsters tegen. Hij maakt grappen, gedraagt zich als een hiphopper die doorthe hoodloopt, handgebaren makend en pratend in een mix van townshiptaal en Amerikanismen. Hij begrijpt die wereld, door en door. Dankzij zijn jaren van hosselen heeft hij ook zo zijn eigen opvattingen over misdaad. 'Misdaad loont', schrijft hij, 'omdat misdaad datgene doet wat de regering nalaat: misdaad geeft je een toekomst. Misdaad biedt stageprogramma's, parttime banen en doorgroeimogelijkheden. Misdaad is betrokken bij de gemeenschap.'
Trevors maten zaten vastgeklonken aan het townshipleven. Goed, ze hadden een dak boven hun hoofd, ze hadden een middelbareschooldiploma, ze aten soms zelfs kaas, maar ze hadden nooit de kans gekregen om hun potentieel te verzilveren. Ze kenden niks anders, wisten niet beter. Trevor was anders. Hij beschrijft zichzelf als eenimposter,hij kon er op elk moment uit stappen, een ander leven beginnen. En dat deed hij. Op zijn achttiende kreeg hij een kleine rol in de soapIsidingo,en drie jaar later maakte hij zijn debuut als grappenmaker met een impromptu optreden in een club, waar hij het publiek vermaakte met verhalen over zijn jeugd en afkomst.
Maar waar hij zich niet los van kon maken was zijn moeder, en haar keuze om met Abel te trouwen. Abel behoorde tot het noordelijke Tsongavolk en hield er erg traditionele ideeën op na, vooral over de plek van de vrouw in het gezin. Zijn traditie stond hem evenmin toe om zich als vader over Trevor te ontfermen. Op zijn best was er een soort kameraadschap. Abel was een uitstekende automonteur, maar had het zakeninzicht van een kleuter. Hij werkte zich continu in de schulden, zodat Patricia steeds moest bijlappen, iets wat hem als trotse Tsonga woedend en beschaamd maakte.
Nog problematischer was zijn drankzucht. Had hij genoeg naar binnen gegoten, dan verscheen er een rode waas voor zijn ogen en vielen er onherroepelijk klappen. Soms betrof het de mannen die in zijn garage werkten, soms Trevors moeder, soms Trevor zelf. De eerste keer dat hij er ongenadig van langs kreeg, voelde Trevor iets wat hij nog nooit eerder had gevoeld: doodsangst. Steeds vaker gebeurde het, dat geweld, vooral tegen Patricia. Na een vreselijke aftuiging rende Patricia op een avond met Trevor het huis uit en ging naar de politie, maar die lachten de aantijgingen weg: zo zijn Afrikaanse mannen nou eenmaal. De geweldloze tussenpozen waren net lang genoeg om te hopen dat dit de laatste keer was, maar te kort om de mishandelingen te vergeten. Als hij weer nuchter was toonde Abel berouw, wat zelfs een nieuwe baby opleverde.
Maar de stress bleef, en verergerde toen Abel een pistool aanschafte. Patricia verhuisde uiteindelijk naar een bijgebouw, maar ze verliet haar man niet. Toen Abel op een dag een fiets gebruikte om zijn vrouw af te tuigen kon Trevor het niet langer aanzien. Hij pakte zijn boeltje en vertrok.
En toen, jaren later, kwam dat telefoontje, en de wilde rit naar het ziekenhuis, waar Trevor zijn moeder totaal onder het bloed aantrof. Twee kogels, een door haar been en een door haar hoofd. Maar als door een godswonder overleefde ze. De kogel had het ruggenmerg, de hersenen en alle belangrijke zenuwen en bloedvaten gemist. Abel wilde daarna de hand aan zichzelf slaan. Onder druk van familie zag hij daar van af. Er kwam een rechtszaak. Maar omdat de politie Patricia's aantijgingen van mishandeling nooit serieus had genomen was er geen dossier. En omdat de kogel geen blijvende schade had aangericht restte alleen poging tot doodslag. Abel bekende schuld en liep fluitend de rechtbank uit: drie jaar voorwaardelijk.
Als fervent christen vergaf Patricia haar belager. Hij zou zijn verdiende loon krijgen als hij oog in oog kwam met zijn schepper. In een interview met Jess Cagle vanPeople/Entertainment Weekly Networkzei Trevor: 'Ik herinner me dat mijn moeder na de schietpartij in het ziekenhuis lag en ik alleen maar woede voelde. Ze zei tegen me: haat hem niet omdat hij dit heeft gedaan, maar heb medelijden met hem, want ook hij is op zijn eigen manier slachtoffer van een wereld die hem een idee van mannelijkheid heeft opgedrongen. (...) En ik begreep dat niet. Ik zei, deze man heeft je net proberen te vermoorden, hoe kun je volhouden dat hij zelf een slachtoffer is.' Later begreep hij het. 'Ik denk dat het observeren van mijn moeder, haar groei na de schietpartij, ons gezin en de manier waarop we sterker werden, bepaalde hoe ik wilde leven. Dat is waar ik me aan heb gehouden.'
Zo werd hij Trevor Noah,de wereldberoemde stand-upcomedian, gevormd door een hardnekkige outsiderstatus, een feilloos taalgevoel, jaren van hosselen, een uitmuntend observatievermogen, een ongekende gave om stemmen te imiteren, opmerkelijke mensenkennis, en bovenal een moeder die alles voor hem over had. Een moeder die haar rebellie vermengde met christelijke grondbeginselen als integriteit, dankbaarheid en vergiffenis. Zij leerde Trevor dat hij voor niemand onderdeed, dat hij een unieke positie in de wereld bekleedde. Ze leerde hem ook om inclusief te zijn.
Het was die jonge, zelfverzekerde man die zich aan het begin van deze eeuw aandiende in de comedyclubs van Zuid-Afrika. De toen dominante witte garde deed hem af als een parvenu. InYou Laugh But It's Truezegt cabaretierveteraan Mel Miller: 'Trevor Noah? Een heel getalenteerde jongen. Maar arrogant. De arrogantie die deze knaap tentoonspreidt is idioot. Ik heb niks tegen zelfvertrouwen. Dat moeten we in deze business allemaal hebben. Maar er loopt een dunne grens tussen zelfvertrouwen en arrogantie. En als je daar overheen stapt, dan begint de shit.'
Maar voor de jonge generatie donkere cabaretiers werd hij een held. Als aspirant stand-upcomedian zag Yumna Mohamed een van Noahs allereerste optredens toen hij in 2009 als bruin lefgozertje opende voor een aantal internationale beroemdheden. 'Ik ging omdat ik de Egyptisch-Amerikaanse comedian Ahmed Ahmed erg goed vond. Maar in vijf minuten maakte Trevor gehakt van alle andere acts. Hij kwam met een hilarische en absurde grap over hoe toenmalig president Jacob Zuma oppositieleidster Helen Zille afwees door haar herhaaldelijk met zijn penis op haar voorhoofd te slaan. Het was een van mijn favoriete live comedy-momenten ooit.'
Wellicht heeft het te maken met de talrijke kerkbezoeken en zijn moeder met haar unieke levensfilosofie, maar Noahs aanpak heeft iets extatisch. Zijn doel is om zo veel mogelijk mensen te bereiken. Hij wil samenbrengen, niet uit elkaar drijven. 'Hij heeft een vriendelijk soort humor', zegt de in Zuid-Afrika woonachtige schrijfster Joukje Akveld, voormalig theaterrecensent voorHet Parool. Zij zag Noah in september optreden in Kaapstad voor een heel divers publiek. Zijn grote kracht, zegt ze, schuilt erin dat hij dankzij zijn afkomst iedereen op de hak kan nemen zonder dat hij als racist wordt weggezet. 'Als gekleurde jongen, niet zwart, niet wit, kan hij het zich veroorloven om grappen te maken die door alle kampen worden geaccepteerd, waardoor alle kampen zich ook vertegenwoordigd voelen. Dat doet hij op een vrolijke, positieve manier. Ik denk echt dat hij een grote verbinder is.'
Dat grote verbinden maakt hem wat braaf, zeker voor hen die van harde, cynische humor houden. Op het toneel zul je hem niet horen vloeken, en hij zal er nooit met gestrekt been in gaan. Maar dat is wel de reden dat hij zo'n groot en breed publiek trekt. 'Hij straalt iets enorm positiefs uit en laat het publiek samen met hem lachen om de idiotie in de wereld, alles waar geen bal van klopt', zegt Akveld.
Zijn doelgroep wordt gevormd door de mensen in het politieke midden, met een lichte neiging naar links, zegt de Zuid-Afrikaanse parttime stand-upcomedian Penny Castle. 'Hij geeft de mensen het gevoel dat hij ze een warm hart toedraagt. Dat stelt hem in staat om bepaalde onderwerpen aan te snijden en typetjes te parodiëren zonder dat het publiek het gevoel krijgt dat ze belachelijk worden gemaakt.' In Castle's woorden is hij de 'archetypische outsider' met een perfect gevoel voor buitenissigheden. Zijn specialisme is om kleine observaties uit te tillen boven het alledaagse en ze in een brede context te plaatsen. 'Dat geeft het publiek het gevoel dat ze getuige zijn van openhartige gesprekken over een taboeonderwerp.'
De verhuizing naar Amerika en zijn werk voorThe Daily Show,waar hij in 2015 Jon Stewart verving, neemt niemand hem kwalijk. Het is het lot van iedere succesvolle stand-upcomedian, zegt Castle. 'Door de jaren heen is dat typetje van "vreemdeling in een vreemd land" moeilijk vol te houden. Het is erg moeilijk om het verrassingselement zo lang vast te houden. Een televisieshow stelt je als gevestigde cabaretier in staat om "grappig te blijven". Vaak werken ze met een team, zodat ze nog steeds kunnen "performen" zonder dat ze zelf al het materiaal hoeven te leveren.'
Yumna Mohamed begon in 2010 als stand-upcomedian. Ze is nu 36 en heeft lak aan roem, blij om af en toe voor een klein, geïnteresseerd publiek op te treden. Maar ze is haar drie jaar oudere vakbroeder eeuwig dankbaar voor alles wat hij voor haar en haar landgenoten heeft gedaan. 'Hij heeft een aantal uiterst getalenteerde Zuid-Afrikaanse acts geholpen, zonder hun beschermheer te willen zijn', zegt ze. Minstens zo belangrijk is zijn werk als cultureel ambassadeur. 'MetThe Daily Showgaf hij een Amerikaans publiek een kijkje in de rest van de wereld, de stemmen uit de marge. En zijn memoires (ruim twee miljoen verkochte exemplaren) behoren tot de meest gelezen celebrityboeken ooit. Waarschijnlijk heeft hij de mensen meer over de geschiedenis en politiek van Zuid-Afrika geleerd dan Mandela met zijn autobiografieLong Walk To Freedom.'
Al snel merkte Noah dat hij tot elke groep kon behoren als hij ze aan het lachen kreeg