Het leven van Leso en Whippet en Bever Kunst op komst Fotografie Chris Killip: Retrospective

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
29 augustus 2024
Dat de Britse Chris Killip fotograaf zou worden, lag niet bepaald voor de hand. Hij laat een diep ontroerend oeuvre na door zijn bezielde werkwijze en zijn empathie met mensen in de marge. Een eerbetoon in Fotomuseum Den Haag.
Het is zo'n fotodie je meteen herkent. Je hebt hem immers op ontelbaar veel ansichtkaarten zien staan. Hij is gemaakt in de Rue Mouffetard. Een klein jongetje op een straathoek die in beide handen, leunend tegen zijn schouders, twee enorme flessen wijn draagt. Zijn gezicht is één grote grijns, een beetje gespannen maar vooral vrolijk en trots. Is het mogelijk om je een Franser beeld voor te stellen? Geen Eiffeltoren, mand met stokbroden of een witte vlag had wat dat betreft nog iets aan dit beeld kunnen toevoegen. De foto werd gemaakt door Henri Cartier-Bresson, in 1954. Een land, een oeuvre en een tijdperk, allemaal ingekookt tot dezelfde essentie.
Kunnen wij ons nog íets voorstellen bij de indruk die deze foto nog maar zo kortgeleden op iemand kon maken? Wij, die per dag waarschijnlijk meer beelden te verstouwen krijgen dan iemand een eeuw geleden in heel zijn leven zag. Wij, die als vanzelf doorscrollen naar een persoon die vertelt hoeveel werk het is om een villa in Italië te onderhouden of naar een hond die op een half opgegeten muffin lijkt, nadat we vlak daarvoor zijn geconfronteerd met de gehavende lichamen van gebombardeerde kinderen?
Chris Killip (1946-2020) vertelde het verhaal over die foto vaak. Dat hij, geboren op het eiland Man, in de kleine zee die Engeland en Ierland van elkaar scheidt, als kind van ouders die samen de Highlander Inn runden, een pub ergens halverwege de weg van Douglas naar Peel, als zestienjarige van school was gegaan zonder noemenswaardige vaardigheden. Dat hij gelukkig via zijn vader ergens in de leer kon bij een hotel en dat hij in zijn vrije tijd met vrienden vooral bezig was met hun gedeelde obsessie, wielrennen, en dat de uitslagen van wielerwedstrijden vooral waren te vinden in deParis Match. Dat hij op een dag in dat blad op die foto was gestuit en dat die ene foto alles had veranderd.
Dat hij, die niet alleen geen camera had maar zelfs nog nooit een foto had gemaakt, daar op dat moment had besloten om fotograaf te worden. Hoe zijn ouders destijds op dat voornemen reageerden weet ik niet, maar hij maakte er werk van. Eerst vond hij een betrekking bij een bedrijfje dat'walkies'maakte: kiekjes van mensen op straat die vervolgens snel werden ontwikkeld, afgedrukt en in de etalage gehangen, in de hoop dat dagjesmensen zichzelf zouden herkennen en de foto's zouden willen kopen. Aan het einde van de zomer had hij voldoende gespaard om naar het vasteland te verhuizen. Een studie zat er voor hem als vroege-schoolverlater niet in en dus zocht hij naar een andere manier om zich de beginselen van de fotografie eigen te maken. Hij maakte een lijst van de beste fotografen van Londen en ging ze een voor een af, net zo lang totdat hij een plek vond. Hij werd uiteindelijk de vierde assistent van Adrian Flowers, een in de jaren zestig zeer succesvolle portretfotograaf.
Het verhaal over de foto van Cartier Bresson komt uiteraard ook voorbij inChris Killip: 1946-2020,de grote catalogus die vorig jaar verscheen ter gelegenheid van een prachtige overzichtstentoonstelling in The Photographers' Gallery in Londen, een tentoonstelling die dit najaar in Fotomuseum Den Haag te zien is. Ken Grant, de curator (samen met Tracy Marshall-Grant), beschrijft in de uitgebreide levensgeschiedenis ook hoe het, een paar jaar nadat hij zijn draai als assistent had gevonden, opnieuw een toevallige ontmoeting met het werk van anderen was die hem een nieuwe richting in stuurde. Eind jaren zestig was hij voor een opdracht in Amerika. Hij wilde een tentoonstelling in het MoMA bezoeken, maar was daar vooral diep onder de indruk van de vaste collectie - Paul Strand, Walker Evans, August Sander - en terwijl hij de deur uit liep begreep hij plotseling iets wat hij daarvoor nooit had begrepen: dat fotografie geen commercieel doel hoefde te dienen. Dat het iets was wat je ook kon doen zonder dat iemand je ergens om had gevraagd.'You just do it',had hij tegen zichzelf gezegd. En daarna, toen hij wat gekalmeerd was:'Do what?'
Vanuit Amerika belde hij zijn vader, dat hij terug zou komen naar Man. Hij begon het eiland en de mensen die er leefden te fotograferen. Het was een wereld die langzaam maar zeker aan het verdwijnen was. Hij begon al snel met een grootformaat camera te werken, waardoor de beelden een zekere statigheid, ja, zelfs iets monumentaals, kregen. Het grote negatief levert zulke gedetailleerde beelden op dat het leven zelf erop soms een klein beetjelarger than lifewordt.
Tussen die foto's van Man zit ook een portret van een oudere man die zich voor een houten deur heeft geposteerd. De boer, John Radcliffe genaamd, is warm gekleed en leunt met zijn linkerhand op een houten stok. Zijn pet zit scheef en zijn schoenen zitten onder de modder. Hij kijkt met een ernstige blik in de camera, maar zijn rechterhand heeft zich onderwijl uitgestrekt, naar de kop van een zwart-witte kat die zich heel genoeglijk laat aaien. Grant beschrijft hoe het licht aan het einde van de middag al schaars werd, dat het de laatste foto was die Killip die dag maakte en dat de kat plotseling in het kader was verschenen.
Killip kwam een paar weken later terug met een afdruk van het portret. Toen hij het portret aan de boer overhandigde, keek die er lang naar, zonder een woord te zeggen. Killip had plotseling gezien hoe alleen en verloren hij erbij stond. De man had de foto vervolgens opgevouwen, net zo vaak totdat hij in zijn borstzakje paste, en was toen weer aan het werk gegaan. De dierbare kat die ook op de foto was vereeuwigd was, zo begreep Killip, ergens in de tussenliggende weken overleden.
Eind jaren tachtigpubliceerde Killip een boek waarop zijn reputatie zou komen te rusten:In Flagrante. Op heterdaad. Een boek met foto's die hij maakte in verschillende delen van het noorden van Engeland, daar waar het verlies van de zware industrie zich het sterkst deed voelen, nadat hij Man opnieuw vaarwel had gezegd. Het zijn foto's die een verhaal vertellen over een wereld die altijd maar weer doorgaat met veranderen, die daarbij altijd maar weer dezelfde mensen het hardst lijkt te raken.
Hij fotografeerde mensen die in hun bestaan voorzagen door afgedankte kolen uit de zee te halen; dorpen die wegkwijnden omdat de scheepswerven naar elders verdwenen, vissersgemeenschappen, punkers, lijmsnuivers, mijnstakingen en de festiviteiten rond het huwelijk van Charles en Diana - maar mijn god, wat zijn de glitter en de glamour en het snelle geld hier ver weg. Er is een foto van een paar dingen die op en rond een muurtje spelen. In de achtergrond is vervallen sociale woningbouw zichtbaar. Op een van de zijmuren is 'SMASH IRA' geschreven. En daarnaast: 'BOBBY SANDS GREEDY IRISH PIG'. De titel vermeldt alleen dat de foto is gemaakt in Tyneside, op 5 mei 1981. 5 mei 1981:
dat was de dag waarop Bobby Sands, na 66 dagen in hongerstaking te zijn geweest, overleed in een Noord-Ierse gevangenis.
Het boek, dat met zijn statige zwart-witfoto's tegen de esthetische conjunctuur inging, werd direct geïnterpreteerd als een aanklacht tegen Thatchers Groot-Brittannië. Een alleszins begrijpelijke gedachte, maar toen Killip ruim 35 jaar later aan een heruitgave werkte, was het dat idee dat hij wilde ontkrachten. De teksten die in het eerste boek waren opgenomen verdwenen. Ervoor in de plaats kwam, helemaal aan het einde, een simpele opsomming van de politici, van zowel Labour als de Conservatieven, die in de periode waarin de foto's werden gemaakt, tussen 1973 en 1985, premier waren geweest. Niet om Thatcher van blaam te zuiveren, denk ik, maar vooral om de aanklacht groter te laten zijn. Om te laten zien hoe zulke begrijpelijke vijandbeelden en heldere afbakeningen vooral comfortabele ficties zijn.
Ik weet niet hoeveel zin het heeft om dit soort dingen te zeggen, maar het is een van de mooiste fotoboeken die ik ooit heb gezien. De foto's zijn meer dan een uiting van politieke betrokkenheid, ze zijn gemaakt met een heldere artistieke visie maar getuigen ook van een even heldere morele kern. De toewijding waarmee hij gemeenschappen in de marge van het bestaan vereeuwigde, terwijl hij toch ook vooral individuele mensen portretteerde - de dagen, maanden, jaren, die optelden tot een half leven - maken het een diep ontroerend oeuvre.
Killip verhuisde beginjaren negentig naar Amerika. Hij kreeg een vaste aanstelling aan Harvard, een hoogleraarsfunctie die hij tot 2017 zou bekleden. In 2012 besloot de Amerikaanse filmregisseur Michael Almereyda, die een hoorcollege van Killip had bijgewoond, een korte documentaire over hem te maken. De korte film, terug te vinden op YouTube, draait om een reeks foto's die Killip begin jaren tachtig had gemaakt in Skinningrove, een dorp in het noordoosten van Engeland, niet ver van Middlesbrough, iets onder Newcastle. In het roodoranje schijnsel van een wereldbol die op zijn bureau staat, praat Killip de kijker door een diapresentatie, zoals hij ongetwijfeld ook jarenlang zijn studenten door diezelfde beelden loodste. Hij vertelt over het dorp, over de mentaliteit die er heerste, over de mensen die hij er ontmoette en fotografeerde.
Killip had op dat moment slechts vier beelden uit Skinningrove gepubliceerd, hij had ze opgenomen inIn Flagrante,en hij wist duidelijk nog niet wat hij met het geheel wilde. De korte film, waarvoor Almereyda op het Sundance Film Festival een prijs ontving, ontleent zijn kracht aan de beelden, maar ook aan de melancholieke warmte in de stem van Killip, aan de toon waarop hij zich die korte periode in zijn eigen leven, en de mensen die hij toen vereeuwigde, herinnert.
Pas na zijn emeritaat wist hij wat hem te doen stond. Hij maakte een'zine',een blaadje, dat hij anoniem door alle brievenbussen in het dorp duwde. Met die daad was de weg vrij voor een echte publicatie. Hij rondde de publicatie af voor zijn dood in 2020, maar het boekSkinningroveverscheen uiteindelijk pas eerder dit jaar.
In dat boek staat ook een van de hartverscheurendste foto's die ik ken. Het is een portret van een jongetje met blonde krullen. Nog geen tien jaar oud, denk ik. Zijn blazertje is dichtgeknoopt, en hij zit moederziel alleen voorin op een kleine boot. Zijn handen liggen een beetje verloren in zijn schoot en hij houdt zijn ogen gesloten en zijn hoofd lichtjes gebogen. In de verte is land zichtbaar, maar het grootste deel van de horizon is de zee die haast ongemerkt overgaat in de lucht. De kracht die van de foto uitgaat valt op geen enkele manier te ontkennen, maar zonder het bijschrift zul je nooit weten waarom je voelt wat je voelt. Het is een simpel zinnetje, louter opgebouwd uit feiten, maar het doet o zo veel pijn:'Simon Coultas being taken to sea for the first time since his father, David, drowned.'
Een paar jaar geledenmaakte ik op verzoek van een Vlaams kunsttijdschrift een selectie van beelden uitIn Flagrante Twoen sprak ik Killip telefonisch over die foto's. Als ik nu terugdenk aan de beelden die ik had uitgekozen schaam ik me een beetje. Waarom weet ik niet precies. Misschien omdat ik vrees dat mijn selectie te voor de hand liggend was. Dat het allemaal zulke evident prachtige foto's waren, alsof ik me alleen door de meest banale esthetische gevoelens had laten leiden en hij dat natuurlijk ook moet hebben doorgehad. Maar goed, ik herinner me hoe hij vertelde over Whippet, de enige punker in het dorp, met zijn strakke geruite broek en twee kleine hondjes aan de lijn, Whippet, die op een van de foto's terwijl zijn vrienden een boot genaamd de Patsy-Joy leeghalen met een gloednieuwe lp in zijn handen boven op een trekker zit.
Hij vertelde over Leso, de jonge visser die zo duidelijk een leiderschapsrol vervulde, die het aanzien van iedereen genoot en in wie Killip een soort natuurlijke bondgenoot vond - iemand die wat Killips aanwezigheid betreft de rest op hun gemak stelde, alleen maar door zelf op zijn gemak te zijn. Hij vertelde over de foto van Bever ('bèvah'), ongetwijfeld voor de duizendste keer. Dat Bever, een jonge bonk, op de ochtend van de foto net uit de gevangenis was gekomen, nadat hij een paar weken had vastgezeten na een vechtpartij. Bever, die een klap van een agent had gekregen en de man zonder er twee keer over na te denken vol in zijn gezicht had teruggeslagen. Vier weken had hij vastgezeten, en nu was hij terug en genoot hij op de vroege morgen, het was voor zessen, van de eerste zonnestralen. Ik zou pas jaren later zien dat zijn trui bij de hals was gescheurd, het was de trui waarin hij een maand eerder was aangehouden.
Killip vertelde over Bever dat die een paar jaar later meer dood dan levend zou aanspoelen nadat de boot waarin hij had gezeten was omgeslagen. En hij vertelde over Leso en David, die het die dag niet overleefden. Het duurde even voordat ik doorhad dat dit een andere David was, dat het niet de vader van Simon Coultas was. Deze David was dertien geweest.
Wat ik nu pas ergens las, was dat een van de ouders van de verdronken jongens had gevraagd of hij geen portretten van hun zoon had en dat hij aanvankelijk nee had gezegd, maar dat hij diezelfde nacht was wakker geschrokken en had beseft dat ze niet vroegen om foto's die hij zou gaan publiceren, maar simpelweg om plaatjes waarop hun kind te zien was. Iets om hem te kunnen koesteren. De catalogus rept van een stuk of dertig foto's die hij verzamelde in een klein album voor de moeder van David, gemaakt tussen diens dertiende en zeventiende levensjaar.
Hij vertelt iets soortgelijks in de film van Almereyda. Maar ik denk dat Killips geheugen hem dertig jaar later in de steek liet en dat hij die eerste foto's verzamelde voor de ouders van Richard Noble. En dat hij pas later ook foto's verzamelde voor de ouders van Leso en David. Het boekSkinningroveeindigt met drie foto's. Een van Richard, die samen met Whippet op het strand staat. Een van Leso, die in een boot zit en het roer vasthoudt. En een van een reeks boten die op een regenachtige dag op het strand liggen te wachten. Die laatste foto maakte Killip op de dag waarop iemand hem vroeg waarom hij dit onooglijke dorp fotografeerde en hij de man woedend was aangevlogen - een gevecht dat hij verloor. Op de pagina daarnaast staat alleen het volgende:
Remembering: Richard Noble, aged 17 David Coultas, aged 36 Drowned off Skinningrove on 22 march 1984
Leslie 'Leso' Holiday, aged 26 David Hindson, aged 13 Drowned off Skinningrove on 29 July 1986
Een foto, zo zou hij in de jaren daarna steeds maar blijven herhalen, was 'een kroniek van een aangekondigde dood'. Grant schrijft ergens dat Killip dacht dat als de privé-albums die hij had samengesteld voor ouders van die overleden jongens uiteindelijk de enige reden zouden blijken te zijn geweest waarom hij in Skinningrove had gefotografeerd, dat voor hem genoeg was geweest.
Hij fotografeerde een wereld die langzaam maar zeker aan het verdwijnen was