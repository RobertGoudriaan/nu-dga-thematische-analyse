Aangeraakt door haar adem

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
11 januari 2024
Het kleine en kwetsbare oeuvre van fotograaf Céline van Balen (1965-2023) laat zien hoezeer zij de mensen koesterde die ze voor haar camera vroeg.
In het boek staan de foto'svan deze twee meisjes naast elkaar. Elk op een eigen bladzijde. Links het meisje met de witte hoofddoek: Muazez. Rechts het meisje met de blauwe ogen: Figen. Allebei diezelfde blik vanaf dat ingebakerde gelaat. Onbevreesd, een beetje ernstig.
Het toonbeeld van devotie, denk ik even. Maar dat is schijn. Ze zijn te jong. De eventuele godsvrucht is nog onrijp. De zelfkennis die daaraan ten grondslag moet liggen, is nog niet gaandeweg opgedaan. Het is cultuur. Maar niet, zoals we gewend zijn geraakt te denken, als beknotting. Cultuur als geborgenheid.
Zie je hoe de donkere rand van het negatief, daar waar het vel in de cassette zat, wordt gespiegeld door de schaduw die onder de hoofddoek het gezicht omlijst?
Hoe gaaf is de huid? En hoe onwerkelijk het besef dat we allemaal zo in het leven zijn geworpen - zo ongebutst? Je moet het de mensen vergeven, de mensen die zo hardnekkig geloven in de onschuld van kinderen.
Kijk in hun ogen. Zie je de lichtkrans, erin achtergebleven na het weerkaatsen van de flits in een zilvergevoerde paraplu? Datzelfde licht doet hun samengeknepen lippen licht glimmen. Nee, dat woord samengeknepen, dat klinkt te hard. Hun losgelaten lippen.
Ze lachen niet. Ze lachen nooit op de foto's van Céline van Balen. Niet dat het mensen zijn van wie je je niet kunt voorstellen dat ze ooit wel zouden lachen. Integendeel. Je kunt je gemakkelijk inbeelden hoe ze vrolijk zijn. Hoe ze spelletjes spelen en rondrennen. Of, als ze ouder zijn, hoe ze hun pijn verdrinken in een luid gebulder.
Nee, er wordt niet gelachen omdat het maken van een portret een ernstige zaak is. Niet het soort ernst dat vooral zichzelf serieus neemt. Het soort ernst dat iedere gebeurtenis, hoe klein ook, met gepaste toewijding wil benaderen. Het maken van een foto als dit is een moment van gedeelde toewijding.
Voor in het boek is een gedicht van Remco Campert opgenomen. Ik neem aan dat hij het speciaal voor de gelegenheid heeft geschreven, want het lijkt over niets anders te kunnen gaan dan over de foto's van Céline van Balen. Het gedicht opent met de woorden: 'Luister, ik schrijf dit met mijn laatste hand.' Wat Campert niet kon weten maar welhaast lijkt te hebben voorvoeld was dat Van Balens werkzame leven, nog maar zo pas begonnen, er bijna opzat. Ze overleed eerder dit jaar, maar had de fotografie en de kunstwereld al bijna twee decennia eerder de rug toegekeerd.
Camperts gedicht gaat over mens-zijn in de marge. Over hoe klein mensen zijn wanneer je ze afzet tegen de onverschillige wereld om hen heen. Maar ook over hoe door de dikke sluier van marginaliteit die over hen heen ligt, andere dingen kunnen doorschemeren. De taaiheid die verdrukten zo vaak eigen is, bijvoorbeeld.
'Kijk naar onze ogen. Wij zijn gewaarschuwd geboren', schrijft Campert. En ook: 'Op het raam van mijn laatste, koude kamer heeft de winter ijsbloemen geëtst,/ aangeraakt door een zuchtje warmte. Dat is de adem van de fotograaf, die weet/ dat ik besta. Die mij aan het licht brengt.' IJsbloemen, lees ik ergens anders, zijn ruige rijp.
In mei 1999 publiceerdeNRC Handelsbladeen Hollands Dagboek-aflevering van Van Balen. Het waren gedachten die ze had neergeschreven in de periode waarin ze werkte aan een reeks portretten van kinderen van zeven. 'Mooi is iemand die volledig zichzelf is', schrijft ze helemaal aan het begin, in december 1997. En maand later, in januari: 'Als het vertrouwen er niet is, blijft iemand poseren. Het slaat nergens op om lachend op de foto te staan. Dat is een manier om een houding aan te nemen, het heeft niks met vrolijkheid te maken. Het ultieme contact is als iemand zijn masker laat zakken.'
De laatste aantekeningen zijn van kort voor de publicatie. Ze vertelt dat ze die ochtend een zelfportret maakte voor bij de tekst en dat het lastig was om scherp te stellen en de uitsnede te beoordelen. Op de foto lijkt ze jonger dan haar 33 jaren. Over de kinderen die ze fotografeert zegt ze dat ze erachter was gekomen dat ook kinderen een eigen karakter hadden, maar dat het verstopt zit onder hun 'kind-zijn'. Als ze hardop nadenkt over de toekomst, klinkt het alsof ze al bezig is met afscheid nemen van de fotografie.
Het portret van Van Balen van Koos Breukel komt uit hetzelfde jaar. Het is bijna niet voor te stellen. Alleen de scherpe knik in de geëpileerde wenkbrauwen - twee vleugels die zich gelijktijdig opmaken voor de eerste klapwiek - is onmiskenbaar dezelfde. Het portret werd dus gemaakt voordat ze stopte met werken. Maar dat het leven haar niet gemakkelijk afging is ook hier al van haar gezicht af te lezen. De donker omrande ogen. En dat glimmende leren jasje.
Er waren meer mensen die op dat moment met dezelfde technische middelen werkten, zegt Breukel aan de telefoon. Dana Lixenberg, Rineke Dijkstra, hijzelf. Hun handelingen verschilden niet veel van elkaar, maar hun blik was anders. In Van Balens foto's, zegt hij, kon je zien hoezeer ze de mensen die ze fotografeerde koesterde. Hoe liefdevol ze naar hen keek. Het zijn foto's die ook nu nog moeiteloos ontroeren. Hij gelooft niet dat het het succes en de druk waren die haar te veel werden. Misschien, zegt hij, heeft ze om zo te kunnen fotograferen, met zoveel gevoel, wel langzaam maar zeker haar innerlijke filters moeten demonteren.
In zijn woorden hoor ik de suggestie dat ze altijd al door het leven leek te wankelen. Dat haar interesse in de mensen die aan de zelfkant leefden niet door voyeurisme was ingegeven maar door verwantschap en dat wat haar foto's hun emotionele kracht geeft dat is wat ons allemaal verbindt: een gedeelde kwetsbaarheid.
Zoals haar onderwerpen zich lijken te verhouden tot de wereld, zo lijkt haar prachtige werk zich te verhouden tot de fotografiegeschiedenis. Het is zo'n schamel oeuvre. Zo klein en zo kwetsbaar. Alles bij elkaar zo hemeltergend weinig. In het archief van het Nederlands Fotomuseum, waar het met zoveel zorg wordt bewaakt, en in dat ene dunne boek op mijn bureau.