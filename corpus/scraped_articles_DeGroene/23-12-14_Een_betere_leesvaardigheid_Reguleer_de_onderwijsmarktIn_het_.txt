Een betere leesvaardigheid? Reguleer de onderwijsmarkt In het nieuws

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
14 december 2023
De leesvaardigheid van Nederlandse scholieren ging dit jaarweerachteruit. Eén op de drie jongeren is 'onvoldoende geletterd', blijkt uit internationaal vergelijkend onderzoek tussen oeso-landen. Voor Nederlanders die nog wél lezen zijn pisa-scores een terugkerend moment van moedeloosheid, zoals Earth Overshoot Day en de dag waarop vrouwen zouden moeten stoppen met werken vanwege de loonkloof. Ook dit jaar zakte Nederland verder weg: nu staat alleen nog Griekenland boven ons als het Europese land met de slechtste leesresultaten.
De publieke reactie was zoals we 'm kennen: liefhebbers van literatuur willen het leesplezier terugbrengen in de klas, gezagsdragers vonden dat we de schouders eronder moesten zetten; in het hoofdredactioneel commentaar munttede Volkskrantzelfs het woord 'leesvrees'. De nationale discussie over dalende leerprestaties heeft een welhaast ideologisch karakter. Organisaties als Beter Onderwijs Nederland, die de schuld leggen bij (vermeende) onderwijsvernieuwers, hebben het pleit gewonnen. Zo lopen pedagogische visies, mensbeelden, onderwijskundige inzichten en cultuurpessimisme ongehinderd door elkaar.
Maar vrijwel nooit gaat de discussie over spelers en hun belangen. Al is daar wel alle aanleiding toe. Want wanneer leerprestaties vijftien jaar op rij dalen, is er misschien iets structureels gaande wat niet terug te voeren is op ideologie, maar op simpele verdienmodellen. Met die blik keek Investico de afgelopen maanden naar het Nederlandse basisonderwijs en vroeg: wie bepaalt eigenlijk wat onze kinderen leren?(zie pagina 24).
Het antwoord begint bij de 'lumpsum', een ongeoormerkte zak geld die scholen jaarlijks ontvangen. Daarmee mogen ze een vrije markt op, waar het enerzijds stikt van de lespakketten, leer-apps en methodes, maar waar anderzijds elk onafhankelijk advies is wegbezuinigd. Methodemakers en distributeurs van lesmateriaal gingen doen wat je van bedrijven mag verwachten: steeds meer produceren. Soms letterlijk: een grote uitgeverij gaf materiaal voor vijftig weken school uit, terwijl kinderen veertig weken per jaar in de klas zitten. Papier levert geld op, inhoud niet.
Het resultaat was een stille, maar complete, uitbesteding van didactisch vakmanschap. Leerkrachten krijgen kant-en-klare lesmethodes voorgeschoteld, kunnen advies inhuren van externe bureaus en als de leerresultaten ver dalen huurt de school een bijlesbureau in dat de les overneemt. Verbazend genoeg is al vijftien jaar bekend waarom Nederlandse kinderen slecht lezen. Dat ligt aan 'uit elkaar getrokken' leesonderwijs, vol trucjes en leesstrategieën, zoals vinden van 'signaalwoorden'. Waarbij door methodemakers geschreven 'arme teksten' in de plaats kwamen voor stukken uit de krant, of gewoon, een boek.
Iedereen weet het. Maar niemand grijpt in. Want de vrije onderwijsmarkt draaide uit op een vicieuze cirkel van jewelste: methodemakers waaien vrolijk met alle winden mee, ze bieden bewegend rekenen en onderzoekend leren. Leerkrachten missen ieder kader om goed te kiezen en worden aangeleerd hulpeloos. Geen directeur haalt het vervolgens nog in het hoofd om leerkrachten meer autonomie te geven. Geen overheid durft in te grijpen, zo zegt Stichting Leerplan Onderzoek tegen Investico: 'Wij mogen de markt niet verstoren.' Zo blijkt artikel 23 van de grondwet, dat confessionele onderwijsvrijheid regelt, ineens een riskante combinatie met een vrije markt.
Het goede nieuws is dat steeds meer scholen het heft in eigen handen nemen. Die stappen af van de kant-en-klare lesmethodes en gaan zelf weer lessen maken. Een Drentse schooldirecteur die het aandurfde, heeft ineens geld om leerkrachten hoger in te schalen.
Maar dat gaat niet zonder pijn. Bedrijven verkopen immers vooral gemak met hun uitgewerkte lespakketten en apps die prestaties bijhouden in 'dashboards' en zo het nakijkwerk doen. Het is een offer dat we moeten brengen, als we niet willen dat Griekenland ons inhaalt op het treurigste lijstje van Europa.
Papier levert geld op, inhoud niet