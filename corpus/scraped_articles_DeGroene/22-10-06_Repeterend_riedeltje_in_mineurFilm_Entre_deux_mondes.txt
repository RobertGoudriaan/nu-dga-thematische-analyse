Repeterend riedeltje in mineur Film Entre deux mondes

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
6 oktober 2022
InEntre deux mondesgaat een schrijfster undercover in een stadje waar al het werk is opgedroogd. Het uitgangspunt is realisme, maar juist dat wringt in dit fictieverhaal dat is gebaseerd op een journalistiek werk.
De film met de internationale titelBetween Two Worlds (Entre deux mondes)wijkt sterk af van het boek waarop het gebaseerd is. Het belangrijkste verschil is dat het boek een verslag is en de film een verhaal heeft: fictie. Het in Frankrijk succesvolle boekLe quai de Ouistrehamvan Florence Aubenas is nooit in het Nederlands vertaald. Zelfs in het Frankrijk van na de bankencrisis van 2008 worden de zaken waar de auteur zich in het boek het drukst over maakte nog steeds als uitwassen gezien. Maar hier zijn die dat niet. In Nederland zijn nulurencontracten, geen pensioenafdracht of reiskostenvergoedingen al decennia gemeengoed in het ongeschoolde werk. En al helemaal in de schoonmaak. Als het boek iets toont, dan is het hoe goed de arbeidsomstandigheden in Frankrijk ervóór nog waren. Hoelang de bonden het volgehouden hebben, eigenlijk.
Van banen, of zelfs baantjes, kan men nauwelijks meer spreken, schreef Aubenas verontwaardigd over de voor de Franse provincie nieuwe situatie. Iedereen heeft het over 'uren', waarbij 'slechte uren' tussen 'betere uren' gepropt worden door opdrachtgevers. Herkenbaar en in de film mooi inzichtelijk gemaakt. Zo wordt een personage wekelijks enkele uren gesard door twee draken van klanten. Die ontnemen haar alle fut en werklust met hun aanmerkingen en dreigementen, maar maken nu eenmaal deel uit van een werkpakket van twaalf uur dat ze hard nodig heeft.
Het verhaal gaat over een gelauwerd schrijfster, gespeeld door Juliette Binoche, die undercover gaat in de onderste regionen van de arbeidsmarkt van het werkluwe stadje Caen. Na het verdwijnen van de industrie (Renault, Moulinex) is daar alleen wat recreatie en retail over. In de film heet ze Marianne Winckler en is ze meer schrijfster dan de journaliste Aubenas. Het geheim van haar eigenlijke identiteit is waar het fictieverhaal om draait. Dat ze moet liegen tegen haar collega's: ze doet alsof ze een pas gescheiden herintreedster is.
Marianne ziet Chrystèle voor het eerst bij het arbeidsbureau, waar deze amok maakt. Later werken ze samen. Marianne regelt een oude auto en zij, Chrystèle en een jonger meisje, Marylou, kunnen op die manier carpoolen. Zo pendelen ze dagelijks heen en weer tussen Caen en de haven Ouistreham voor hun diensten op de veerboot. Een buslading schoonmakers neemt daar elke ochtend, middag en avond 220 hutten en de gezamenlijke ruimtes in anderhalf uur onder handen. Ze raken bevriend en dat maakt de leugen lastiger. De soundtrack, die bestaat uit een repeterend riedeltje in mineur dat net te harden blijft, geeft de sleur aan.
Binoche is de enige professionele actricein de film; haar medespelers zijn amateurs, althans op acteergebied. Haar ferrycollega's in de film zijn in het dagelijks leven voor het grootste deel werkzaam in dehousekeepingvan hotels in de regio. Dat is mooi te zien aan hun routine tijdens de 'commando-operaties' aan boord: in feite is acteren makkelijker dan in ijltempo een stapelbed strak verschonen, hier doen ze beide tegelijk en dat toont. Daardoor steekt Binoche's klunzigheid ook echt af. Wanneer ze een dweilemmer omver struikelt, vraagt Chrystèle (schitterend vertolkt door Hélène Lambert) hoe ze thuis eigenlijk schoonmaakt. Wanneer ze zich laat ontvallen dat ze dat nooit deed, maar voorheen een schoonmaakster had, laat Chrystèle, gefascineerd, niet meer los. Hoeveel uur? Hoeveel betaalde ze? Dus ze hoefde én zelf niet te werken én ze had een schoonmaakster? En dat allemaal betaald door haar vent? Wow. Daar kon je toch alleen maar van dromen, Chrystèle kan er oprecht niet over uit.
Ze doet dat overigens op een net iets te onbevangen manier voor de haaibaai die we eerder tekeer hebben zien gaan bij het arbeidsbureau. Het is moeilijk voor te stellen dat ruwe bolster Chrystèle in het echt niet net iets sarcastischer was geweest. Zoals ze allemaal wel erg solidair met Marianne's onhandigheid omgaan en er onderling sowieso nooit steken onder water worden uitgedeeld. Deze scènes maken in elk geval enigszins inzichtelijk dat Winckler inderdaad een compleet andere wereld is binnengetreden, wat het des te pijnlijker maakt als ze uiteindelijk door de mand valt. De arbeidsomstandigheden mogen in Frankrijk dan nog steeds beter zijn dan hier, de klassenverschillen blijven groter.
En in Frankrijk staat Schrijven ook nog echt op een voetstuk. 'Ik heb uw laatste boek gelezen, waarom zoekt u schoonmaakwerk?' vraagt de dame van het arbeidsbureau achterdochtig aan Winckler. Hier zou zo'n vraag echt nimmer gesteld worden. Niks mis, hoor, met je handjes laten wapperen tussen die boeken door, vinden ze dan. Zouden er meer moeten doen! Undercovertoestanden vreest ook niemand hier, de dingen zijn zoals ze zijn en het antwoord is altijd dat de consument helaas voor meer niet betaalt, waar het ook om gaat. Maar in Frankrijk is dat nog steeds anders. Een boek alsLe quai de Ouistrehamverkoopt, wordt gelezen, er wordt schande gesproken van het beschrevene en er wordt uiteindelijk een speelfilm van gemaakt. Op zich is dat allemaal heel mooi en wenselijk. Maar dan.
Er is dus gekozen voor een vormdie grenst aan docudrama. Hélène Lambert, als Chrystèle, is echt een geweldig talent en draagt de hele film, maar Julliette Binoche gunt en schenkt haar dat ook duidelijk bewust en dat levert echt hele mooie scènes op. Je vraagt je daarbij wel af hoe goed er nagedacht is over specifieke aspecten waarbij de film inhoudelijk sterk afwijkt van het boek. Sommige scènes zijn duidelijk via improvisatie tot stand gekomen. Maar was er nog verdere input van de spelers mogelijk op het tamelijk dwingende scenario van de regisseur en zijn vrouw? Als je namelijk met zoveel realisme-pretentie te werk gaat, moet het wel écht kloppen, in de details en grotere lijnen. En daar wringt wel wat.
Details: tijdens een avondje uit zegt Marylou bijvoorbeeld dat het haar droom is om 'ver, ver weg te gaan'. 'Natuurlijk' wil ze niet haar hele leven in Caen blijven. Waarheen dan? Ja, maakt niet uit, gewoon, wég. Dat is niet alleen een enorm uitgewoond filmcliché, maar wie spreekt hier eigenlijk? Een van de schrijvers vanuit de eigen jeugd misschien, maar zeker niet Marylou. Want in het boek wil echt iedereen juist wél heel graag gewoon blijven waar ze altijd gewoond hebben. Maar dan graag wel in betere huizen en met wat vooruitzicht. Daar ging nou juist het hele boek over.
Echt ergerlijk is dat Chrystèle's - ook nog eens alleenstaande - moederschap van drie kinderen van basisschoolleeftijd van geenenkeleinvloed op haar leven lijkt. Het zijn Lamberts eigen drie zoontjes die figureren, en zij voegen aan de scènes waarin ze verschijnen absoluut iets toe. En hoewel Chrystèle meermaals in de filmzegtdat ze nergens tijd voor heeft, en dat ze bekaf is, blijkt dat verder nergens uit. In het begin loopt ze zelfs kilometers heen en terug naar de ferry, en denk je: maar hé, hoe kan dat? Waar zijn haar kinderen om half zes 's ochtends dan? En 's avonds? Als ze terugkomt van een ochtenddienst met Marianne zijn haar kinderen gewoon thuis. We zien niet dat ze die ergens ophaalt of dat er een uitruil met een andere koter plaatsvindt, of zoiets.
Maar een alleenstaande moeder van drie kinderen die met uitzendwerk een minimumloon verdient, leeft in een constante hordeloop van aan elkaar geknoopte diensten, wederdiensten, werk en huishouden. Werktijden en schooltijden bijten elkaar. Betaalde opvang is duur. Je kunt ze maar in beperkte mate alleen laten redderen. En dat is al zo als alles goed gaat. Daar word je keihard van: binnen de kortste keren vind je iedereen die er niet zo'n afmattend leefschema als jij op nahoudt maar toch nog iets te klagen heeft een druiloor. Dieuitstralingheeft Lambert absoluut, maar ze krijgt helaas de kans niet om langzaam progressieve dooi in haar personage aan te brengen. Chrystèle is in het begin al te aardig tegen die herintreedster met haar twee linkerhanden en -voeten, die haar tijd verdoet. Ook al verschaft deze haar vervoer.
In een interview vertelt de regisseur dat het moeite kostte om Lamberts heftige, bittere inslag te temperen tijdens de repetities. Maar waarom moest dat eigenlijk?
En dan komt de scènewaarin ze per ongeluk op de ferry vast komen te zitten en deze wegvaart richting Portsmouth, in totaalelf en een half uurheen en weer. Goed, je hebt er werkelijk álles aan gedaan om een kei-realistische film te maken. Maar wanneer de hoofdpersonen zich realiseren dat ze niet meer van boord kunnen, laat jij die alleenstaande moeder zich schaterend op het bed van een leegstaande suite-hut vallen en de champagne ontkurken. Want nou jaaaaa, er is toch niks meer aan te veranderen nu.
In werkelijkheid zou dat een nachtmerrie voor haar zijn. Ze zou gék worden. Want: de kinderen. Ze zou als een malle naar de kont van dat schip rennen om hyperventilerend nog zolang mogelijk telefoontjes met haar wrakke prepaid te staan maken voor het bereik uitvalt om haar moeder te pakken te krijgen, een buurvrouw, om iets te regelen. Ze zou nog net niet in het water springen en terugzwemmen, maar misschien zelfs dat overwegen. Het zou ook een betere opmaat zijn geweest voor de ontknoping die weldra volgt. Heeft die scène er misschien ingezeten? vraag ik me af. Is deze door een of andere blaag van een editor gewipt, want 'voegde niet zoveel toe' of zo? Of is deze misser gewoon het product van een elitair stel uit Parijs met een au-pair, dat eigenlijk daarmee pas inzichtelijk maakt hoe onoverbrugbaar de twee werelden zijn?
Entre deux mondesis nu te zien
Als je met zoveel realisme-pretentie te werk gaat, moet het wel écht kloppen