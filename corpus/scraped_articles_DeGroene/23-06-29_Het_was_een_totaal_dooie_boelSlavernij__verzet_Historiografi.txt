'Het was een totaal dooie boel' Slavernij & verzet Historiografie van de afschaffing van slavernij

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
29 juni 2023
Begin jaren vijftig was er nauwelijks belangstelling voor de geschiedschrijving over het einde van de koloniale slavernij. Het was geen 'volkszaak'. Hoe heeft dit zich ontwikkeld, wat zijn ijkpunten en waar richt toekomstig onderzoek zich op?
In 2001 stelde historicusAlex van Stipriaan inTrouwdat in Nederland een oorverdovende stilte had geheerst over de koloniale slavernij - een uitspraak die daarna gemeengoed zou worden. Maar aan die zwijgzaamheid kwam een einde, beschrijft Van Stipriaan: nazaten van slaafgemaakten eisten steeds meer hun plaats in de Nederlandse geschiedenis op. Afro-Nederlandse organisaties waren op dat moment met de regering in gesprek over het oprichten van een slavernijmonument en onderzoeksinstituut. Beide zouden er ook daadwerkelijk komen - het monument werd in 2002 onthuld in het Amsterdamse Oosterpark, het Nationaal instituut Nederlands slavernijverleden en erfenis (NiNsee) kwam er in datzelfde jaar.
Die stilte was opmerkelijk, aangezien de sporen van dit verleden nog zichtbaar waren. In archieven en bibliotheken waren 'honderden strekkende meters documenten' te vinden. Helemaal onaangeraakt waren deze bronnen overigens niet. Sinds de jaren veertig van de vorige eeuw werd 'in toenemende mate' over slavernij gepubliceerd, stelt Van Stipriaan. Dat werd gedaan door een kleine groep historici, die zich vooral richtte op vakgenoten. Hun onderzoek raakte nauwelijks breder bekend.
Wat voor de geschiedschrijving over de koloniale slavernij als geheel geldt, gaat ook op voor het onderzoek naar de afschaffing, vertelt emeritus hoogleraar Marietje van Winter. Zij deed in 1953 als eerste onderzoek naar de Nederlandse afschaffing. 95 is ze inmiddels: 'Er was nauwelijks belangstelling voor dit onderwerp, het was een totaal dooie boel.'
Van Winter specialiseerde zich als student aan de Rijksuniversiteit Groningen in de Middeleeuwen, het vakgebied waarin ze drie decennia later een leerstoel zou bekleden. Haar vader Pieter Jan van Winter was hoogleraar geschiedenis van de nieuwe en nieuwste tijd en ze volgde een bijvak bij hem. 'Hij bedacht dat het voor mijn doctoraalscriptie interessant zou zijn om onderzoek te doen naar de publieke opinie rond de afschaffing', vertelt de historica. Ze onderzocht correspondentie van onder meer antirevolutionair politicus Guillaume Groen van Prinsterer. Daarnaast zocht ze in archieven naar pamfletten over de afschaffing. Zo kreeg ze een beeld van het publieke debat, dat zich in welgestelde kringen voltrok.
Veel van die pamfletten kwamen van personen die financiële belangen hadden, vertelt Van Winter. 'Zij waren tegen afschaffing. In een kleiner aantal werd beschreven hoe gruwelijk de slavernij was.' Maar het opvallendste vond ze dat het niet bepaald een 'volkszaak' was, zoals in Engeland. Haar vader vond haar scriptie degelijk, waarop Van Winter het bij deNieuwe West-Indische Gidsaanbood ter publicatie. Maar daar was weinig animo voor. 'Het was negentig jaar na de afschaffing en dus geen jubileum', vertelt Van Winter. 'Maar omdat ze overtuigd waren dat tien jaar later helemáál niemand nog interesse zou hebben voor het onderwerp, werd toch besloten om mijn onderzoek af te drukken.'
Drie onderzoeken volgden:in 1963, het jubileumjaar, werdEen merkwaardige episode uit de geschiedenis van de slavenemancipatievan Riemer Reinsma uitgebracht. Hij roemt Van Winters artikel, maar vindt wel dat ze te weinig oog heeft voor het begin van de abolitionistische beweging in Nederland in 1841 en 1842. Deze abolitionisten waren geen homogene groep, ze bestond uit liberale politici, hoogleraren en orthodox-protestanten van het Réveil, een conservatief-protestantse beweging die maatschappelijke vooruitstrevendheid propageerde.
Zowel uit liberale hoek als vanuit het Réveil werd in die beginjaren geprobeerd aanhang te organiseren voor afschaffing. Dit streven werd deels gedragen door vrouwen. Maar vergeleken met Engeland werd deze beweging nooit groot. De op te richten Maatschappij ter bevordering van de Afschaffing der Slavernij schortte haar werkzaamheden op toen de benodigde koninklijke toestemming voor de statuten uitbleef. Hebben deze abolitionistische bewegingen dan wel iets bereikt, vraagt Reinsma zich dus af: 'Ogenschijnlijk niet.'
Van Winter maakt in haar artikel een vergelijking met Engeland, waar veel meer publieke aandacht en steun was voor de afschaffing van de slavernij. In een artikel in 1978 beschrijft de Amsterdamse historicus Maarten Kuitenbrouwer een fundamenteel debat over de Engelse afschaffing. Lang zagen historici een overwinning van humanistische waarden in het abolitionisme, maar de marxistische historicus Eric Williams vocht deze interpretatie aan in zijn roemruchte boekCapitalism and Slavery(1944). Williams stelt dat het niet om medemenslievendheid, maar om harde economische belangen ging. Het industriële kapitalisme dat zich in de eerste helft van de negentiende eeuw had ontwikkeld was gebaat bij vrije invoer van goedkoop suiker uit nieuwe productiegebieden als Brits-Indië, Cuba en Brazilië. Slavernij zorgde voor overproductie in de West-Indische koloniën en dat diende de Engelse belangen niet, meende Williams. Daarom werden slavenhandel, slavernij en protectionistische maatregelen zo vlot door de Engelsen afgeschaft, puur uit eigenbelang.
Kuitenbrouwer maakt de vergelijking met Nederland: vóór 1840 was hier nauwelijks sprake van actief abolitionisme. Daarna keerde de wind. Conservatieven waren voor afschaffing met name uit economische overwegingen, liberalen ook vanwege humanitaire redenen en orthodoxen zagen slavernij als een belemmering tot evangelisatie. Vervolgens was het een komen en gaan van plannen, ontwerpen en commissies over hoe de slavernij ten einde kon komen - direct, gefaseerd of door centralisatie, door onteigening van slavenhouders, met of juist zonder compensatie. Maar door politieke impasse en crises kwam het er steeds niet van.
Pas in 1861 kwam het spel op de wagen. Op 26 april kon de liberale minister James Loudon de grondslagen voor de afschaffing bekend maken. De slavernij zou direct afgeschaft worden, eigenaren kregen een schadevergoeding, slaafgemaakten moesten na de afschaffing nog maximaal tien jaar doorwerken onder staatstoezicht en er zouden contractarbeiders naar Suriname gehaald worden, zodat de economie van de landbouwkolonie kon blijven draaien.
Over dit ontwerp werd van 2 tot 10 juli in de Tweede Kamer gedebatteerd. Hierbij werden nog enkele wijzigingen aangebracht, zo werden de vergoedingen voor 'Curaçao en onderhorigen' verlaagd en het staatstoezicht hier geschrapt. Na kortstondig verzet in de Eerste Kamer kon de koning de wetgeving tekenen. Met publicatie in het staatblad was op 1 juli 1863 'de afschaffing van de slavernij in de Nederlandse Westindische koloniën een feit geworden'.
In het laatste deel van zijn artikel concludeert Kuitenbrouwer dat abolitionisten en slaveneigenaren de menings- en besluitvorming in Nederland mede hebben bepaald, maar in mindere mate en op een indirectere manier. Waarom de afschaffing hier dan zo lang op zich liet wachten? Kuitenbrouwer wijst de redenering van Williams in ieder geval van de hand. Economische en financiële overwegingen waren weliswaar belangrijker dan humanitaire beginselen, maar industriële belangen waren 'hier nog nauwelijks in regering en parlement vertegenwoordigd'. Verder komt Kuitenbrouwer er niet goed uit. Om toch een antwoord te geven, neemt hij zijn toevlucht in een 'algemene flauwheid' die zich in de Nederlandse samenleving zou hebben gemanifesteerd - een even vage als onbevredigende uitleg.
Naast Van Winter, Reinsma en Kuitenbrouwer vormt de Surinaamse historicus Jozef Siwpersad met zijn proefschrift uit 1979 een vierde ijkpunt in deze eerste fase van geschiedschrijving. Van Winter merkte al op dat een 'samenhangend werk over de afschaffing van de slavernij in Nederlands West-Indië en wat daarmee samenhangt' nog niet bestond. Siwpersad sprong precies in dit gat: zijn onderzoek naar het slavernij- en emancipatiebeleid van de Nederlandse regering voor Suriname is grondig en diepgravend. Hoewel zijn conclusies niet opzienbarend zijn, is Siwpersads beschrijving van het proces bijzonder informatief. Dat komt vooral doordat hij dicht op het bronmateriaal blijft. Siwpersad behandelt de verschillende ontwerpen voor emancipatie, het handelen van ministers van koloniën zoals Jean Chrétien Baud en de slepende politieke debatten over wie de afschaffing moest betalen.
In de jaren tachtigvan de vorige eeuw vond een opleving plaats van sociaal-economische geschiedenis, wat invloed had op publicaties over de afschaffing van de slavernij. 'Eerder onderzoek was vooral beschrijvend', duidt historicus Karwan Fatah-Black. 'Bij Van Winter en Kuitenbrouwer zie je weinig theorievorming. Maar dat verandert in deze nieuwe fase.'
Een niet te onderschatten invloed hierbij is de Amerikaanse historicus Seymour Drescher. Hij stelde in zijn boekEconocidedat de these van Eric Williams onhoudbaar is, met name in de economische onderbouwing, vertelt Fatah-Black. 'Volgens hem moet gekeken worden naar de politieke context waarin die Engelse afschaffing tot stand kwam. Als je de discussie platslaat dan zegt Drescher dat die afschaffing wel degelijk humanitaire redenen had, anders dan Williams in zijn boek beweerde. De Engelsen schaften de slavernij af, tegen hun economische eigenbelang in.'
In het licht van dit theoretische debat schreven historici als Piet Emmer en Gert Oostindie artikelen over kapitalisme en de afschaffing. Ook de grote vraag waarom Nederland zo lang op zich liet wachten, werd hierbij beetgepakt. In de bundelFifty Years Lateruit 1995, geredigeerd door Oostindie, legt Drescher vervolgens zijn theoretische bevindingen over de Nederlandse situatie. Hij wijst op de zeventiende eeuw, toen de Nederlandse Republiek op de top van haar kapitalistische macht was, en het begin van de achttiende eeuw, toen de slavenhandel zeer winstgevend was voor de Nederlandse handel. Omdat in deze perioden zich geen abolitionistische beweging van betekenis ontwikkelde, was er in de negentiende eeuw weinig urgentie om af te schaffen, stelt Drescher.
Aan dit sociaal-economische debat over kapitalisme en slavernij kwam na de jaren negentig van de vorige eeuw beslist geen einde, feitelijk is het nog steeds in volle gang. Maar in de Nederlandse historiografie over de afschaffing raakte het na de eeuwwisseling op de achtergrond. In deze volgende periode trad vooral verbreding op, het onderwerp werd bekeken vanuit andere historistische invalshoeken dan voorheen. Twee bredere historiografische ontwikkelingen zijn hierbij van belang, omdat ze de aandacht voor de afschaffing mede verklaren. Ten eerste worden in de Nederlandse geschiedschrijving allerlei schotten verwijderd. In 2013 bracht het wetenschappelijke tijdschriftBMGN - Low Countries Historical Revieween themanummer uit, waarin historici als Marieke Bloembergen, Vincent Kuitenbrouwer en Remco Raben opriepen om de gescheiden werelden van de vaderlandse en koloniale geschiedenis samen te brengen. Die oproep kreeg gehoor. Steeds meer werd ook het Nederlandse koloniale rijk als één geheel gezien. Niet onlogisch, want zo werd het ook bestuurd. 'De West' en 'de Oost' hadden meer gemeen dan vaak gezien en gedacht werd. Belangrijk hierbij is het werk van de Leidse historica Cátia Antunes.
Daarnaast plaatsten historici Nederland steeds vaker in een transnationale context. Daarvoor had de geschiedenis over ons land nogal eens exceptionalistische tendensen. Historici benadrukten steeds meer de parallelle ontwikkelingen en relaties met andere landen. Voorbeelden van publicaties uit deze historiografische school zijn de bundelsWereldgeschiedenis van NederlandenOns stipje op de waereldkaartvan Piet de Rooy.
Deze derde fase vangeschiedschrijving begon met een standaardwerk van formaat, het boekDe afschaffersvan Maartje Janse (2007), waarin ze afschaffingsverenigingen in de negentiende eeuw onderzoekt. Net als Van Winter en Reinsma gaat het Janse om de cultuur-politieke context waarin het parlementaire afschaffingsproces zijn beslag kreeg. In de geschiedschrijving was Engeland tot dan toe het ijkpunt, vertelt Janse. 'Dat vertroebelde het beeld over de Nederlandse situatie. In vergelijking met de situatie daar was het hier inderdaad erg tam. Maar als je als historicus het idee hebt dat er maar weinig is gebeurd, ga je ook niet op zoek. Zo bleef dat beeld van stilte in stand.'
Het idee heerste dat Nederlandse burgers zich überhaupt maar weinig bemoeiden met politiek. Janse liet zien dat ze dat wel deden, alleen op een manier die niet direct herkend werd als politiek. 'Nederlandse abolitionisten waren minder vocaal, gingen voorzichtiger te werk en wilde zich ook niet liëren aan die Engelse massabeweging. In die negentiende eeuw was er in Nederland grote angst voor revolutie en alles wat daarop leek werd angstvallig vermeden.'
Naast deze herwaardering voor de Nederlandse abolitionistenbeweging van Janse, verschoof de aandacht van Nederland ook naar stemmen uit de koloniën zelf. Karwan Fatah-Black refereert eraan in zijn boekSlavernij en beschaving(2021). Tot die tijd was er vooral aandacht voor wat er gebeurde in Europese en Amerikaanse parlementen, waar deftige witte heren de koloniale slavernij afschaften. Maar het idee dat het abolitionisme zich als een olievlek vanuit Europa over de rest van de wereld verspreidde, is even eurocentrisch als onhoudbaar. 'Afro-Atlantische verzetsdaden en ideeën waren evenzeer van groot belang in het proces richting afschaffing', stelt de Leidse historicus.
Twee voorbeelden. Voor er sprake kon zijn van afschaffing, moest eerst de menselijkheid van slaafgemaakten erkend worden. Volgens FatahBlack is hierin het Zwart Atlantisch humanisme, een intellectuele stroming uit de achttiende eeuw, belangrijk geweest. Daarnaast was de slavenopstand in Saint-Domingue, het latere Haïti, zeer betekenisvol. In 1804 werd hier het Franse koloniale regime verslagen, waarna Jean-Jacques Dessalines, leider van de vrijheidsstrijders, de onafhankelijkheid uitriep. Fatah-Black: 'Dat werkte overigens ook als doembeeld, dat steeds in Nederlandse politieke debatten terugkomt. Als je te snel tot afschaffing overgaat, krijg je toestanden als op Saint-Domingue.'
Die focus op zwarte stemmen loopt parallel met het einde aan die oorverdovende stilte waar Alex van Stipriaan over schreef. Nazaten wezen op de kracht en weerbaarheid van slaafgemaakten, het besef dat de slavernij doorwerkt in onze tijd drong bij steeds meer mensen door. Steden als Amsterdam en Utrecht lieten hun aandeel in dit verleden onderzoeken, en maakten excuses voor hun handelen. Ook De Nederlandsche Bank (DNB) stelde een onderzoek in. Voor de historiografie van de afschaffing is dit een belangrijke studie, die behalve door Karwan Fatah-Black werd uitgevoerd door Lauren Lauret en Joris van den Tol. Hun onderzoek,Dienstbaar aan de keten?, toonde aan dat DNB nauw betrokken was bij de slavernij, van 1814 tot de afschaffing. Vooraanstaande DNB'ers waren persoonlijk, bestuurlijk en politiek betrokken bij koloniale slavernij, verhoudingsgewijs meer dan tijdgenoten. Ze lobbyden voor de tegemoetkoming die aan slaveneigenaren werd uitbetaald.
'In ons onderzoek brachten we drie subdisciplines bij elkaar: het economische, politiek-bestuurlijke en de cultureel-politieke context', vertelt Lauren Lauret, onderzoeker aan het University College London. 'Dat was eerder nog niet gedaan en leverde een bijzonder compleet beeld op over de betrokkenheid van een belangrijk instituut bij slavernij en afschaffing. Het is zelfs gelukt om de stem van de slaafgemaakte Rebecca te verwerken in ons onderzoek. Deze vrouw probeerde meermaals haar vrijheid af te dwingen in de rechtbank. We konden de plantage waar zij dit deed linken aan een DNB-bestuurder. Dat vonden we belangrijk, omdat het zo duidelijk wordt dat het om mensen gaat, in weerwil van de koloniale terminologie van DNB-bestuurders.'
Die verbreding is nietenkel thematisch, maar ook temporeel. In haar dit jaar verschenen boekRepertoires of Slaverybrengt Sarah Adams het abolitionistische theater in Nederland in beeld. 'Ik bouw daarbij onder meer voort op het onderzoek van Bert Paasman, die in 1984 een overzicht maakte van alle abolitionistische en pro-slavernij-teksten die er in Nederland zijn verschenen, vanaf de zeventiende eeuw tot midden negentiende eeuw', vertelt de Belgische literatuurwetenschapper, werkzaam aan de Universiteit Gent. 'Een bijzonder waardevol overzicht, dat opmerkelijk genoeg nauwelijks navolging kreeg. Uit zijn inventarisatie heb ik één periode en één genre genomen, namelijk theateropvoeringen uit de decennia rond 1800.'
Toneel speelde een belangrijke rol in de bewustmaking over slavernij, vertelt Adams. 'In hogere echelons van de samenleving was men heel goed op de hoogte van wat er gebeurde in de koloniën.' Deze toneelstukken maakten weliswaar gebruik van koloniale stereotypen en denkbeelden, maar lieten tegelijkertijd de wreedheid van slavernij zien. Ze maakten soms ook echt iets los bij het bredere publiek. 'Theater is natuurlijk een heel toegankelijke vorm, ook voor mensen die niet konden lezen', benadrukt Adams. 'Het idee dat in Nederland geen kritische stemmen klonken, zoals sommige historici nog steeds beweren, klopt dus echt niet.'
Karwan Fatah-Black vertelt dat na de opleving die Adams beschrijft in haar onderzoek, abolitionistische geluiden in rap tempo weer verdwenen uit het publieke debat in Nederland. 'Dat is een andere blinde vlek waar we onderzoek naar moet doen: waarom viel de kritiek op de slavernij stil in die tijd en kwam dit pas weer op gang vanaf 1840?'
Een andere verbreding in tijd komt van socioloog en econoom Kwame Nimako. In de terreinverkenningStaat en slavernij,die twee weken geleden gepresenteerd werd, beschrijft hij het idee van afschaffing zonder emancipatie, een concept dat Nimako voor het eerst verwoordt inThe Dutch Atlantic,een boek uit 2011 dat hij schreef met Glenn Willemsen: 'Emancipatie is veel meer dan alleen het afschaffen van de slavernij bij wet', stelt Nimako daar. 'Het gaat er ook om dat de voormalig slaafgemaakte een volwaardige positie verwerft in de maatschappij.' Hij wijst op de erfenis van de slavernij. 'In alle gemeenschappen die slaafgemaakten hielden, werden racistische denkbeelden de standaard. Bijvoorbeeld dat Zwarte mensen intellectueel inferieur waren, of fysiek superieur. Zo bezien is dat proces van emancipatie nog steeds gaande.'
Volgens Nimako is over het begin van dit proces nog veel onderzoek te doen. 'In Suriname moesten slaafgemaakten nog tien jaar doorwerken onder staatstoezicht. Het jaar waarop de koloniale slavernij écht eindigde is dus 1873. In Nederland weten we nog te weinig over de vergoeding die slaveneigenaren kregen. Wat was de precieze aard en omvang? Ook is de periode van het staatstoezicht nog niet systematisch onderzocht. Dit zijn twee onderwerpen die in de toekomst verder uitgediept moeten worden.'
Een laatste historiografischeverbreding heeft betrekking op de afschaffing van de koloniale slavernij in de Indonesische archipel. Reggie Baay schrijft erover in zijn monografieDaar werd wat gruwelijks verricht(2021): de slavernij werd in Indonesië eerder afschaft dan in het Atlantische Oceaangebied, al in 1860. 'Dat was een gebeurtenis die nog minder aandacht kreeg, zowel in de negentiende eeuw als in de geschiedschrijving', benadrukt Baay. 'Tijdens mijn onderzoek kwam ik tot de conclusie dat historici deze afschaffing nooit duidelijk beschreven hadden. Ik moest naar de bronnen om te reconstrueren hoe deze afschaffing vorm kreeg.'
Baay verwijst onder meer naar Wolter Robert baron van Hoëvell, een Nederlandse politicus en abolitionist die een invloedrijk boek schreef. Deze publicatie had in Nederland een verglijkbaar effect als de vertaling vanUncle Tom's Cabinvan Harriet Beecher Stowe. 'Van Hoëvell beschrijft inSlaven en vrijen onder de Nederlandsche wetde wreedheid van slavernij. Hij pleit voor afschaffing in het hele Nederlandse rijk, dus ook in Indië', vertelt Baay. 'De afschaffing van slavernij in de archipel was eigenlijk alleen problematisch omdat men bang was voor precedentwerking voor de West. In Indonesië was het economische belang van slavernij toen al sterk teruggelopen. Uiteindelijk werden met de afschaffing van 1860 nog geen vijfduizend slaafgemaakten vrijgemaakt, voornamelijk op Java.'
Met zijn boek verrichtte Baay pionierswerk: 'Ik heb het proces beschreven, maar het zou goed zijn als dat nog veel diepgravender zou gebeuren. Daarnaast ben ik tijdens mijn onderzoek geen persoonlijke verhalen tegengekomen die te maken hebben met de afschaffing. Het zou goed zijn als ook in die richting vervolgonderzoek wordt gedaan, zodat deze geschiedenis gezichten krijgt. Dan wordt het invoelbaar.'
Na de afschaffing van 1860 is de slavernij in de archipel overigens niet ten einde. 'Er waren veel meer slaafgemaakten dan die vijfduizend, alleen vielen zij buiten de Nederlandse bestuurlijke controle', weet Ulbe Bosma, onderzoeker aan het Internationaal Instituut voor Sociale Geschiedenis. Hij doet onderzoek naar mondiale handelsstromen en verschillende vormen van dwangarbeid. 'Slavernij blijft in die zogenoemde buitengebieden gewoon bestaan', legt de historicus uit. 'Dat duurt nog heel lang, tot in de twintigste eeuw.'
'Wat je ziet vanuit dat mondiale perspectief is dat in die negentiende eeuw ook na de afschaffing de economische factoren niet wijzigden. De vraag naar goederen bleef enorm', schetst Bosma in het artikelCommodification and Slavery in the Nineteenth-Century Indonesian Archipelago. 'Daar was arbeid voor nodig. Andere mechanismen van rekrutering en dwang vervingen de slavernij. In Indonesië kwamen er corvee- en herendiensten en het cultuurstelsel voor in de plaats. Daarbij bleven de arbeidsomstandigheden uitermate slecht en repressief. Een voorbeeld daarvan zijn ook de Hindostaanse contractarbeiders die vanuit Java en India naar Suriname werden gehaald na de afschaffing en evengoed onder erbarmelijke omstandigheden moesten werken.'
Lauren Lauret ziet die constante ook terug in haar huidig onderzoek. 'Weliswaar kwam er een einde aan de slavernij, maar het principe van uitbuiten bleef centraal staan in de Nederlandse politiek.' Het is dus duidelijk dat de afschaffing van slavernij ook op langere termijn allerminst gelijkwaardigheid bracht in de koloniën. 'Een belangrijke vraag die op dit moment op tafel ligt is hoe je dat moet duiden. Hoe kreeg 'koloniaal burgerschap' vorm, in die negentiende maar ook in de twintigste eeuw? Die voortdurende ongelijkheid moeten we verder onderzoeken', besluit Lauret.
Universal History Archive / Getty Images | De opstand van slaafgemaakten en vrije mensen in Saint-Domingue in 1791