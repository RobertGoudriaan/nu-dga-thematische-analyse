Tibet of Xizang? Buitenland

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
17 oktober 2024
Tibet, bestaat dat eigenlijk nog? Volgens China niet. De naam Tibet wordt in de officiële Chinese berichtgeving niet meer gebruikt. De overheid heeft een jaar terug besloten om het voortaan alleen nog maar over Xizang te hebben, de Chinese naam voor wat in feite maar een klein deel van het oude Tibet is.
Het viel toen nauwelijks iemand op. Dat is tekenend voor hoe Tibet de laatste jaren zo goed als volledig uit de internationale aandacht is verdwenen. Wat gebeurt daar op het moment? We weten het nauwelijks meer. Het gebied is al jaren vrijwel niet meer te bezoeken voor buitenlandse journalisten: die zijn alleen nog een doodenkele keer welkom voor een groepsreis georganiseerd en streng geregisseerd door Chinese overheidsorganisaties.
Wat we wel horen, stemt niet vrolijk. Zo komen er berichten over een omstreden beleid van kostscholen, waar Tibetaanse kinderen verplicht ver van huis goeddeels van hun eigen taal en cultuur vervreemd raken. Ze worden er meer Chinees dan Tibetaans opgevoed, en kunnen dan nauwelijks meer met hun ouders en grootouders praten. Binnen één generatie dreigt hun binding met de Tibetaanse cultuur vrijwel volledig te verdwijnen.
Dat is in lijn met het moderne Chinese minderhedenbeleid, waarbij iedereen binnen de Chinese landsgrenzen eerst en vooral een Chinees staatsburger is. Iemand die trouw is aan de Chinese vlag en aan de Communistische Partij van China (CPC), met Chinees als eerste taal en de Chinese cultuur als de norm.
De naamsverandering van Tibet, op het oog futiel, heeft in de praktijk veel gevolgen. Xizang is de aanduiding van een zogeheten 'speciale autonome regio', de status die China geeft aan delen van het land waar veel etnische minderheden wonen. Xizang is een soort provincie, maar die beslaat slechts een derde van het traditionele Tibet. Dat strekte zich in China ook uit over delen van wat nu de provincies Sichuan, Yunnan en Qinghai zijn. In 1951 kwam dat gebied onder gezag van de CPC, en in 1959 vluchtte de hoogste Tibetaanse leider, de dalai lama, naar India.
Xizang klinkt bovendien ook heel Chinees. Zo wordt verdoezeld dat het hier in feite gaat om een gebied met van oorsprong een heel andere bevolking en een geheel eigen cultuur.
Welke gevolgen de naamsverandering internationaal kan hebben, bleek een paar weken terug. Twee Parijse musea, het Musée Guimet, dat over een grote collectie Aziatische kunst beschikt, en het Musée du quai Branly, een volkenkundig museum, bleken de naam Tibet niet meer te gebruiken. Het Musée Guimet duidt zalen die aanvankelijk Nepal-Tibet genoemd werden, nu aan met 'De wereld van de Himalaya'. Dat voorkomt dat het museum China voor het hoofd stoot. Volgens critici klopt die aanduiding niet: Tibet omvat veel meer dan alleen de Himalaya. Het Musée du quai Branly nam de term Xizang van China over, maar kwam na protesten op die beslissing terug.
Het is voor musea een lastige kwestie. Want wat nu als je vasthoudt aan de naam Tibet, en Chinese musea willen je daarom geen kunstvoorwerpen meer in bruikleen geven? Is dat het je waard? En wil je niet ook graag juist de culturele samenwerking met China behouden in een wereld die steeds verder verdeeld raakt? Maar wat doe je als China zich vervolgens ook wil bemoeien met het grotere verhaal dat je als museum wil vertellen?
Dat laatste is allang geen hypothetische vraag meer. Een ander Frans museum, dat eerder een tentoonstelling organiseerde over het Mongoolse rijk, werd door de Chinese autoriteiten op het laatst gesommeerd om bepaalde woorden niet in de tentoonstelling te gebruiken. De woorden 'Dzjengis Khan', 'rijk' en 'Mongools', toch behoorlijk essentieel, waren opeens verboden. Ook werd het museum gevraagd een nieuwe tekst over de tentoonstelling te aanvaarden die in China was opgesteld. Het museum zwichtte niet, en presenteerde de tentoonstelling uiteindelijk zonder de Chinese partner.
Zo'n tien jaar geleden kroop ik voor een lezing in de huid van een fictieve premier van Nederland. Ik blikte vanuit een verre toekomst terug op mijn eigen, eerdere beleid. En ik had spijt als premier. Ik had namelijk toegestemd met het verwijderen van de beroemde tekst van Henk van Randwijk op het Weteringplantsoen: 'Een volk dat voor tirannen zwicht, zal meer dan lijf en goed verliezen. Dan dooft het licht.'
De tekst, zo fantaseerde ik, moest weg omdat een Chinese partij Heineken had overgekocht. Die partij stoorde zich aan een 'subversieve' tekst zo dicht bij de oude Heineken-brouwerij in het centrum van de stad.
Inmiddels is zo'n scenario minder denkbeeldig dan het toen leek. De Chinese druk is veel sterker en veelomvattender, wij lijken tegelijkertijd minder alert, verenigd en krachtig om die te kunnen weerstaan. We hebben te veel andere problemen aan ons hoofd. En dat is uiteindelijk niet alleen tragisch voor Tibet, maar ook voor onze eigen vrijheid.
Wat doe je als China zich wil bemoeien met het verhaal dat je als museum vertelt?