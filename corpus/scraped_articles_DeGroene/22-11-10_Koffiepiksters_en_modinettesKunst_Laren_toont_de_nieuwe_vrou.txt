Koffiepiksters en modinettes Kunst Laren toont de 'nieuwe vrouw' in de geschiedenis

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
10 november 2022
Kunstenaars die de vrouwelijke activisten van weleer vastlegden, allemaal mannen, laten de heldinnen er verveeld of timide bij zitten. Niets wijst op hun rebelse biografie.
'Zij is zoo ongeveer overal te vinden, de "nieuwe vrouw"', schreef Jesse Francis Shepard in 1897. Hij wijdde een aflevering van zijn serie 'Londensche vrouwen-typen' in hetDagblad van Zuidholland en 's Gravenhageaan de 'New-Woman'. 'Zij staat er op alle verschillende voorrechten te bezitten: de middag- of avonduren in de vrouwenclub door te brengen, een sigarette te rooken bij het drinken van een kopje thee en een discussie over het huwelijk, alleen te mogen uitgaan, aan allerlei athletische sport deel te nemen, in een woord: te doen en te laten, te gaan en te komen, geheel naar eigen verkiezing, zonder zich te bekommeren omtrent het oordeel van haar echtgenoot en zonder zijn toestemming te vragen.'
Shepard was niet te spreken over deze nieuwe ontwikkelingen, hij omschreef het als een bron van zedeloosheid én een begrijpelijke reden voor mannen om zich af te zonderen. In het Singer Museum in Laren is aan diezelfde 'Nieuwe Vrouw' nu een tentoonstelling zonder ondertitel gewijd. In zes zalen staat steeds een maatschappelijk thema centraal dat in Nederlandse kunst van eind negentiende eeuw tot 1950 wordt verbeeld, zo stelt de introductie. Al in de eerste zaal is duidelijk dat er behoorlijk wat speling is in de definitie van nieuwe vrouw en in de bovengrens van 1950. Bij het thema 'De barricades op' hangen naast portretten van Aletta Jacobs door Isaac Israels, een groep suffragettes door Marinus van Raalte en Johanna Goudstikker-Bray door Félicien Bobeldijk ook een naaktportret van politicus en activist Hedy d'Ancona door Aat Velthoen uit 2000 en een portret van publicist Munganyende Hélène Christelle door Iris Kensmil uit 2021.
Het gaat hier dus over van alles: het is een serie portretten van historische voorvechters voor meer gelijkheid, het gaat over Velthoen die zijn vrouw naakt schildert, een vrouw die ook op de barricades stond (maar niet naakt), het gaat over de hedendaagse Kensmil en Christelle en hun beider rol en beweegredenen om te doen wat ze doen.
Het werk van Kensmil is imposant, bijna twee meter hoog, close-up kijkt de geportretteerde ons indringend aan. Het werk van Velthoen lijkt een echo uit een andere tijd - en uit een andere context dan die waarin de andere personen getoond zijn. Hij schildert zijn vrouw en ziet haar naakt, maar het publiek ziet een naakte politicus. Alsof we George W. Bush' naakte zelfportretten uit de badkamer naast de staatsieportretten van Obama en Reagan zouden hangen. Volgens de toelichting is D'Ancona hier 'eigenaar van haar eigen naaktheid', maar in de context van de barricade, van iemand die opkomt voor meer dan alleen zichzelf, wordt het een dissonant.
Negentiende- en vroeg twintigste-eeuwse kunstenaars die de vrouwelijke activisten van toen vastlegden - allemaal mannen trouwens - laten de heldinnen er verveeld of timide bij zitten, niets wijst op hun rebelse biografie. In de losse toelichting bij de schilderijen en vooral in de catalogus is de historische achtergrond leidend, een geschiedenis die bijna ook zonder de schilderijen verteld kan worden. Want van de strijd voor vrouwenkiesrecht zelf zijn geen documenten of verslagen te zien in de tentoonstelling. Het werkt verwarrend: waar gaat het hier over? Waarom zijn er hier überhaupt kunstwerken verzameld, wat hebben deze activisten met beeldende kunst te maken?
In de zaal die over'Professionals' gaat, professionals onder de nieuwe vrouwen dus, verandert de insteek. De meeste van deze vroege schilderijen van werkende vrouwen lijken te zijn gemaakt uit esthetische, romantische overwegingen. George Hendrik Breitner en Isaac Israels waren tussen 1890 en 1910 dol op de werkende, half poserende, half voorbij schietende dienstmeiden en hun opdrachtgeefsters. We zien prachtige losse impressies van koffiepiksters, modinettes en midinettes (naaisters in de grote modezaken) en een heerlijk schilderij van Israels van essayeuses, vrouwen die de voor de klant op maat gemaakte kleding voorpasten.
Heerlijk verleidelijk, want de essayeuse kijkt de toeschouwer - de schilder - aan alsof ze de kleding ook razendsnel weer kan uittrekken. Zijn het illustraties van een verhaal over de slechte werkomstandigheden van de vrouwen op dat moment, of is het de romantisering van een fenomeen dat in werkelijkheid niet zo schilderachtig was? Of, en daar wordt het interessant, is het allebei?
Verrassend is hier het schilderij van Israels van de telefonistes in Den Haag. Want hoewel het palet en de penseelstreek nauwelijks zijn veranderd, is de techniek die is afgebeeld dat wel: hier werken vrouwen met technische apparaten, ze zitten er niet om mooi te zijn. Maar dan wijst de toelichting weer op de beweegreden van de telefoonmaatschappij om hier vrouwen te laten werken: die zouden vanwege hun stemgeluid en beleefdheid beter geschikt zijn dan mannen. Bovendien waren vrouwen als werknemer goedkoper.
Opmerkelijk genoeg lijken de eerste grote schilderijen van vrouwelijke negentiende-eeuwse kunstenaars in deze tentoonstelling 'fou': zowel Thérèse Schwartze als haar vriendin Wally Moes gebruikte het professioneel schildersmodel dat werkte onder de naam 'Fortunata' om een genreschilderij te maken van een Italiaanse vrouw van het volk. Het was gebruikelijk dat kunstenaars Italiaanse migranten neerzetten 'als geëxotiseerde types in plaats van individuen', aldus het bijschrift.
Dat het bijzonder wasdat Moes en Schwartze in 1884 samen vier maanden in Parijs verbleven om zo veel mogelijk te schilderen, en dat ze er zelfs in slaagden meerdere werken te tonen in de Salon van dat jaar, komt niet ter sprake. Een foto uit de collectie van het Rijksmuseum waarop hun Parijse atelier van toen te zien is, had de situatie goed kunnen illustreren, maar blijkbaar wilde het Singer Museum vasthouden aan het eigen gebruik om alleen zelfstandige kunstwerken te tonen.
Pas in de volgende zaal, die over het 'Creatief genie', komen de vrouwelijke kunstenaars als onderwerp ter sprake. Van veel vrouwelijke kunstenaars aan wie de afgelopen jaren voor het eerst, of voor het eerst na hun dood, een tentoonstelling is gewijd of in een van de vele verzameltentoonstellingen zijn opgenomen, is werk te zien. Zo zijn er zelfportretten van Suze Robertson, Lou Loeber en Else Berg, en hedendaagse portretten van Iris van Dongen, Ina van Zyl en Marlene Dumas.
Eén algemeen oordeel over 'kunst van vrouwen' kan er niet zijn, zo stelt ook de toelichting, wel hadden veel vrouwelijke kunstenaars, muzikanten en actrices vanaf het begin een achterstand. Omdat ze niet dezelfde opleiding mochten volgen en omdat er überhaupt nauwelijks een mogelijkheid voor hen was om een bestaan als kunstenaar op te bouwen. En hoewel vrouwen in de twintigste eeuw steeds meer gelegenheid kregen om serieus werk te leveren, was de maatschappij en vooral de kunstkritiek daar nog lang niet van overtuigd.
Er waren in de afgelopen paar jaar veel tentoonstellingen waarin grote groepen 'vergeten' vrouwelijke kunstenaars tegelijkertijd de aandacht kregen - alleen al in NederlandMeesterlijke vrouwenin Schiedam,Vrouwenpaletin Deurne en Drachten en binnenkort in de Rotterdamse Kunsthal, waar ook alHere We Are,over vrouwelijke vormgevers, te zien was. Het zijn tentoonstellingen vol goede bedoelingen die door de vele namen en de vaak moeilijk te rijmen stijlen en achtergronden de bezoeker vooral doen duizelen. Tegelijkertijd is er een inhaalslag gaande van overzichtstentoonstellingen van historische vrouwelijke kunstenaars die tot nu toe niet de aandacht kregen die ze verdienden.
In De Nieuwe Vrouw in hetSinger Museum koos gastconservator Maaike Rikhof voor een benadering door vooral te kijken naar wie en wat er is afgebeeld, en minder te letten op wie er schilderde, fotografeerde of beeldhouwde. Je zou het een sociologische of antropologische benadering kunnen noemen: dat wat er te zien is, is geen individuele keuze van een kunstenaar die zijn of haar emoties de vrije loop heeft gelaten, de kunstwerken zijn hier reflecties van wat er in de maatschappij gebeurde. De kunstwerken zijn duidelijk gekozen vanwege hun afbeelding. Maar omdat lang niet alles in de geschiedenis in een kunstwerk is gevangen, en illustraties en documenten afwezig zijn, blijven er ook veel lacunes tussen catalogus en kunstwerken. Zoals de vrouwenkiesrechtstrijd en de kunstkritiek die in de toelichting worden genoemd. De verachting die geuit werd over de 'Nieuwe vrouw' die meende romans te kunnen schrijven, is evenmin te zien in de kunstwerken.
Toch zijn er ook gebieden waarop de methode juist goed uitpakt: bij thema's die ook inhoudelijk zichtbaar zijn, zoals moederschap en bewegingsvrijheid. Voor dat laatste thema zijn er schilderijen bij elkaar gebracht die laten zien hoe een vrouw kan of mag bewegen, hoe ze zich zou moeten kleden en hoe vrij ze zich daarmee voelt. Israels (alweer!) schilderde in 1900 twee vrouwen die samen dansen, stevig de armen om elkaar - aan hun kleding te zien hebben ze er een lange werkdag op zitten.
Twee andere vrouwen staan op een schilderij van Bart van der Leck uit 1912 te praten bij hun fiets, een tegenwoordig zo alledaags tafereel dat de opmerkelijkheid ervan nauwelijks zou opvallen zonder deze context. Terwijl je een paard met enige moeite nog kon berijden in een lange rok - in amazonezit - werd dat met de fiets onmogelijk. De vrouwenbroek deed zijn intrede in de garderobe. De reclameposter voor 'Hinde-rywielen' in de tentoonstelling, waarop een vrouw in een lange blauwe jurk langs een bollenveld fietst, krijgt in deze context een tweede betekenis.
Ook een schilderij van drie turnsters door Ferdinand Erfmann uit 1930 is hier ongemakkelijk. Vrouwen die sport beoefenden werden niet gezien als vrouwen die deden wat ze zouden moeten doen. Als enorme vreemd gevormde figuren staan de turnsters op het doek, Erfmann zou zijn sportieve vrouwenfiguren, zijn specialisme, niet voor niets 'mastodonten' hebben genoemd.
Vrouwen hoorden zich niet te veel in te spannen en al helemaal niet te veel spieren te ontwikkelen. Hedendaagse voorbeelden ontbreken in deze zaal, deWorkout-video van Jane Fonda uit 1982 had hier niet misstaan. Ook kost het weinig moeite hier de foto's en films bij te denken van Newsha Tavakolian, de Iraanse fotografe die zichzelf in 2011 portretteerde met de verplichte hoofddoek en bedekkende kleding en twee grote knalrode bokshandschoenen aan haar handen, als fictieve albumcover voor een Iraanse solozangeres. Eén ding maakt deze tentoonstelling wel duidelijk: de nieuwe vrouw die doet en laat wat zij zelf wil, is nog lang niet overal geaccepteerd.
De schilderijen laten zien hoe een vrouw kan of mag bewegen, hoe ze zich zou moeten kleden