Verkeerd antwoord

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
21 maart 2024
In Hitlers Duitsland denkt regisseur G.W. Pabst apolitieke kunst te kunnen maken. Daniel Kehlmann schreef er een sprankelende roman over.
Het kwaad komt in vele gedaantes,sommige subtiel en charmant. In de filmThe Zone of Interest,dit voorjaar bekroond met twee Oscars, over het familieleven van Auschwitz-commandant Rudolf Höss, maakten we al kennis met de opgeruimde, zonnige bloemzijde van de grootst denkbare horror. Handen schudden, wijntjes drinken, grapjes maken, kinderen voorlezen - zo kan het kwaad zich presenteren, zich ogenschijnlijk van geen kwaad bewust.
Dat deze schimmige zone tussen misdadiger en familievader helemaal niet schimmig is, is evident: een topnazi is nog steeds een massamoordenaar, ook als hij op de bedrand bij zijn kind zit en het kampgeweld geheel buiten beeld blijft. Maar hoe zit het met al die andere mensen, die onderdeel werden van de grote machine, die meebewogen, zich niet verzetten - hoe plaatsen we die? Kunnen we die begrijpen? Een moreel kompas, is dat een apparaatje dat je aan en uit kunt zetten? En ten behoeve waarvan dan? Precies dat lijkt het uitgangspunt te zijn vanLichtspel,de zevende in het Nederlands vertaalde roman van de Duitse bestsellerauteur Daniel Kehlmann (1975), die eerder al internationaal indruk maakte met onder meer zijn eveneens historische romansHet meten van de wereld(2005) enTijl(2017).
G.W. Pabst (1885-1967), voor de Tweede Wereldoorlog nog 'de rode Pabst' genoemd, is een Oostenrijkse regisseur. Hij maakte films met Louise Brooks en Greta Garbo, bewerkingen van Bertolt Brecht en Hugo Bettauer; als communistenvriend en kunstenaar geniet hij aanzien en respect. Als Hitler aan de macht komt weet hij met zijn vrouw en zoon naar Hollywood te komen, maar aldaar treft hij zichzelf aan als een nauwelijks Engels sprekendenobodydie blij mag zijn met slechte scripts en assistententaakjes. Vanwege de gezondheid van zijn moeder, die nog in Oostenrijk verblijft op het kasteeltje dat Pabst jaren geleden kocht, keert hij met zijn gezin terug. Je denkt: dat is dom, is deze man zo dom? Hij weet toch precies wat er aan de hand is in Europa? En ja: dan breekt de oorlog uit, de grenzen gaan dicht, moeder blijkt toch niet zo ziek als gedacht, ze kunnen geen kant meer op. En natuurlijk staat dan Kuno Krämer, lieftallige afgezant van het filmdepartement van het rijksministerie van Volksvoorlichting en Propaganda, op de stoep. Of Pabst geen films wil maken voor de mensen hier in de heimat. Geen politieke films natuurlijk, maar ideële films, kunstzinnige films. Films die, zoals minister Goebbels het later zelf aan hem uitlegt, 'serieuze, diepzinnige, metafysische mensen aan het Duitse hart gaan'. Alle middelen zijn beschikbaar. Pabst ziet geen andere keus en gaat succesvol aan de slag. 'Gedichten kun je in je eentje schrijven', legt hij aan zijn vrouw Trude uit, 'schilderijen kun je in je eentje schilderen, maar films? Daar heb je altijd macht en geld voor nodig. Voor elke film een hele machinerie. Je weet dat ik hier niet vrijwillig ben, maar...'
Kehlmann componeert zijnLichtspelmeesterlijk: vanuit telkens andere perspectieven - dat van Pabst zelf, maar ook dat van Trude, die zich nu tegen haar zin in bij vrouwenleesclubjes vol nazisympathisanten moet laten zien; van hun zoon Jakob, die op een internaat wordt klaargestoomd voor de Wehrmacht; van assistent Franz Wilzek, die samen met Pabst verantwoordelijk is voor de schokkende omstandigheden van een filmopname in Praag; van Karl Jerzabek, die huisbewaarder is van het kasteeltje en een keurig partijlid enOrtsgruppenleiterlijkt; van Kuno Krämer en zelfs vanuit actrice Louise Brooks en later ook Leni Riefenstahl - vanuit al die perspectieven vormt zich het verhaal van een kunstenaar die zijn beroep niet op wil geven. En die zich zonder een echte dader of slachtoffer te zijn haast kinderlijk in het privilege nestelt van apolitieke kunst kunnen maken ten tijde van oorlog. Een van de meest ongrijpbare en daardoor beste scènes van het boek speelt zich af op het ministerie, waar minister Goebbels Pabst ontvangt. 'U wilde me spreken', zegt de minister, 'ik luister.' Maar Pabst wilde Goebbels helemaal niet spreken, het ministerie wildehemspreken, hij werd gedwongen te komen! 'Ik ben niet van plan nog films te maken', zegt Pabst. 'Verkeerd antwoord', zegt de minister. 'Verkeerd antwoord, verkeerd antwoord, verkeerd antwoord, verkeerd antwoord, verkeerd antwoord.' En later: 'Het zou fijn zijn als nu het goede antwoord kwam.'
Lichtspellaat zien dat als de werkelijkheid en de geschiedschrijving tekortschieten, er altijd nog de verbeelding is. Een redmiddel dat niet alleen Pabst maar ook Kehlmann zelf intelligent inzet. In de scène met Goebbels gebeuren dingen die helemaal niet kunnen: de minister komt een deur door terwijl hij al in de ruimte was, een telefoon begint te kermen. In een andere scène valt Pabst van een trap, een ongeluk, maar hij weet zeker dat het Jerzabek was die aan de ladder stond te schudden. Franz Wilzeks dementie na de oorlog is, net als eigenlijk alle scènes, weergaloos sprankelend en zintuigelijk; de vervagende grens tussen wat echt is en wat niet is een prachtig symbool voor waar het kwaad zelf begint en ophoudt. En in haast elk hoofdstuk dwaalt het spookbeeld van een oorlog die maar niet écht binnen lijkt te dringen in de kunstbubbel van Pabst. Wat overblijft zijn 'momenten waarop alles gezegd lijkt, waarop je plotseling het gevoel hebt dat het heden helemaal op is en er alleen nog een dreigende toekomst overblijft'.
Een van de personages die het meest indruk maakt is Trude. Juist in haar wegkwijnen en onzichtbare vrouw-van-zijn intrigeert ze. Wie is deze vrouw die telkens alleen gelaten wordt, die wanhopig wordt van alle meesterwerken van haar man, die sneetjes in haar arm maakt om het bloed te zien gutsen, die toneelstukken schreef en vloeiend Engels spreekt maar nu vooral haar mond houdt? In het verhaal dient ze overwegend als Pabsts morele wekker. Is de kunst nu niet blijvend bezoedeld, vraagt ze hem, blijvend met bloed besmeurd? Trude's vraag blijft hangen, juist omdat Pabst hem wegwuift: 'Misschien is het helemaal niet zo belangrijk wat je wil. Het is belangrijk om kunst te maken onder de omstandigheden die je aantreft. Dit hier zijn de omstandigheden. En die zijn helemaal niet zo slecht!'
Ullstein Bild / Getty Images | Georg Wilhelm Pabst op de filmset van Paracelsus in 1943 DANIEL KEHLMANN Lichtspel Vertaald door Josephine Rijnaarts. Querido, 381blz.