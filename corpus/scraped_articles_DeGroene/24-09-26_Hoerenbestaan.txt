Hoerenbestaan

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
26 september 2024
FILM Firebrand
'O, die Tudors! We krijgen maar geen genoeg van ze (...) hele boekenrekken gevuld met hun capriolen. Hoe slecht ze zich gedroegen. Hun machiavellistische machinaties en misleidingen. Worden we nooit moe van de opsluitingen, martelingen, kronkelende ingewanden en brandstapels?' Zo schreef Margaret Atwood in 2012 bij de verschijning van Hilary Mantels tweede deel van haar magnum opus over de tijd van Henry VIII,Bring Up the Bodies. Nauwelijks een jaar later verscheen nóg een Tudorroman,The Queen's Gambitvan de debuterende Elizabeth Fremantle, die door de sensatie van Mantels boeken weinig aandacht kreeg maar nu verfilmd is alsFirebrand.
Het verhaal gaat over de laatste van Henry's zes vrouwen, Catherine Parr, een centraal figuur in de Engelse Reformatie. Afgezien van haar levensgevaarlijke connecties met 'ketters' zoals evangelist Anne Askew slaagde zij als enige van Henry's echtgenoten erin de koning te controleren, zij het tegen een verschrikkelijke prijs. Op dit laatste focust Fremantle in haar roman, eenhistorical romancemet diepte. We lezen over 'Kit' die behalve koningin vooral vrouw is, tot over haar oren verliefd op flierefluiter Thomas Seymour, broer van Henry's derde vrouw Jane. Tussen 1543 en Henry's dood in 1547 stond het leven van Catherine, begin dertig, in het teken van het sussen van de regent, een impotente man stervend aan koudvuur die desalniettemin rabiaat probeerde een kind bij haar te verwekken. Begrijpelijkerwijs verzucht Kit: 'Wat een hoerenbestaan is dit vrouw-zijn.'
Je zou zeggen, verfilmen dit! Dat probeerde de Braziliaanse regisseur Karim Aïnouz - met povere resultaten. Het enige watFirebrandnog een beetje de moeite waard maakt is Alicia Vikander in de rol van Kit en Jude Law als Henry. De rest van de film is gepruts. Visueel oninteressant. Gespeend van spanning. En een haperende montage die alleen maar lijkt te bestaan om een plot vol gaten glad te strijken. Uiteindelijk krijg je de indruk dat de scenaristenThe Queen's Gambitniet eens hebben gelezen.
Om terug te komen op Atwoods vraag - nee, genoeg krijgt een mens nooit van de Tudors, en al helemaal niet van Catherine Parr.Firebrandis zo'n gemiste kans, omdat het geschetste beeld van een vrouw met macht bij uitstek modern is. Catherine is tijdelijk aan de macht als Henry met z'n leger in Frankrijk zit. Opeens is Engeland een véél fijner land. De koningin weet zelfs de tirannieke bisschop Gardiner te beteugelen door in haar eigen woorden 'vrouwelijkheid opzij te schuiven om het vertrouwen van mannen te winnen'. De ironie en de tragiek hiervan blijken als meneer weer thuis is en Kit zich in alle bochten moet wringen om ervoor te zorgen dat ze haar hoofd niet kwijtraakt. Maar goed, dit zien we allemaal niet inFirebrand. Soms moet je als scenarist maar één ding: een boek openhouden en de tekst overtikken. Als zelfs dat te veel gevraagd is, dan houdt het op.
Gawie Keyser
Te zien vanaf 26 september