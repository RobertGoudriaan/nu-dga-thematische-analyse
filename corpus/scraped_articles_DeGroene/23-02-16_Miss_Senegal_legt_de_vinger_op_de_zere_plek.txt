Miss Senegal legt de vinger op de zere plek

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
16 februari 2023
Dakar - 'Kougnou violer, yaw la nekh.'Als ze is verkracht, dan heeft ze erom gevraagd. Ruim een jaar later galmen de woorden van Amina Badiane, voorzitter van het Miss Senegal-comité, opnieuw na. Feministische organisaties in het land zijn woest dat een rechter geen gevolg geeft aan de enkele honderden klachten die tegen Badiane werden ingediend voor haar uitspraken over de vermeende verkrachting van een miss.
De affaire draait om Ndèye Fatima Dione, Miss Senegal 2020. In het najaar van 2021 deed zij iets wat in Senegal ongehoord is: tegen lokale journalisten vertelden zij en haar moeder openlijk over het seksueel geweld waar Dione het slachtoffer van was geworden tijdens haar verplichtingen als miss. Van ongepaste aanrakingen en verzoeken tot een verkrachting, die resulteerde in de zwangerschap van haar zoon.
Badiane, die Dione zou hebben opgedragen op een tafel te dansen en na haar weigering Dione toebeet dat ze 'nergens goed voor was', ontkende niet alleen ook maar iets fout te hebben gedaan; als er dan toch iets was gebeurd, zei ze tegen journalisten, dan was het Dione's eigen schuld geweest. Ze was tenslotte een volwassene.
De reactie van de Miss Senegal-voorzitter raakte een open zenuw in Senegal, waar verkrachting tot drie jaar geleden nog gold als een vergrijp, geen misdrijf, en waar de norm nog altijd is dat je erover zwijgt. Vrouwen die daaraan wagen te tornen, krijgen maar al te vaak zelf de schuld.
Badiane bood snel daarna haar excuses aan, zo had ze het allemaal niet bedoeld, maar voor feministische organisaties was het genoeg. Ruim zestigduizend mensen ondertekenden een petitie waarin werd opgeroepen het miss-comité te ontbinden en hun licentie af te nemen. Nog eens driehonderd mensen dienden een aanklacht in tegen Badiane voor 'het goedpraten van verkrachting'. Sponsoren trokken zich terug.
Maar tot een vervolging komt het dus niet. Dione wilde niet aan het juridische onderzoek meedoen. Zonder haar getuigenis was er te weinig aanvullend bewijs, oordeelde de rechter onlangs. 'De verkrachtingscultuur heeft weer gewonnen!' reageerde het Collectif des féministes du Sénégal op Twitter. Badiane zelf zei tegenover draaiende camera's opgelucht te zijn dat deze 'vermaledijde kwestie' eindelijk voorbij is. 'Ik kijk ernaar uit mijn werk weer op te pakken.'