Onbevreesd

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
12 september 2024
FILM Birthday Girl
Trine Dyrholm speelt in de Deense filmBirthday Girlde rol van Nanna, een moeder die haar dochter van achttien aanmoedigt met volle teugen van het leven te genieten. Voor de verjaardag van Cille (Flora Ofelia Hoffmann Lindahl) neemt ze haar mee op een cruise naar de Cariben. Op het schip mag Cille van haar moeder alles, vooral veel drinken, hoewel dat volgens de regels aan boord niet mag (blijkbaar is Cille nog te jong). De tragedie die hieruit voortvloeit plaatst de relatie tussen moeder en dochter onder het vergrootglas, vooral de vraag of Nanna, de 'coole moeder', in werkelijkheid haar dochter gebruikt om haar eigen demonen te confronteren.
Wat een goede film hebben we hier. Geen moment kun je tijdens het kijken gerust zijn, kun je denken: nu weet ik wel hoe het zit. Tegen het einde is er ook nog een plottwist van jewelste waardoor alles wat voorafging op losse schroeven komt te staan. Niets verklappen, dus.
Het is wel zaak te vertellen wat er met Cille gebeurt. Na zo'n avond van zuipen tot je erbij neervalt realiseert ze zich dat ze verkracht is. Voor de goede orde, dit is nog steeds géén spoiler. Evenmin is het verschrikkelijke incident een wisseling van verteltoon, ook al begint de film met vrolijke beelden van moeder, dochter en ook een vriendin die mee is die zich klaarmaken voor het feest aan boord. Regisseur Michael Noer, een paar jaar geleden verantwoordelijk voor een remake van het beroemde gevangenisdramaPapillon, toont het cruiseschip als een hel, verlicht met neon in alle denkbare kleuren. Als Cille geen cocktails blijkt te mogen doet de lachende, aangeschoten Nanna haar dochter háár polsbandje om, zodat zij, Cille, haar gang aan de bar kan gaan. Dit loopt dus vreselijk af.
Regisseur Noer creëert een sfeer van claustrofobie. Zijn camera achtervolgt Nanna terwijl ze de gangen van het schip afstruint op zoek naar antwoorden. Iedereen die met haar dochter in contact kwam confronteert ze. Doorgaans spoelt gekleurd licht over haar lange, blonde haar en over haar gezicht, dat getuige de diepe groeve tussen de ogen getekend is door een zwaar leven.
Dyrholm verbeeldt Nanna's woede en machteloosheid onbevreesd. De complexiteit van haar rol vereist dat ze, op dat eerste feest, een vrouw van middelbare leeftijd neerzet die de eerste de beste man wil verleiden. Omringd door alleen maar jonge, strakke lichamen zou je denken dat ze hiermee iets tragisch krijgt, maar niets is minder waar. Haar dronken avances hebben iets wrangs, of uitdagends. Zo van, je bent man, toch? Nou, laat eens wat zien! Ironisch genoeg wijzen deze tekenen van innerlijke kracht vooruit op de tragedie die dan nog moet komen en die niet de verkrachting van haar dochter betreft. Hoe erg die ook is, het kan altijd erger inBirthday Girl.
Gawie Keyser
Te zien vanaf 12 september