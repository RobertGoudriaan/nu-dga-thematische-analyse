Alfa Laval Technologica Marcel Möring

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
26 september 2024
Hoe een doos met glas de stelling bevestigt dat veel in deze wereld is terug te voeren naar Assen.
Omdat de sociale werkplaats in Assen, waarvan mijn vader directeur was, door samenvoeging van drie kleinere één heel grote werd, moest er een nieuwe naam komen. Of ik daar eens over wilde nadenken, vroeg mijn vader, want ik schreef gedichten. Dat laatste was waar. Er hadden er zelfs twee in de krant gestaan, op de zaterdagse jongerenpagina. Klasgenoten hadden ze uitgeknipt en op het prikbord in ons lokaal gehangen, waarna ik dagenlang werd nageroepen of ik ook met Sinterklaas beschikbaar was.
Na lang nadenken suggereerde ik Delta als nieuwe naam. Het logo zou een driehoek zijn (vanwege drie die één werden) en die was dan meteen de eerste letter van het woord. Mijn vader schudde zijn hoofd toen ik mijn vondst, inclusief logo-ontwerp, aan hem voorlegde. Wat hem betreft kon ik beter onbegrijpelijke gedichten blijven schrijven.
De nieuwe naam voor de sociale werkplaats werd Cewaco, voor 'centrale werkplaats combinatie'. Ik kon me voorstellen dat mijn idee was afgewezen, maar dat dit het alternatief was... 'Het is gewoon niets', zei ik. 'Alles kan een centrale werkplaats combinatie zijn, overal.' Hij haalde zijn schouders op, terwijl ik nog even doorging over voetbalclubs die fuseren en met dat soort nietszeggende namen op de proppen kwamen: Prins Hendrik Ende Despereert Nimmer Combinatie wordt PEC Zwolle, RKSV Sittardia en Fortuna '54 die eindigen als Fortuna Sittard.
Die naam ging niet door, maar ik werd wel in de vakantie opgeroepen om klusjes te verrichten. Het voltallige personeel was gelijktijdig vrij, waardoor het aankwam op mij en één werknemer die niet weg wilde om werk af te maken dat was blijven liggen. Zo produceerde ik twee weken achtereen melkfilters op een soort buitenmodel naaimachine die een brede en platte strook non-woven textiel aan de ene kant invoerde en dubbelvouwde, waarna ik de zijkanten tot een soort kous aan elkaar naaide, de machine alles op de gewenste lengte afsneed en uitwierp in een krat. In de categorie geestdodend een bezigheid die zeer hoog scoorde.
Achter mij zat een schriele, wat kalende man van een jaar of veertig die hetzelfde, en natuurlijk veel sneller, deed.
In de ochtendpauze dronken we onder toezicht van mijn vader iets in de enorme maar lege kantine, waarna het verder ging. En zo dag in dag uit.
Tijdens onze eerste koffiepauze (zonder koffie, want er was geen kantinepersoneel) vertelde mijn collega filternaaier dat hij in het weekeinde naar Duitsland was geweest om een barometer op te halen. Een flink eind reizen, vond mijn vader. Was hij met de trein of met de auto gegaan? De man vertelde dat hij de tocht per brommer had afgelegd. Er volgde een korte stilte. 'Dat moet dan een bijzondere barometer zijn geweest', zei ik. 'Antiek?' Hij schudde vol onbegrip zijn hoofd. Antiek... Wat moest hij met oude rommel? Gewoon een barometer. Er brak een nieuwe stilte aan die langer duurde.
Tijdens de pauzes die daarop volgden, gedurende twee weken, vertelde mijn collega steeds meer over zijn barometercollectie en werd steeds duidelijker dat die geen enkel selectiecriterium kende. Als het een barometer was, kocht hij die. Ook al moest hij er een hele dag voor op de brommer zitten.
Na twee weken was het filters naaien voorbij en toen pas vroeg ik mijn vader waarom die man eigenlijk in de sociale werkplaats werkte. Behalve zijn merkwaardige neiging om zonder onderscheid barometers te kopen was mij niets aan hem opgevallen. 'Hij heeft zijn moeder vermoord', zei mijn vader op een toon alsof iedereen zo zijn eigenaardigheden heeft. Ik keek hem verbijsterd aan. 'Ik heb twee weken achtereen met een moordenaar in die lege fabriekshal gezeten?' zei ik. 'Met mijn rug naar hem toe?' Mijn vader vond dat ik overdreef. Het feit dat mijn tijdelijke collega zijn moeder had vermoord wilde niet zeggen dat hij nu iedereen aan het mes wilde rijgen.
'Die barometers', zei ik. 'Ik had het kunnen weten.' Mijn vader fronste even. 'Ja, een rare hobby', zei hij. 'Dat is geen hobby', zei ik. 'Dat is de obsessie van een psychopaat.' Mijn vader schudde zijn hoofd. Het was duidelijk dat hij te lang directeur van die sociale werkplaats was.
De filters die mijn collega en ik bij duizenden hadden genaaid waren bestemd voor melkmachines van Alfa Laval, een Zweeds bedrijf dat groot werd door de uitvinding (1878) van een machine die de room van de melk scheidde. In de wereld van de zuivel was Alfa Laval koning.
Jaren later, toen ik een documentaire aan het maken was in Israël, kwam ik een zeer bejaarde ingenieur uit Assen tegen. Hij was in de jaren dertig naar Israël geëmigreerd, waar hij voor het staats-zuivelbedrijf(je) uit onderdelen van oude auto's en ander restmateriaal de eerste melkfabriek bouwde. Een probleem was dat men vanwege patenten en importmaatregelen niet aan het benodigde glaswerk kon komen. Tot hij een Zweedse ingenieur van Alfa Laval ontmoette. Die was nieuwsgierig naar het in elkaar geknutselde melkfabriekje. Wat hij daar aantrof deed hem zijn wenkbrauwen fronsen. Op het glaswerk na stond daar iets wat verdomd veel leek op een complete installatie van Alfa Laval.
Een paar maanden later arriveerde een doos bij de Israëlische Assenaar. Verzonden vanaf het privéadres van de Zweedse ingenieur. Er zat het benodigde glaswerk in. Dat was het begin van de zuivelindustrie in Israël en een bevestiging van mijn stelling dat veel, zo niet alles, in deze wereld terug is te voeren naar Assen.
'Dat is geen hobby', zei ik. 'Dat is de obsessie van een psychopaat'