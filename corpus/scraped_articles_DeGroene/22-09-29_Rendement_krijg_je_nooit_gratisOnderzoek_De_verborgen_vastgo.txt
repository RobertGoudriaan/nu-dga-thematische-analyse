'Rendement krijg je nooit gratis' Onderzoek De verborgen vastgoedmarkt

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
29 september 2022
Aan de onderkant van de woningmarkt is de laatste jaren een bedrijvige schaduwsector ontstaan. Steeds meer beleggingspanden worden gefinancierd via online gecrowdfunde hypotheken - en dat gaat lang niet altijd goed. 'Als de woonprijzen tegenvallen of dalen, word je met behoorlijke verliezen geconfronteerd.'
In een Flevolands dorp staateen wat verpauperde rijtjeswoning. De verf op de gevel is afgebladderd en de buitenmuren hebben een schrale, witte kleur. Voor het raam hangen kerstlampjes, een huisnummer is niet te zien. Aan de achterkant van het huis kun je door de schutting heen kijken. Er hangt een schotel aan de muur en de tuin is kaal, op wat onkruid na. De aanblik staat in schril contrast met de advertentie die in 2020 verscheen op de website sameningeld.nl. Op die site kunnen particulieren hun geld investeren in een vastgoedhypotheek via crowdfunding. Zo hoeven huizenkopers niet naar de bank en kunnen mensen met een beetje geld op hun spaarrekening investeren in projecten op de website.
De woning in de Noordoostpolder wordt aangeboden door Job en Melanie Gutteling, twee beleggers met 'een grote passie voor vastgoed', waarmee ze 'meer vrijheid en tijd' willen creëren voor hun gezin. Volgens de advertentie moet de verhuur van de woning in de Noordoostpolder het stel ten minste 1240 euro per maand opleveren. Het huis, met een voor- en achtertuin en vijf kamers, ziet er op de foto's goed onderhouden uit, is 'recent gemoderniseerd en verduurzaamd en klaar voor nieuwe bewoners'. Over de huurders maakt het echtpaar Gutteling zich geen zorgen: 'We hebben inmiddels al diverse gezinnen gevonden die hier graag willen wonen.'
In september 2022 blijken er meerdere arbeidsmigranten te wonen die de huurwoning naar eigen zeggen op 'Marketplace' vonden. 'De buitenzijde van de woning is door de tand des tijds inderdaad weer toe aan onderhoud', geven Job en Melanie toe in een reactie. 'Dat staat voor de komende winter op de planning.' En er woont geen gezin, zij kozen liever voor 'een Poolse mevrouw' omdat zij de 'meeste inkomenszekerheid' had.
Verderop in Emmeloord staat een bovenwoning die eveneens via Samen in Geld gecrowdfund werd, en volgens de eigenaar 1500 euro huur moet opleveren. Ook deze eigenaar werkt aan zijn vastgoedportefeuille om zijn 'gezin en kinderen' een 'goede toekomst' te kunnen bieden. 'De woning is volledig gerenoveerd en uitstekend onderhouden', stond in de advertentie. Voor de ramen hangen lakens en lappen en ook hier is de gevel vuil. Een Poolse huurder laat door de intercom weten niet te willen praten.
Investeren in vastgoedals lid van de crowd en pandeigenaar worden zónder startkapitaal - het kan, mits je beschikt over de juiste 'mindset'.Dat prediken vastgoedgoeroes op YouTube, Instagram en andere sociale media:advertorialsslepen argeloze kijkers een wereld binnen waarin vastgoed aangeprezen wordt als dé manier om rijk te worden. Eenmaal 'in' het algoritme is er geen ontkomen meer aan, vastgoed is de weg naar financiële onafhankelijkheid en een vroeg pensioen. Geïnteresseerden kunnen terecht bij een van de vele vastgoedcursussen die sinds enkele jaren in Nederland opduiken, waar ze leren buiten de reguliere kanalen in vastgoed te handelen. Makelaars maken plaats voorsourcers,'deals' worden niet gevonden op Funda maar met flyers of berichten op Facebook, en voor financiering gaan ze niet naar de bank, maar crowdfunden vastgoedbeleggers hun hypotheek bijeen.
Aan de onderkant van de oververhitte Nederlandse woningmarkt is de laatste jaren een bedrijvige schaduwsector ontstaan. Steeds meer beleggingspanden worden gefinancierd via online gecrowdfunde hypotheken, blijkt uit onderzoek van Investico in samenwerking metVicevoorDe Groene AmsterdammerenTrouw.Crowdfundplatforms die zich specifiek op de financiering van beleggingsvastgoed richten, verdubbelden in 2021 het bedrag dat zij ophaalden ten opzichte van het jaar ervoor. Aangeboden projecten zijn vaak ambitieus en slecht onderbouwd, risico's voor de investeerders zijn dikwijls onduidelijk. Experts vergelijken deze platforms met het Wilde Westen.
'Als iemands tuin er zo uitziet,weet je dat hij minder waarde hecht aan zijn woning.' De 22-jarige vastgoed-instagrammer Jelle Bronshoff wijst naar een wild begroeide geveltuin aan de westkant van Rotterdam. De brandnetels komen tot je kuiten. 'Misschien wil de bewoner weg.' Rijdend door de vooroorlogse wijk Oud-Mathenesse letten Bronshoff en zijn compagnon Elise van Veen (21) op tekenen van verval. Onkruid, verrotte kozijnen of losse dakpannen: wellicht zit de eigenaar in de problemen en wil hij zijn huis wel verkopen - snel, en onder de marktprijs.
Bronshoff was zestien toen hij besloot het vastgoed in te gaan, vertelt hij in zijn nieuwe appartement even verderop in dezelfde wijk. In de kozijnen staan lege vazen en op tafel liggen boeken alsEgo is the EnemyenHow to Be a Stoic.Hij werd die wereld ingezogen toen hij op YouTube naar video's keek van een Amerikaan die een cursus 'daytraden' verkocht. 'Hij was 21, handelde één uur per dag in aandelen en had een McLaren voor de deur staan. Dat wilde ik ook. Ik ging kijken naar hoe rijke mensen geld verdienen. Allemaal stellen ze hun geld veilig in vastgoed', zegt Bronshoff. 'Ik wilde weten of ik dat zonder geld ook kon.'
'Mensen die hun huisoff-marketwillen verkopen hebben eigenlijk altijd een probleem', vertelt Elise terwijl ze door eenQuotebladert. 'Soms met geld, soms met hun geestelijke gesteldheid, of wegens een scheiding.' Bronshoff en Van Veen, zogenaamde'dealfinders',speuren op straat en op internet naar woningen die goedkoop en snel verkocht kunnen worden. Die bieden ze vervolgens, in ruil voor vindersloon, aan een pandjesbaas aan. Onlangs vonden ze woningen van een man die tienduizenden euro's schuld had bij de Belastingdienst en van iemand op wiens woning beslaglegging dreigde.
De laatste tijd gaan de zaken goed: in augustus en september handelden ze zelf in drie woningen met een waarde van een miljoen, maar het ging niet altijd makkelijk. 'Ik heb eens vier weekenden elke ochtend geflyerd in Alkmaar', vertelt Bronshoff. 'Vierduizend folders, toen bleek dat in die wijk alleen maar sociale huurwoningen stonden.' Zijn eerste deal, in Lelystad, liep uiteindelijk toch spaak omdat hij 'geen idee had' waar hij mee bezig was: 'Ik wist niet hoe ik met de eigenaar in gesprek moest, hoe ik moest bezichtigen, niets.' Onlangs nog stak hij met Van Veen dertigduizend euro in de verbouwing van een huis dat hij op papier nog niet eens had aangekocht. 'De bewoner had een tweede kind op komst en sliep nu in zijn restaurant omdat het licht was afgesloten. We leenden geld bij vrienden en familie voor de verbouwing, vertelt Van Veen. 'Dat pakte goed uit, maar achteraf was dat een veel te groot risico.'
Niet denken in risico's, maar in kansen en mogelijkheden: dat is de boodschap van de vele vastgoedcursussen die online te vinden zijn. Daar claimen coaches dat een positieve mindset genoeg is om rijk te worden met vastgoed, ongeacht achtergrondkennis of financiële situatie. Ondernemerschap wordt verheven tot een roeping die een bepaalde levensstijl vereist. Berichten op sociale media en handleidingen staan vol met spreuken als'you only fail when you stop trying'en 'alles wat je wil kun je waarmaken', cursisten slaan op video's planken door en vallen elkaar vervolgens emotioneel in de armen. Ook de destijds 23-jarige Tom Joling stapte, op aanraden van kennissen, de vastgoeddroom binnen. Vanuit de basiscursus ging hij samen met een vriend voor het prestigieuzere, zeventienduizend euro kostende 'Black Badge'-programma van The Great Property Experience (gpe), een cursus geleid door Pieter Monsma, een aardappelboergonevastgoedgoeroe. Joling begon met dealsourcen. In die cursus leerde hij bijvoorbeeld dat hij panden kon vinden door ziekenhuizen en uitvaartcentra te benaderen. In de cursushandleiding staat dat cursisten moeten letten op hoe wanhopig een potentiële woningverkoper klinkt.
Sourcers investeren soms duizenden euro's in het volgen van een cursus en het uitdelen van flyers, maar het aantal deals dat dit oplevert is minimaal. De panden, die ze bijvoorbeeld aanbieden in Facebook- of WhatsApp-groepen, zijn vaak in ondermaatse staat, soms zijn ze niet eens bewoonbaar.
Ook Tom Joling werd niet rijk door zijn vastgoedcursus. 'We hebben nooit iets concreets gekregen. Eigenlijk ging alles om mindset', zegt Joling. 'Van de dertig cursisten had één iemand na maanden een deal gevonden. Maar een deel van die verdiensten ging naar de begeleiders die je deal publiceren op het platform van de cursus', zegt hij. 'Het leek wel een piramidespel.' Met mede-cursisten van The Great Property Experience spande Joling een rechtszaak aan tegen de oprichters van het platform: ze eisen hun geïnvesteerde geld terug. Dat was best lastig, vertelt Joling. 'Bij de Black Badge waren we een soort familie. Het is moeilijk om je daartegen te keren. Wij worden nu door iedereen met de nek aangekeken, niemand reageert meer op mijn berichtjes.'
Cursusleider Pieter Monsma laat in een schriftelijke reactie weten dat ze cursisten 'absoluut niet' vertellen dat ze rijk kunnen worden van vastgoed zonder startkapitaal en dat zijn organisatie 'geen voordeel heeft bij het daadwerkelijk kopen van vastgoed door deelnemers'. Over de deelnemers van de cursus zegt Monsma: 'Voor ons is duidelijk dat u vooral informatie hebt ontvangen van personen die een belang hebben bij negatieve publicaties over gpe.'
Er staat een woning leegaan de Jonker Fransstraat in Rotterdam. Het appartement, gelegen in de binnenstad, is op dit moment onbewoonbaar: de kleine kamers zijn volledig gestript, van de vloeren tot en met de wandtegels. De 28-jarige Joran Broer, in het dagelijks leven eigenaar van een goedlopende diëtistenpraktijk, heeft zijn oog op de woning laten vallen. Een dealfinder bood hem het pand aan. Broer wil de woning van 89 vierkante meter 'omtoveren tot een'high-endafgewerkt appartement', en daarna voor 2100 euro per maand verhuren aan expats. In augustus 2021 begint hij aan de Real Estate Masterclass.Omdat hij al eigen spaargeld heeft, start hij niet als sourcer maar een trede hoger, met een cursus vastgoedbeleggen. In een coachingstraject van zes maanden leert hij beleggingspanden kopen en verhuren. In de podcast van de Real Estate Masterclass vertelt hij trots dat hij al na het eerste cursusweekend zijn eerste pand kocht in Rotterdam-Zuid. Inmiddels is hij opgeklommen tot vastgoedcoach bij het platform. In YouTube-filmpjes deelt hij zijn ervaringen: 'Ik dacht altijd dat je hard moest werken om rijk te worden, maar door de Real Estate Masterclass weet ik dat je vooral slim moet investeren.' Voor Broer, die in één jaar tijd van nul naar elf woningen ging, betekent 'slim investeren' vooral ook: veel geld lenen. Twee van zijn panden financierde hij met crowdfunding. Omdat grootbanken sinds de kredietcrisis van 2008 steeds terughoudender zijn geworden in het verstrekken van verhuurhypotheken, en ook de rentes de laatste tijd flink stijgen, gaan beginnende pandjesbazen nu leningen aan bij digitale crowdfundplatforms, waar particulieren leningen verstrekken in ruil voor rente. Voor een paar honderd euro inleg kun je jezelf zo al 'vastgoedbelegger' noemen.
Sameningeld.nl is de site die Broer uitkiest voor zijn 'project'. Op dat platform zoekt bijvoorbeeld ook een 22-jarige man financiering voor een vervallen casino aan de boulevard in Zandvoort, vragen twee broers hulp om een aantal slecht onderhouden flatwoningen aan de rand van Maastricht aan te kopen, hoopt ene Laurus op financiering voor vijf panden in en rond Rotterdam en heeft een oud-medewerker van een woningcorporatie het op 27 woningen in dezelfde regio voorzien.
De crowdfundplatforms presenteren zich als een eenvoudig en toegankelijk alternatief voor de grootbanken. 'De banken zijn aan het sterven, denk er maar eens over na', meldt vastgoedcoachingsbedrijf iba ('Imagine, Believe, Achieve') in zijn nieuwsbrief. IBA Coaching heeft daarom voor de deelnemers van de 'Crowdfund Cursus' al een korting geregeld voor een platform genaamd Geld voor Elkaar. Op dat platform financierden ze zelf ook meermaals, laten eigenaars Chantalle en Marijn Noordermeer weten. Een 'groot succes' dat ze graag met hun cursisten delen. 'Juist bij unieke situaties is het belangrijk dat een financierderspartij luistert naar jouw verhaal, in plaats van enkel de cijfers in te voeren en af te wachten of het scherm rood of groen wordt.'
De methode wordt steeds populairder. Op basis van data van vergelijkingswebsite crowdfundingcijfers.nl concluderen wij dat het aantal vastgoedfinancieringsaanvragen op crowdfundplatforms fors toeneemt. Vijf platforms specifiek gericht op vastgoedfinanciering haalden in 2021 bijna tachtig miljoen euro op voor de financiering van beleggingsvastgoed - een verdubbeling ten opzichte van een jaar eerder. Uit een analyse die wij maakten van alle projecten die sinds december 2015 verschenen op de website van Samen in Geld blijkt dat bijna veertig procent van alle hypotheekaanvragen financiering van honderd procent betreft.
Joran Broer krijgt via Samen in Geld hulp van 233 investeerders, die in veertien dagen genoeg geld bij elkaar leggen om de woning aan de Jonker Fransstraat te kopen: 370.000 euro. Het volledige bedrag dat het huis waard is mét huurders erin, plus een bouwdepot. Dat terwijl uit de financiële analyse die Broer zelf op het platform publiceerde, blijkt dat hij bij een geschatte huuropbrengst van 2100 euro per maand alsnog verlies draait - omdat de aflossing en de rente de huurinkomsten overstijgen. Hij wil dat verlies compenseren met de verwachte stijgende marktwaarde van de woning, zegt hij. Platform Samen in Geld oordeelt desondanks dat het project 'aan haar voorwaarden voldoet' en geeft een positief investeringsadvies. Zijn deal ketst uiteindelijk op het laatste moment af. Broer, die zijn hypotheek dan al bij elkaar gecrowdfund heeft, moet naar eigen zeggen 7400 euro aan het platform betalen en betaalt zijn 233 geldschieters één maand rente door.
Hij vindt het crowdfundplatform desondanks veel leuker om zaken mee te doen dan een bank. 'Banken hebben van die protocollen, en een heel leger aan hypotheekacceptanten. Soms staat er een komma verkeerd en daar doen ze dan moeilijk over. Bij Samen in Geld heb je dat niet. Daar zijn dingen menselijker, makkelijker en persoonlijker. Bij de bank moet je aantonen wat je doet en hoe. Het crowdfundplatform zegt daarentegen: het maakt ons niet uit hoe, als we het geld maar binnenkrijgen.'
Samen in Geld gaat niet in op vragen over de hoogte van de boete die Joran Broer aan het platform moet betalen. 'Wij vinden dat we heel goed onderzoek moeten doen, zeker bij leningen van honderd procent', is de verklaring van Samen in Geld. 'Ons eigen risico is uiteraard ons reputatierisico. Wij zijn zeer voorzichtig en worden daarmee gezien als betrouwbare partij. Dit willen we graag zo houden.' Samen in Geld benadrukt dat het geldschieters onderwerpt aan een 'investeerderstoets' endue diligenceuitvoert naar projecteigenaars en projecten, 'volgens intern beleid'.
Mag dat allemaal zomaar?'Crowdfundplatforms die zelf krediet verstrekken moeten in principe aan dezelfde regels voldoen als banken, maar er zijn geen voorschriftenhoeze dat moeten doen', zegt Hylke de Vriend, projectleider crowdfunding bij toezichthouder Autoriteit Financiële Markten (afm).
De AFM controleert of platforms transparant zijn over de risico's die met hun crowdfundinvesteringen gepaard gaan. Dat doet de autoriteit 'onder meer' op basis van 'signalen en meldingen'. De afm kan vergunningen intrekken of een last onder dwangsom afgeven, maar dat is een lang en intensief traject. In de praktijk neemt de afm vooral informele maatregelen, zoals het voeren van 'normoverdragende gesprekken' met platforms. Eind 2021 voerde de Europese Unie een Europese crowdfundwet in, die onder andere strengere eisen aan klantonderzoek stelt. Die vereist dat alle crowdfundplatforms een vergunning aanvragen - maar de invoering van die vergunningplicht werd recent uitgesteld tot het najaar van 2023.
'Ze doen wat?!' buldert Peter Boelhouwer, hoogleraar woningmarkt aan de TU Delft. Hij hoort voor het eerst over crowdfundplatforms voor vastgoed. 'Als je dit soort dingen met een bank doet, moet je aan allerlei strenge eisen voldoen', zegt hij. 'Deze praktijk is echt heel slecht.' Volgens Boelhouwer bouwen de jonge vastgoedbeleggers hun vastgoedimperium op een zeepbel van absurd hoge huren. Terwijl banken tegenwoordig niet meer dan zeventig procent van de woning lenen, gaan crowdfundplatforms tot honderd. 'Als de woonprijzen gaan tegenvallen of dalen, word je met behoorlijke verliezen geconfronteerd', zegt hij. 'Je ziet het al gebeuren: Utrecht en Amsterdam zijn al te duur geworden voor kleine beleggers. Beleggen kun je beter in Schiedam doen. Maar ook daar moet je extreme huren vragen om je rendement te halen.' Intussen stijgen de huren in de vrije sector door. Maar hoelang nog? 'Zodra er iets meer huuraanbod komt, heb je als belegger een probleem. Dan wil niemand meer voor 1500 euro een woning in de Noordoostpolder huren.'
Honderd procent financiering is risicovol, zegt ook hoogleraar notarieel recht Pim Huijgen, verbonden aan de Universiteit Leiden. Ook hij hoort voor het eerst van de crowdfundplatforms voor vastgoed. Als de inflatie in het najaar verder stijgt, kunnen de torenhoge vastgoedprijzen alleen maar gaan dalen. 'Dan komt een pand onder water te staan, en heb je met een lening van honderd procent direct meer schulden dan waarde.' Bovendien heeft de inflatie effect op de huurmarkt, stelt hij. 'Als we een recessie in gaan, zal dat betekenen dat mensen de huur niet meer kunnen betalen, en geldverstrekkers met leegstand geconfronteerd worden.'
'Als je investeert in vastgoed met bizar hoge huurprijzen, drijf je de kosten voor wonen verder op', zegt Lex van Teeffelen, lector bedrijfsoverdracht en innovatie aan de Hogeschool Utrecht. 'Om een maatschappelijk probleem op te lossen, is dit niet de oplossing.' Van Teeffelen, die onderzoek doet naar crowdfunding, ziet regelmatig onrealistische projecten voorbijkomen. 'Dan reken je al een huurprijs boven de marktprijs, en komt je begroting nog niet uit', zegt hij bijvoorbeeld over Broers project in Rotterdam. 'Dat is een riskante investering. Niet doen als je de risico's niet kunt inschatten, zeg ik tegen mensen die zonder ervaring het vastgoed in stappen. Rendement krijg je nooit gratis.'
Toch blijven de ronkende tekstenen snelle auto's van vastgoedinvesteerders lonken. Tom Joling, die duizenden euro's verloor aan een cursus bij The Great Property Experience, werkt inmiddels als zzp-kok om zijn spaargeld terug te verdienen. Hij wil nu zelf investeren op crowdfundplatforms en geld uitlenen aan andere vastgoedbazen.
Jongeren willen 'financieel vrij' worden met stenen, zonder startkapitaal. In een hiërarchische, soms haast sektarische organisatie leren beginnelingen tegen duizenden euro's cursusgeld te werken voor mensen bovenin - door pandjes voor hen te sourcen of te investeren in hun projecten op crowdfundplatforms.
Nu de overheid maatregelen gaat invoeren om de hoge huren aan banden te leggen, anticiperen vastgoedcoaches op de aankomende woningmarktregels van minister Hugo de Jonge. 'Hoe maak ik mijn panden Hugoproof?' luidt een advertentie. Echt ambitieuze beleggers slaan zelfs de vleugels uit met trainingen om te leren investeren in Engeland of Spanje. Een vastgoedgoeroe vraagt op Instagram: 'Wil jelandlordgenoemd worden in plaats van huisjesmelker?'