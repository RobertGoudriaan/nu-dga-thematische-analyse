Strijdbare inzichten Dichters&Denkers

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
27 maart 2025
Hoe het zover heeft kunnen komen met de VS onder Donald Trump? Jill Lepore geeft op een hoog literair niveau duiding en context in haar essayboekHet beest Amerika.
Roger Ailes, jarenlang hoofdvan Fox News, leed aan hemofilie, maar dat was voor zijn vader geen reden voor een zachtzinnige opvoeding; sterker, de jongen kreeg er regelmatig ongenadig van langs met een stroomkabel. Een cruciale pedagogische les - Ailes junior zou hem later volop in praktijk brengen - speelde zich af in zijn slaapkamer. Zijn vader spoorde hem aan van het bovenste bed van een stapelbed te springen, strekte zijn armen, maar ving hem expres niet op en zei: 'Vertrouw nooit iemand.'
Dat bleek het recept voor een glanzende carrière in de radio- en televisiejournalistiek. In 1968 bezorgde Ailes, hij was amper 26, Nixon de verkiezingsoverwinning; later speelde hij een hoofdrol in de presidentscampagnes van Ronald Reagan en Bush senior. Voor diens eerste tvdebat tegen Dukakis probeerde hij de nerveuze Bush aldus te kalmeren: 'Als je straks in de problemen komt, noem je hem gewoon een dierenneuker.' Ook zou hij een reclamespotje hebben willen uitzenden met de tekst: 'In 1970 heeft gouverneur Michael Dukakis in Massachusetts een wetsvoorstel ingediend om het verbod op sodomie en bestialiteit op te heffen', begeleid door het geluid van een stal vol blatende dieren.
In 1996 ging Fox News onder Ailes' leiding van start. Twee jaar later kon hij de verleiding niet langer weerstaan om zijn publiekelijk uitgesproken voornemen 'degelijke, evenwichtige journalistiek te brengen' opzij te schuiven. Diverse schandalen rond Bill Clinton, met als absoluut hoogtepunt het verhaal van Monica Lewinsky, kwamen als een geschenk uit de hemel. De primetime-kijkcijfers van Fox stegen met vierhonderd procent, genoeg om de linkse concurrent msnbc voorbij te streven. Maar dat was nog niet het einde van zijn succesverhaal. De aanslagen van 11 september en de oorlog in Irak stuwden de kijkcijfers verder op - maar ook de controverse rond Ailes' journalistieke opvattingen spitste zich toe. Fox News zou de oorlog niet verslaan, maar propageren.
Ik ontleen deze feiten aan het essaySlecht nieuwsvan Jill Lepore, dat zij in 2014 schreef voorThe New Yorker,iets te vroeg om de definitieve val van Ailes nog te kunnen verwerken. Dat doet ze nu, in de boekuitgave van een tiental essays die ze tussen 2012 en 2023 schreef, in een naschrift, zeer summier en onopgesmukt, als om het slachtoffer en diens smullende klandizie te laten zien hoe zoiets ook fatsoenlijk kan: 'In 2016 deden zes vrouwen die bij Fox News hadden gewerkt, onder wie twee bekende presentatrices, aangifte tegen Ailes wegens seksuele intimidatie.'
De filmliefhebber kreeg dit verhaal overigens inmiddels wel in geuren en kleuren opgediend. InBombshell,met Nicole Kidman in een van de hoofdrollen, zien we hoe een bijzonder onsmakelijke, papzakkige en ronduit smerige Ailes vrouwelijke medewerkers, onder wie twee bekende presentatrices, seksueel intimideert en vernedert, totdat die het - eindelijk, dacht ik - niet langer pikken en hem met succes aanklagen. Ailes mocht nog van geluk spreken: hij overleed in 2017, twee jaar voorBombshellhem aan de schandpaal van #MeToo nagelde en één jaar voor het proces tegen filmproducent Harvey Weinstein. Of het kledingdictaat voor Fox-presentatrices sindsdien is veranderd mag worden betwijfeld, Fox' journalistieke ethiek is dat in elk geval niet.
Het beest Amerika,de vertaling vanThe American Beast,is de titel van de essays die Jill Lepore in 2023 bundelde. Lepore (1966) geniet in progressief Amerika al sinds het meermaals bekroondeThe Name of War(1998) de reputatie van een vooraanstaand intellectueel die haar veelzijdige activiteiten niet tot de studeerkamer beperkt. Zij doceert politieke Amerikaanse geschiedenis aan Harvard, is redacteur vanThe New Yorkeren publiceerde behalve een stortvloed van essays over uiteenlopende onderwerpen ongeveer vijftien boeken, die bij elkaar het beeld van Amerika voorgoed hebben bijgesteld. Raadselachtig dat Nederlandse uitgevers dat zo lang is ontgaan. Uitgeverij De Arbeiderspers verdient lof dat zij, sinds een jaar of vijf, aan een bewonderenswaardige inhaalslag bezig is.
Eerst verscheenDeze waarheden,een monumentale, duizend pagina's tellende geschiedenis van Amerika, daarnaDit Amerika,een verkorte versie daarvan, vervolgensNew York in brand,een inktzwart hoofdstuk uit het Britse en Nederlandse slavernijverleden in het achttiende-eeuwse Manhattan; en nu dusHet beest Amerikadat, zegt zij, is geschreven tijdens het werk aanDeze waarhedenen ook, letterlijk, de nodige passages voor dat boek heeft opgeleverd.
Wat aan deze boeken opvalt is het hoge literaire niveau.New York in brandleest als een historische roman zoals ik er zelden een gelezen heb. Lepore liet haar ouders al op haar zevende weten dat ze schrijver wilde worden, en dat is aan haar referenties, maar meer nog aan haar beeldende, precieze stijl en compositorisch vernuft te zien. In een essay over de inkomensongelijkheid, die in de Verenigde Staten groter is dan in elk ander ontwikkeld land, legt ze aan de hand van een kritische bespreking van Robert Putnams veelgeprezenOur Kidsuit wat haar ideaal is: 'een aantrekkelijke mix van representatieve verhalen die door cijfers worden ondersteund'.
Het eerste essay inHet beest Amerikais daarvan meteen een fraaie demonstratie. Het heetSlagveld Amerika,gaat over een paar dodelijke schietpartijen op middelbare scholen, de wapenhandel, -lobby en -wetten, waarover al sinds de Bill of Rights (1791) gestreden wordt. De auteur bezoekt de American Firearms School in Boston en praat met een vriendelijke instructeur, de man heeft geschiedenis gestudeerd en verzorgt in het weekend historische rondleidingen in de stad. Daarbij laadt ze die actuele anekdotes op met een strooigoed van onthutsende cijfers over wapengeweld van de Amerikaanse politie en gewone burgers, vaak gericht tegen de zwarte bevolking. Eén cijfer: gemiddeld worden er elk jaar honderdduizend mensen gedood of verwond door vuurwapens.
De VS zijn de eerste moderne democratie ter wereld. Maar die democratie is het paradoxale resultaat van een universeel, antikoloniaal vrijheidsverlangen dat is ontstaan in tijden van een onbarmhartige genocide op inheemse volkeren, de daaropvolgende slavernij en het tot op de dag van vandaag virulente racisme. Op gepaste momenten schakelt Lepore daarom naar de ontstaansgeschiedenis van de grondwet, toen de antifederalisten, bang voor een almachtige staat, een amendement eisten waarin het volk het recht krijgt 'om wapens te bezitten en te dragen', het zogenaamde Tweede Amendement, dat sindsdien inzet is geweest van een verwoede interpretatiestrijd. Verrassend - althans voor mij - is de passage waarin ze uitlegt dat het constitutioneel recht op wapenbezit omwille van zelfverdediging in de jaren zestig niet zozeer op de agenda stond van de National Rifle Association (nra) als wel op die van de nationalisten van Malcolm X en diens in 1966 opgerichte Black Panther Party for Self-Defense.
De demonische hoofdpersoon vanHet beest Amerikakon natuurlijk niemand anders zijn dan Donald Trump. Over zijn kindertijd lezen we niets, maar dat hij een met die van Fox-baas Ailes vergelijkbare leerschool in wantrouwen moet hebben doorlopen lijkt me buiten kijf. De jonge Trump, schrijft Lepore, had niet veel belangstelling voor politiek, hij was een rokkenjager en ging liever naar de film. In 1968 studeerde hij af in bedrijfskunde aan de University of Pennsylvania, waar hij naar eigen zeggen zijn tijd vooral had doorgebracht met het lezen van de lijsten met executieverkopen van door de overheid gefinancierde woningbouwprojecten. Of zijn afstudeerscriptie daar ook over ging, vermeldt Lepore helaas niet. Let wel, het waren de hoogtijdagen van het studentenprotest, de universiteitsbezettingen, de antiracisme- en anti-Vietnamdemonstraties en het politiegeweld tegen demonstranten. Een van de meest spraakmakende, ook door Lepore uitgebreid gememoreerde geweldsuitbarstingen vond plaats op 4 mei 1970, toen op Kent State University vier studenten werden gedood en negen zwaargewond door kogels van de Nationale Garde van Ohio. Aanleiding: tien dagen nadat Nixon de terugtrekking van de Amerikaanse strijdkrachten uit Vietnam had aangekondigd, liet hij op 30 april weten dat ze Cambodja binnentrokken. Een zekere Hillary Rodham, rechtenstudent aan Yale, hield met een zwarte rouwband om haar arm vanwege de doodgeschoten studenten een toespraak tegen de oorlog.
Er volgde een lawine van boeken waarin het bloedbad op Kent State werd becommentarieerd. Een aflevering van nbc'sToday Showwaarvoor diverse auteurs waren uitgenodigd liep uit op een ordinaire schreeuwpartij. Ook bracht de folkrockgroep Crosby, Stills, Nash & Young de protestsongFour Dead in Ohiouit, die door rechtse radiostations werd geboycot maar een strijdlied werd van de protestbeweging, zoals Bob DylansThe Times They Are A-Changin'dat in de vroege jaren zestig was voor de burgerrechtenbeweging. Donald Trump had intussen ook niet stilgezeten. Zijn naam - aldus Lepore - dook voor het eerst op in een artikel inThe New York Times:'Grote huiseigenaar beticht van discriminatie zwarte huurders'.
Dat kon zijn stormachtige opkomst in de daaropvolgende jaren niet verhinderen. 'Niemand heeft een groter geloof in het volk van Amerika dan mijn vader,' zei Ivanka Trump op de Republikeinse Partijconventie in 2016 in Cleveland, wat Trump, de corrupte, steenrijke vastgoedmakelaar, even later bulderend bevestigde: 'Het Amerikaanse volk zal weer op de eerste plaats komen. Ik ben jullie stem.' Op die conventie waren gasmaskers verboden, kogelvrije vesten toegestaan.
Op de gelijktijdige Democratische conventie in Philadelphia verkeerde men nog in de sixties, hand in hand zongen ze'What the world needs now is love'.Elizabeth Warren hield de moed erin: 'Ik heb nieuws voor Donald Trump, het Amerikaanse volk trapt niet in zijn praatjes!' Bernie Sanders was realistischer, meer in de geest van Christopher Lasch, die inThe True and Only Heaven- 'het knorrigste van al zijn kritische boeken', aldus Lepore - had geschreven dat het grote probleem van naoorlogs links was geweest dat linkse politici nooit goed hadden geluisterd naar de aanhoudende populistische kritiek op het vooruitgangsgeloof. Ze citeert Sanders met instemming: 'Waar het in deze verkiezingen om gaat is een eind maken aan de al veertig jaar durende aftakeling van onze middenklasse, de realiteit dat 47 miljoen mannen, vrouwen en kinderen in armoede leven.'
Het beest Amerikakon onmogelijk rooskleurig eindigen. De door de hysterische stem van het zelfbenoemde 'stabiele genie' uitgelokte aanval op het Capitool van 6 januari 2021 noemt Lepore vulgair, clownesk, idioot, zinloos massavandalisme. Het 845 pagina's tellende rapport van de Senaatscommissie die de aanval onderzocht heeft het twee jaar later consequent over een samenzwering; dat woord - Lepore is ook een vrouw van cijfers - komt er ruim honderd keer in voor. Maar, zegt zij, het is niet zozeer het verslag van een samenzwering als wel een lange aanklacht tegen één man. Ze noemt het 'essentiële, zij het erbarmelijke lectuur. Als geschiedschrijving een janboel.'
Trump zou uit het niets komen, een man zonder verleden. Geen woord over de omstandigheden in het land, over de 'bizarre verkiezingsdag' die 3 november 2020 was, midden in een pandemie, niets over de ophitsende desinformatie van Fox-tv, Facebook en Twitter (Lepore: 'er is geen algoritme voor het algemeen belang'), niets over de misleidende, door de media georganiseerde peilingen en de groeiende partijdigheid van de pers. Alsof de door wraaklust en grootheidswaan gedreven paranoïcus niet óók het product is van een extreem versplinterde, egocentrische en op fundamenteel wantrouwen gebaseerde maatschappij met een eeuwenoude, zeer specifieke koloniale geschiedenis. Ja, Trump krijgt de schuld, meer heeft het rapport niet te melden. Voor essentiële fragmenten van die verzwegen context kunnen we terecht in dit even inzichtrijke als strijdbare boek van Jill Lepore.
JILL LEPORE Het beest Amerika Vertaald door Rob Kuitenbrouwer & Frank Lekens. De Arbeiderspers, 342 blz.