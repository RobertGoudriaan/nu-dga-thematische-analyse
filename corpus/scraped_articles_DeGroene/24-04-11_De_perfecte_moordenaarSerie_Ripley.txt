De perfecte moordenaar Serie Ripley

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
11 april 2024
Het leven van Patricia Highsmith lijkt uit haar eigen duistere fantasie te zijn ontstaan. Net als haar bekendste personage, meesteroplichter Tom Ripley , vervalste ze zichzelf om aan de werkelijkheid te ontsnappen.
De moord is niet het ergste.Die is in zekere zin banaal. Een roeispaan tegen het hoofd. Het is wat er daarna gebeurt. Tom Ripley haast zich naar het huis van zijn slachtoffer, Dickie, aan de Amalfikust, en begint in te pakken. Dickie's brieven, Dickie's ringen, Dickie's hoedjes, Dickie's kleren.
Binnen de kortste keren trekt Ripley langs de vaste adresjes van Dickie, de paleishotels van Saint-Tropez, Nice, Venetië, Rome. Hij bezoekt feestjes die Dickie zou hebben bezocht. Hij kopieert Dickie's handschrift en schrijft vervalste brieven aan Dickie's vrienden, dat hij - Dickie - voorlopig verhinderd is en niet op bezoek kan komen. In Parijs loopt hij 's avonds langs de verlichte, beenwitte Arc de Triomphe. Hij voelt zich een heer, vol goede intenties, met niets in zijn verleden dat zijn persoonlijkheid zou kunnen besmeuren. De stad is stil en voor het eerst voelt hij zich geen buitenstaander: 'It was strange, to feel so alone, and yet so much part of things.'
Hij draagt Dickie's manchetknopen, zijn zijden overhemden, schrijft met Dickie's met goud ingelegde vulpen. Het enige wat hij verder heeft aangepast, denkt hij, is de uitdrukking op zijn gezicht. Hij droeg een glimlach die een vreemde zou verwelkomen - net als Dickie. Elk moment, dacht Ripley, kon er iemand op hem afkomen en zeggen 'Dickie Greenleaf! Ben jij dat?'
En verdomd, mensen doen het nog ook. Zo is de moord uit Patricia Highsmith'sThe Talented Mr. Ripleymeer dan een moord: het is een symbolische vorm van kannibalisme, of spiritueel vampirisme. Ripley zuigt de essentie uit Dickie, en wordt Dickie. Dat hij iemands leven beëindigt is gruwelijk, maar dat hij dat leven vervolgens zelf voortzet is walgelijk.
Hoe verzin je die perfecte moordenaar?Stap één: zorg dat je een vreselijke jeugd had. Je zou de jongere jaren van Patricia Highsmith al highsmithiaans kunnen noemen.
1920:in de late herfst drinkt de hoogzwangere Mary Coates een fles terpentine om een miskraam op te wekken en de vrucht die Patricia zou worden af te drijven. De poging mislukt.
1921:negen dagen voor haar geboorte scheiden haar ouders. Patricia's vader, Jay B. Plangman - een naam als een pooier - verdwijnt. En duikt weer op, jaren later. Ze is zeventien als hij haar een stapel pornoblaadjes laat zien en hij haar, net even te lang, net even te vettig, op haar mond zoent.
1924:Mary stelt Patricia, drieënhalf jaar oud, voor aan een collega-illustrator, ene Stanley Highsmith. Hij heeft een sprookjesboek vast en steekt zijn hand naar haar uit. Zij denkt: 'Dit monster komt mijn moeder stelen.' Het enige wat ze ervoor terugkrijgt is haar nieuwe achternaam.
1933:Patricia is twaalf en wordt naar een zomerkamp gestuurd waar ze een zomer lang staart naar de tennislerares en naar de meisjes die naakt in de rivier zwemmen. Ze voelt zichzelf loeren, ze voelt haar buitenstaandersblik.
1933:de zomer is voorbij en het monster en haar moeder laten haar voor onbepaalde tijd bij haar oma achter in Fort Worth, Texas, terwijl ze zelf carrière proberen te maken in New York. Grootmoeder Willie Mae is een calvinistische, strikte vrouw, die brieven naar het Witte Huis stuurt met ongevraagd advies over hoe wetten beter nageleefd kunnen worden. Patricia heeft terugkerende nachtmerries die ze later opschrijft: ze ligt op een tafel omringd door zeven artsen die constateren dat er iets fundamenteels mis is met haar en bepalen dat ze voor straf, in plaats van eraan te sterven, er juist mee zal moeten leven. Het duurt een jaar voordat haar moeder haar weer ophaalt, 'het eenzaamste jaar van haar leven'.
Later geeft haar moeder haar de boeken van Freud cadeau, een wrang narcistisch cadeau om als ouder te geven - 'kijk Pat, verdiep je eens in alle manieren waarop ik je heb beschadigd'.
Die moeder was grappig, flamboyant, flirterig. Ze vertelde graag over haar abortuspoging: 'Nou Pat, grappig dat je zegt dat je terpentine zo lekker vindt ruiken ...' Ze kon het slavenhoudende diepe zuiden van de VS verdedigen, deels oprecht, deels om te choqueren. Haar moeder had dier vader, Pats opa, aanbeden. Hij stierf toen zij nog jong was. Aanvankelijk had niemand haar verteld dat hij was overleden, waardoor ze thee en soep klaarzette bij zijn opgediende lichaam. Toen het haar werd verteld, belandde ze in een delirium.
Er is een kanttekening bij stap één -heb een doodenge jeugd- en dat is dat vrijwel alle herinneringen dezelfde bron hebben, namelijk Highsmith zelf. In verschillende interviews, korte verhalen, filmscripts en romans scherpte ze haar bronmateriaal aan. Heeft haar biologische vader haar echt ongepast gezoend, of vond Highsmith, als schrijver trots op haar perversiteit, dat een fijn vunzig gegeven? Heeft ze echt, toen stiefvader Stanley decennia later was overleden, zijn as door de plee gespoeld, of vond de vileine scriptschrijver Highsmith dat een lekker filmisch beeld van haat?
Wat wel door derden is bevestigd en vastgelegd is de moeder-dochterrelatie. Die was eerder die van twee geliefden die elkaar continu aantrokken en afstootten dan iets anders. Ze waren elkaars diepste ervaring van liefde, schreef een biograaf,'a rich recipe for hell on earth for both women'.Ze idealiseerden elkaar volkomen, en werden dan steeds woedend wanneer dat ideaal door iets - een verkeerde schoenkeuze, een slechte haardag - werd verstoord. Mary schreef haar dochter, die inmiddels in Europa woonde, dat haar boeken vergeten waren in de VS, dat geen boekhandelaar in Texas haar naam kende, dat ze op auteursfoto's eruitzag als Dracula. Highsmith schreef terug dat haar moeder een stuk vegetatie was, een verslindende cloaca, waar aan de ene kant geld in gaat en aan andere kant stront uitkomt.
Maar dan, zoals een vriendin van Highsmith het beschreef, komt moeder Mary naar Europa. Highsmith komt uit een interview bij de bbc, loopt naar huis en hoort op de drempel haar moeders stem: 'Houd je vast,the deep south has arrived.'
En Highsmith valt ter plekke flauw.
Het was meer dan flauwvallen, vertelde die vriendin er later over: 'Ze zakte door haar benen. Ze stortte in elkaar, als een pop.' Weer bij zinnen vertrekken moeder en dochter naar de kust, waar ze na een paar dagen een lokale arts bellen met de vraag of hij hen beiden kalmeringsmiddelen kan toedienen.
Stap twee: leer te liegen,leer te overdrijven, leer de waarheid als een eiland in de zee te zien, op afstand.
Op haar zeventiende, in 1938, gaat Highsmith studeren aan Barnard College, de vrouwenuniversiteit in New York. Ze volgt de vakken zoölogie, toneelschrijven, Latijn, Grieks, Duits, haalt haar bachelor in Engels; ze gaat naar feestjes van fotografen, kunstenaars en acteurs.
Haar eerste dagboeknotitie, een dagboek dat ze tot haar dood bijhoudt, is van 6 januari 1941: 'Eerste dag weer van school. (...) Kreeg een brief van Roger. Hij zegt dat hij van me houdt! Een beetje te jong, toch?? Vanavond een vergadering bij Elwyn, de jonge communiste. Maar 5 meisjes kwamen opdagen. We maken er iets van. Ben nu penningmeester van de American Student Union. Ik hoop dat niemand erachter komt! Moeder is erg vijandig. Vindt dat ik niet vrouwelijk genoeg ben.'
Over het uiterlijk van Highsmith is vaak geschreven, of eigenlijk over de transformatie die ze doormaakte. Als studente was zecute as a button. Als oudere vrouw nadrukkelijk niet. Zoals eminente letterkundige Terry Castle een paar jaar terug - niet heel letterkundig - opmerkte in deLondon Review of Books: 'Hoewel ze hartverscheurend knap was in haar jeugd, zag ze er als een dronken gargouille uit tegen de tijd dat ze stierf; rubberig, bloeddoorlopen, zo gerimpeld dat haar gezicht lijkt in te soorten, een vervaarlijk experiment van diy zelf-inmaken.' Dat klinkt seksistisch - is het ook - maar veel critici hebben haar transformatie opgevoerd als een lichaam-en-geest-metafoor.
Later in haar leven werd Highsmith bitter, ruziezoekend, haatdragend, iemand die lachte om de holocaust, die er een sport van maakte wiggen te drijven tussen vriendschappen. Alsof dat in haar uiterlijk terug te zien moest zijn. Biograaf Joan Schenkar(The Talented Miss Highsmith, 2009) citeert Chanel: op je twintigste heb je het gezicht waarmee je bent geboren, op je vijftigste het gezicht dat je hebt verdiend.
Haar dagboeken zijn in 2021 gepubliceerd. Ze zijn, simpel gezegd, geweldig. Vol leven, vol hardop nadenken over kunst, literatuur, over seks, over gender, over Amerika, de wereld. Ze schreeuwen erom in de Privé-domein-reeks uitgegeven te worden. Vanaf de eerste notitie in 1941 is dat volle leven bijna niet bij te houden. De ene affaire na de andere, vaak met iets oudere vrouwen, met kunstenaressen, met actrices. Met mannen ook, soms. Relaties die steevast in tranen en gebroken servies eindigen.
17 december 1941:'Geen man mag een vrouw. Hij is of verliefd op haar, of ze irriteert hem.'
21 december 1941:'Seks moet men doen of in withete passie of met het grootst mogelijke gevoel voor humor. Techniek is slechts een zaak van de verbeelding van de ander. Een talent dat mannen niet bezitten.'
23 februari 1942:'Onoprechtheid: kunstenaars zijn de meest onoprechte mensen. Dat moeten ze wel, zolang ze werken. Een moordenaar, een dichter, een overspelige, een verrader, een ontdekker, een kind, eensavant. Ze zijn deze rollen afwisselend allemaal, en zijn op zichzelf niets. Ze zijn hun eigen doek, een palimpsest van alles wat ze creëren, en wanneer ze niets creëren, zijn ze slechts een vieze vlek op een doek.'
18 maart 1942:'Het meest saillante aan deze eeuw is de inwisselbaarheid van het individu, van het bewustzijn, van de absentie van onze droom van grootheid, nobiliteit en lot.'
7 mei 1942:'Misschien wacht er een meisje, een kus in het duister, een gefluisterde belofte, de zon in het park op de zwanen in het water, een baan voor mij en een baan voor hem, de wapperende vlag dapper en vrij voor eeuwig, en opnieuw en opnieuw de knappe jongen die het lieve meisje ontmoet en al de lieve liefde achternagezeten en gevangen. Het zal allemaal wel goed zijn, Gods wil geschiede, maar ik zie het niet gebeuren. Het zal me niet gebeuren. Ik zie het gewoon niet.'
13 mei 1942:'Ja, misschien is seks mijn literaire thema - aangezien het de grootste invloed op me heeft - zoals het zich manifesteert in onderdrukking en ontkenning, en wellicht, de grootste invloed op mij, zijn mijn mislukkingen het gevolg van die ontkenning in lichaam en geest, wat in feite een ontkenning van seks is.'
22 mei 1942:'Belangrijkste feit tot op heden ontdekt: dat leven een tragedie is voor mensen die voelen, en een komedie voor mensen die denken. De meeste mensen doen geen van beide.'
27 september 1945:'Er is zo weinig voor nodig, zo weinig toewijding, blijkbaar om een meisje of een vrouw van haar doorsnee bourgeoiswereld naar die van de homoseksualiteit te drijven. Waarom doen ze dit? Ik moet het ontdekken.'
11 oktober 1945:'Eenzaamheid is interessanter dan liefde. En wie trouw is aan zijn eenzaamheid, is trouwer dan welke geliefde ook.'
9 september 1947:'Een brok angst in mijn keel. Het slijm van het twintigste-eeuwse New York, het onophoestbare.'
Wat doorklinkt in haar dagboeknotities is hardheid, maar ook wanhoop en eenzaamheid, gedreven door een onvermogen zichzelf te willen zijn. Ze kan en wil zichzelf niet bij haar seksualiteit neerleggen. Dus saboteert ze haar relaties, liegt ze, bedriegt. Ze lijkt vrouwen te verwijten dat ze vrouwen zijn, haar vrienden noemden haar een 'vrouwenhatende lesbienne' (en dat waren dan haar vrienden). Biograaf Schenkar zegt: 'Haar probleem met liefde was nabijheid. Ze kon levenvoorliefde, maar kon niet levenmetliefde.'
Ze begint de afstand tot zichzelf te cultiveren. Ze kleedt zichzelf, zegt ze, alsof ze een kostuum aantrekt. Ze bestelt haar kleding per post,
bij Brooks Brothers: mannenkleding. Maar ze ontdoet zich niet alleen van haar gender, ze creeert alternatieve realiteiten; ze vervalst brieven, vervalst handschriften, ze verkleedt zich zodat ze niet herkend kan worden, ze schrijft zich in hotels in onder pseudoniemen, liegt tegen vrienden aan de telefoon over waar ze is.
Stap drie: word een schrijver.Haar dagboek zit vol met uitbarstingen over het schrijverschap, over de moeite haar ideeën op papier te krijgen, over het verlammende zelfbewustzijn dat ze ervaart.
23 februari 1942:'Leviathan! Zou ik mijn eerste boek willen noemen. Het zou lang en diep en wijd en hoog moeten zijn. Dik en rijk ook, net als Amerika. Niets van het denkende, vierentwintig-uur-in-een-slaapkamer-achtige voor mij. Ik zou heel precies moeten uitweiden. Langzaam lezen en snel, snel schrijven en langzaam, want een roman heeft geen vaststaand tempo nodig.'
16 juni 1942:'Sprak vandaag meneer Shawn vanThe New Yorkerom vijf uur. Een wonderlijk eerlijk, oprecht, bescheiden figuur. Wil mijn spul lezen & overweegt me als junior verslaggever. Het leven is interessant, maar komt over als een doolhof vol proeven en bestraffingen. De enige echte beloning zal aan het einde komen. De dood? Een weelderig symbool!'
28 maart 1945:'Geen genot is vergelijkbaar met dat van de kunstenaar die goed werk heeft geleverd. Geen bevrediging of genoegen kan ertegenop. God bezoekt de kunstenaar persoonlijk, maar naar mensen kijkt hij slechts.'
18 juli 1945:'Stop je angst in al je woorden, schilder portretten van je vijanden, maak prozagedichten van je zorgen, twijfels, haten, ongemak, om ze te verslaan en op ze te klimmen.'
22 augustus 1945:'Iedereen adviseert me een roman te schrijven. Ik wil het! Ik wil het!'
18 december 1946:'Soms is schrijven net alsof iemand je ziet huilen op de uitvaart van een vriend.'
Het eerste boek is er in 1950,Strangers on a Train. Het verhaal van twee onbekenden die tijdens een treinreis tegen elkaar klagen over de promiscue vrouw van de een (Guy) en de vreselijke vader van de ander (Bruno). Weet je wat we moeten doen, zegt Bruno; als jij nou mijn vader vermoordt, en ik jouw vrouw, dan lijken het motiefloze moorden en heeft de politie geen idee hoe ze die moeten oplossen. Unheimisch geintje, denkt Guy, maar opeens wordt zijn vrouw gewurgd aangetroffen... Nog geen twee maanden na het verschijnen koopt Alfred Hitchcock de filmrechten.
Het is niet zo dat het succes van haar roman - en de geldstroom die erop volgt - voor rust zorgt. Het leven gaat nog steeds van drama naar drama, van liefde naar scheiding, maar dan op mooiere plekken; Zuid-Frankrijk, Venetië, Londen. Ze verhuist continu, overnacht bij vrienden. Een geliefde doet een zelfdodingspoging. Haar romanThe Price of Salt, die later verfilmd werd alsCarol(2015), wordt door haar uitgeverij geweigerd omdat hij over een liefdesrelatie tussen twee vrouwen gaat - dat kan Amerika in de jaren vijftig niet aan, zegt de uitgeverij. Wanneer ze de roman toch uitbrengt onder het pseudoniem 'Claire Morgan', bij een andere uitgeverij, verkoopt de roman onder de toonbank enorm; Amerika in de jaren vijftig kan het dus wel degelijk aan. Maar de schrijfster blijft worstelen, drinkt veel, mijmert over zelfdoding, ziet zichzelf als mislukking.
14 februari 1953:'Mijn grafschrift: hier ligt iemand die zijn kans verprutste.'
4 februari 1954:'Mijn leven kent geen moraal - ik heb niks - behalve: "Sta op en slik het maar." De rest is sentiment.'
22 april 1954:'Wanhoop. Iets neemt me in zijn bezit. Het is vreemd. Zo sterk en waarachtig en optimistisch dat het tot me doordringt dat ik daadwerkelijk gek ben. (...) Op dit moment ben ik dakloos, meelijwekkend, mijn bezittingen - overal en nergens, mijn liefde is weg en tegelijk, nog erger, niet écht weg; ze tergt me. Mijn kaak is opgezwollen door een ontstoken tand en vele, vele andere lichamelijke ongemakken die me herinneren aan De Dood, de laatste veroveraar.' En dan is het 12 mei 1954: 'Ik ben gelukkig - na alles. Ben heel erg gelukkig werkende aan mijn nieuwe boek,A Month of Sundays. Ik ben nog nooit ergens zo van overtuigd geweest (...) De zinnen schieten de pagina's in als spijkers. Het is een gelukzalig gevoel.'
A Month of Sundayswas de oorspronkelijke titel van het boek datThe Talented Mr. Ripleyzou worden.
Natuurlijkerwijs is dan stap vierde kunst om al het voorgaande samen te ballen. Highsmith maakte van Tom Ripley een weeskind, maar gaf hem een tante die hem brieven stuurt waarin ze hem op zijn tekortkomingen wijst (check). Hij vult zijn dagen met kleine oplichterijen, hij vervalst brieven (check), gebruikt als vanzelfsprekend andere namen (check), voelt geen enkele morele verplichting naar de waarheid (check).
Zijn grootste slachtoffers zijn gewillig. Ze nodigen de wolf uit om hun kippenhok binnen te stappen. Meneer en mevrouw Greenleaf, mensen van stand, maken zich zorgen om hun zoon
Dickie, die al jaren aan het nietsnutten is aan de Amalfikust. Hij zou tegelijk met Tom gestudeerd hebben - zou Tom niet naar Italië kunnen gaan om Dickie te overtuigen naar huis te komen? Tegen betaling natuurlijk!
Eenmaal aan de elegante kust van Italië valt Tom direct voor Dickie. Maar het is geen eenduidig vallen, zijn erotische obsessie voor Dickie zou hij nooit erkennen (check), maar hij begint wel direct wiggen te drijven tussen Dickie en diens vrienden (check) om hem voor zichzelf te hebben. Dat Dickie - charmant, gul, naïef, allemaal eigenschappen die Tom niet heeft - zijn hersens ingeslagen krijgt wanneer hij zegt genoeg te hebben van Tom, is niet zozeer Toms wraak. Je kunt het beter zien alsof Tom moordt om zijn relatie met Dickie overeind te houden, en niet te laten uitdoven. Hij eist hem op.
Dit is wat de eerste helft van het boek extra intens maakt; het is een liefdesverhaal.
Ripley is altijd een droomvan een rol geweest, omdat Ripley zelf een acteur is. De eerste Ripley-verfilming wasPlein Soleil, uit 1960, door de Franse regisseur René Clément. Een spannende film, maar geen Ripley. De titelrol was voor Alain Delon, een man die simpelweg te knap was om een Ripley-achtige te zijn - met die jukbeenderen, met die vossengrijns zou hij zich nooit als iemand anders kunnen voordoen, hij zou altijd Alain Delon zijn. Dickie Greenleaf zou hém willen worden, niet omgekeerd.
Anders dan inPlein Soleilwas het homo-erotische niet te missen in de verfilming (1999) door de Britse Anthony Minghella, al was het maar omdat deuomoin kwestie Jude Law was als Dickie. Law in volle glorie: blond, bruin, hagelwitte glimlach, wadend in een warm bad charme en charisma, in de meest moeiteloos elegante kleren, slenterend door een kustplaatsje dat niet harderdolce far nientehad kunnen schreeuwen als het in neonletters op de hellingen stond. Hij is, zou je nu zeggen, in zijn eentje een helevibe. Sterker nog, dat is deel van de nalatenschap van de film: in duizend-en-één filmpjes en memes voeren mode-experts Laws Dickie op als het toonbeeld van oud-geld-chic.
Maar het is ook hoe Law speelt. In andere films is hij vaak een gevaar, maar als Dickie is hij zacht. Zoals Tom aardig gevonden wil worden, zo wil Dickiepleasen. Hij kan niet afstappen van zijn zelfbeeld als charmante, gulle mensenvriend, zelfs niet wanneer hij snapt dat Tom iets duisters onderdrukt.
Ripley was Matt Damon, de typische nondescripteall American, gemaakt om soldaten en astronauten en cowboys te spelen. Hier lag een film lang de onzekerheid boven op zijn frisse gezicht. Een ijverig gezicht; ijverig om aardig gevonden te worden, om mee te mogen lachen, om toegelaten te worden tot het milieu van Dickie. De pijnlijkste, gruwelijkste, meest hartverscheurende scène is niet die waarin hij Dickie doodslaat, maar een eerdere waarin Dickie hem betrapt terwijl hij Dickie's kleren draagt en doet alsof hij hem is. Tom danst door de hotelkamer, zingt met een klassieker mee, zet Dickie's hoedje op en schrikt zich rot als hij Dickie in de spiegel hem ziet aanstaren:
'Wat doe je?'
En Toms eerste reactie is wegspringen achter een staande spiegel. Alsof hij naakt is en decent wil blijven. In feite is hij ook naakt - niet eerder heeft Dickie hem zo rauw betrapt op wie hij echt is.
(In het boek is het nog pijnlijker, omdat Dickie meteen zegt dan hij één ding duidelijk wil maken: hij is niet queer. Het is vooral zo pijnlijk omdat de romance tussen de twee zo beloftevol onuitgesproken was - Dickie verbreekt die illusie keihard.)
Als je wil weten hoe je als kijker in de wedstrijd staat is het een goede graadmeter of je hem Ripley of Tom noemt. Als Matt Damon ben je eerder geneigd hem Tom te noemen, je ziet hem als kind dat eenmaal afgewezen om zich heen gaat slaan. In de nieuwe Netflix-versie van regisseur en scriptschrijver Steven Zaillian is Ripley wel echt Ripley. Er is niks kinderlijks aan hem. Andrew Scott speelt hem, bijna twintig jaar ouder dan Damon toen.
De serie, gefilmd in schitterend zwartwit, begint in New York. Zaillian (een man met een waslijst aan grote filmscripts op zijn naam:Schindler's List,Moneyball,Clear and Present Danger) neemt zijn tijd om het verhaal op te bouwen. Ripley woont op een kamer vol vochtplekken, met open bedrading, je kunt de afvoer door zijn slaapkamerwanden heen horen. Hij ziet eruit alsof hij zijn haar moet wassen. Hij is zeker geen meesteroplichter, zijn valse handtekeningen worden door de bank gewantrouwd. Pas wanneer de familie van Dickie contact opneemt komt er een gewillige prooi zijn kant op.
Aanvankelijk is het Bourdieu voor beginners: hoe eigen ik me het culturele kapitaal van mijn meerderen toe? Bij vader en moeder thuis schieten Ripleys ogen over de muren, naar de schilderijen, de ornamenten. Van mevrouw Greenleaf moet hij bij een kleermaker een kamerjas uitzoeken om aan Dickie cadeau te geven. Hij wijst er eentje aan: 'Die kastanjebruine'.
'Bordeaux', corrigeert de verkoper hem.
Als Dickie de kamerjas later uitpakt moet hij bijna lachen. Typisch mijn moeder, zegt hij. Wie anders zou zo'n lelijke kamerjas uitkiezen? En je ziet de grote ogen bij Ripley:dus dit is de smaak van chique mensen.
Bourdieu noemde de wisselwerkingtussen economisch kapitaal en cultureel kapitaal onze 'habitus'. Die bepaalt wat we chique en wat we ordinair vinden, hoe we ons kleden, hoe we praten, hoe we omgaan met kunst, cultuur, opleiding, geloof, politiek. Dit is waar we naar verwijzen wanneer we het over een Ripley-achtige hebben; we zien iemand voor ons die een habitus binnendringt. Het bepaalt ook waarom zoveel lezers en kijkers Ripley stilletjes toejuichen, waarom het zo pijnlijk is om hem in Dickie's kleren betrapt te zien - omdat je zijn armoede ziet, zijn streven begrijpt, of omdat we ons allemaal weleens Ripley wanen, ongemakkelijk in een andere habitus.
Omgekeerd kun je die habitus ook zien als de reden dat Dickie zo'n makkelijke prooi is: hij heeft zoveel sociaal, economisch en cultureel kapitaal dat hij zich niet kan voorstellen dat iemand anders dat niet heeft. Hij is te verwend om de wereld te zien zoals die is. Anders gezegd, verdient hij het niet een beetje om misbruik van gemaakt te worden?
Wanneer ze een meisje tegenkomen dat op de straatstenen ligt, helpt Dickie haar overeind. Ze zegt dat ze is overvallen, waarop Dickie haar veel te veel geld voor een taxi geeft. 'Je wordt opgelicht', zegt Ripley terwijl de taxi wegrijdt. Dickie is alleen maar verbaasd.
(In het boek is de scène net anders, net naargeestiger; halfdronken en zingend lopen Dickie en Tom een meisje in een donker straatje omver. Ze helpen haar overeind en geven haar geld voor een taxi. 'Weet je wat de meeste Amerikanen zouden hebben gedaan?' zegt Ripley. 'Haar verkrachten.' Dickie hoort het niet eens.)
Zoals gezegd, je kunt Ripley Ripley noemen of Tom. De eerste helft is Ripley nog Tom te noemen. De tweede helft gebeurt er iets. Highsmith voegt in feite een nieuw perspectief toe, wanneer de vrienden van Dickie naar hem op zoek gaan, en door obers en hotelconciërges steeds weer naar Ripley worden doorverwezen. Ze kijken naar hem, zien hoe hij zijn haar anders heeft gekamd,zoals Dickie;zijn hoed op een bepaalde manier draagt,zoals Dickie. Waarschijnlijk las Highsmith Bourdieu nooit, maar wel las ze Freud, al vanaf haar jongere jaren. Voor de vrienden van Dickie moet Ripley een variant zijn op een van de door Freud beschreven naarste terugkerende dromen - die waarin je thuis bent met je ouders, alleen je huis is niet écht je huis, en je weet zeker dat je ouders niet écht je ouders zijn. De ultieme nachtmerrie.
Niet voor Highsmith. Ze schreef nog drie boeken over Ripley. Niet haar beste boeken, zei ze later, maar Ripley was wel 'haar beste creatie', die het dichtst bij haar hart stond. Als ze kon kiezen, koos ze de kant van de nachtmerrie.
Ripleyis nu te zien op Netflix
...