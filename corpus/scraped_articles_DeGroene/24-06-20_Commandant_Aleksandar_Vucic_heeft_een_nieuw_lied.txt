Commandant Aleksandar Vucic heeft een nieuw lied

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
20 juni 2024
Belgrado -'De vlag wappert, samen voeren we de strijd, samen als één, broeder voor broeder, naast Aleksandar, onze commandant', zingt de jonge Servische zangeres Ana Jovanovic op een vrolijke beat. De videoclip van haar nieuwe pophitSrce Milobegint met de brullende stem van de Servische president Aleksandar Vucic die epische verzen van de dichter Njegos voordraagt, een drone-shot over de heilige St. Sava Kathedraal, beelden uit Kosovo, biddende vrouwen in orthodoxe kerken, en sterke mannen die met grote Servische vlaggen zwaaien.
Jovanovic' broer, de voorzitter van de jeugdtak van Vucic' Servische Progressieve Partij (sns) in Nieuw-Belgrado, schreef het lied speciaal voor de nationalistische bijeenkomst van de 'All-Serbian Assembly', die op 8 juni in Belgrado plaatsvond. Duizenden Serviërs uit Bosnië en Herzegovina, Montenegro, Noord-Macedonië, en Kroatië reisden met hun politieke leiders naar Belgrado om het 'Servierschap' en de 'Servische wereld' te vieren. Vucic ontving bijvoorbeeld de Bosnisch-Servische leider Milorad Dodik, die net in het Kremlin op bezoek was geweest. Het belangrijkste thema van de vergadering dit jaar: de recent aangenomen VN-resolutie waarin is besloten de Srebrenica-genocide - waar meer dan achtduizend Bosnische moslims door de troepen van Ratko Mladic werden vermoord - jaarlijks te herdenken.
De muzikale ode aan Vucic werd een veelbesproken gespreksonderwerp in de Servische media. 'Het zal vast een hit worden', voorspelde televisiepresentator Jovana Jeremic bij de zondagochtendshow van de regeringsgezinde televisiezender TV Pink. Journalisten van onafhankelijke kranten zoalsDanasmaakten het 'strijdlied' voor 'commandant Aleksandar Vucic' belachelijk. 'De eerste echte zomerhit is er hoor', sneertDanas-columnist en schrijver Marko Vidojkovic bijvoorbeeld. Volgens andere journalisten vanDanasgaat het om 'een belachelijke poging' van Vucic, om 'een persoonlijkheidscultus te vormen'.
Het is overigens niet de eerste keer dat de populistische pophits die Vucic bejubelen de Servische hitlijsten halen, zegt Aleksandar Matkovic, onderzoeker aan het Instituut voor Economische Wetenschappen in Belgrado en lid van de pro-Europese groen-linkse oppositiepartij zlf. De Servische samenleving is sterk verdeeld tussen pro-Russische en pro-westerse kiezers, en de sns wil aantrekkelijk blijven voor beide groepen. En dus zwengelt de partij vooral het nationalistische sentiment aan met pompeuze songs,
verzucht Matkovic, die moe is van de 'goedkope soapopera' propaganda-spelletjes van de sns.