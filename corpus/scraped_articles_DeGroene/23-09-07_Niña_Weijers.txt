Niña Weijers

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
7 september 2023
De trottoirs van New York waren bezaaid met lijken: bruine mot-achtige wezens met vleugels die geopend rood-zwart gespikkeld bleken. Met honderden, duizenden, lagen ze dood of stuiptrekkend voor de ingangen van de Gucci- en Dior-winkels aan Fifth Avenue. Men leek dit heel gewoon te vinden, niemand bleef, zoals ik, staan om dit verbijsterende slagveld nader te bekijken.
Ik moest denken aan die laatste scène vanMagnolia,waarin de kikkers met bakken uit de lucht vallen, en natuurlijk ook aan HitchcocksThe Birds;aan die ene mot waarvan Virginia Woolf, vol ontzag voor zowel het leven als de dood, de laatste minuten optekende in de paar onvergetelijke alinea's vanThe Death of the Moth -al was deze massa-extinctie op een bewolkte middag in augustus van een andere orde, eentje die toch meer gelijkenissen vertoonde met de manier waarop Werner Herzog over het oerwoud zei: 'Ik zie ontucht en verstikking en stikken en gevechten om te overleven en groeien en wegrotten (...) De bomen hier voelen zich ellendig, de vogels voelen zich ellendig. Ik denk niet dat ze zingen, ze schreeuwen het uit van de pijn.'
Anyhow:de creperende schepsels die zo achteloos werden vertrapt door winkelaars van Saks en Cartier bleken gevlekte lantaarnvliegen, een invasieve insectensoort die was meegelift vanuit China. De gevlekte lantaarnvlieg was voor het eerst opgedoken in Pennsylvania in 2014 en had daar binnen de kortste keren een spoor van vernieling aangebracht bij fruittelers en wijnboeren, van wie ze ongenadig de bomen en planten leegzogen om zelf honingdauw af te scheiden - het zoete plakkerige spul dat weer andere insecten trekt en een schimmelachtige substantie kan vormen die de fotosynthese belemmert. Het ontbrak in de VS volledig aan natuurlijke vijanden, waardoor de soort zich in schrikbarend tempo had kunnen vermenigvuldigen. Door de zachtere winters konden hun eitjes overleven en in het voorjaar uitkomen.
Deze gevleugelde verschijningsvorm, las ik, was hun laatste levensfase. Ik stond alsnog voor een raadsel.Why here,op de stoepen van Fifth Avenue? En waarom gingen ze allemaal tegelijk dood? Hadden ze zich geen raad geweten met hun nieuwe vleugels, en waren ze per ongeluk aan komen vliegen vanuit Central Park? Hadden ze collectief de Kool Aid gedronken? Was dit waar iedere invasie uiteindelijk op moest uitdraaien?
Klimaatverandering, globalisering. Voor de hand liggende parallellen en symbolieken drongen zich op -het is makkelijker je het einde van de wereld voor te stellen dan het einde van kapitalisme,enzovoort. Ik had er geen zin in, ik dacht dit soort dingen aan de lopende band en ik schoot er niks mee op. Beelden, contrasten. Ik was zoals al die personages die hedendaags gesitueerde romans bevolkten: ze konden niet in een wereld leven die níet werd geteisterd door klimaatrampen, en waren net als wij allen verplicht om daar op z'n minst een paar gesprekken en gedachten aan te wijden. Zelfs bij Lorrie Moore, een schrijver in staat tot een stuk meer dan de meesten, kwamen de hoofdpersonen uit haar laatste romanI Am Homeless if This Is Not My Home(erg goede titel) - een wandelend lijk op roadtrip met haar levende ex-geliefde - niet verder dan een paar obligate dialogen over de absurditeit van dit alles.
Misschien lag het aan mijn gemoed. Ik was al weken bezig de filmBarbiete haten zonder hem te hebben gezien, en elke duiding leek me een verspilling van de moeite. Ik wist zeker dat ik zou gaan gillen als ik nog meer mails ontving over pas verschenen (intelligente/ gedurfde/ taboe doorbrekende) boeken over moederschap,misschien is het wat voor jou?Ik putte geen vreugde uit rondlopen in boekhandels. Alle boeken leken me ongeveer hetzelfde, en hoe dan ook waren het er veel te veel: al die vrolijk gekleurde kaften, al die aanbevelingen van steeds weer dezelfde club schrijvers, al diemaster pieces,de herhaling van steeds weer dezelfde vormgevingstrucjes.
Ik was natuurlijk zelf het probleem. Ik keek met oude, vermoeide ogen naar de wereld en wat ik zag was oud en vermoeid - en massaal stervend.
Op de website van Central Park las ik dat het normaal gesproken verboden is om'wildlife'te doden, maar dat voor de gevlekte lantaarnvlieg éénmalig een uitzondering wordt gemaakt: als je er een ziet, stond er, vertrap hem dan alsjeblieft. Ik keek naar de overdaad van hulpeloos leven onder mijn voeten, voelde naast walging plotseling ook mededogen, en besloot dat de wolkenkrabbers voorlopig niets te vrezen hadden van de invasieve soort.
'Gaat het om leven scheppen of om dood scheppen?'
Annie Dillard,Pelgrim langs Tinker Creek