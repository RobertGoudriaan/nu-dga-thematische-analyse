'Waarom is verandering zo bedreigend?' Angst Socioloog Cynthia Miller-Idriss

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
10 oktober 2024
De Amerikaanse socioloog Cynthia Miller-Idriss onderzoekt hoe de extreme marge en de mainstream elkaars ideeën overnemen. Ze kijkt daarbij vooral naar de virtuele ruimte, waar het gemakkelijker is om zonder verdere gevolgen anderen te intimideren en bedreigen.
Je staat bij een stoplichtte wachten tot het fietsje op groen springt en analyseert in de tussentijd de stickers op een lantaarnpaal. Voor je zit een man op een scooter die een T-shirt draagt van een merk dat je vaag herkent. Je trapt door en ziet met een half oog graffiti onder een brug. Zodra je thuis bent klap je je laptop open, en scroll je door X.
Om extreme content in je gezichtsveld te krijgen, hoef je alleen je ogen te openen en de hondenfluitjes te leren herkennen. De Amerikaanse socioloog Cynthia Miller-Idriss schrijft over hoe ideeën die zich verbergen in de marge, hun weg naar de mainstream vinden. Op die manier worden extremistische ideeën in verhullende vorm langzaam genormaliseerd.
Kleding, memes, muziek, kookvlogs, sportscholen; de hoogleraar aan de American University in Washington komt op de meest verrassende plekken hondenfluitjes tegen. In haar recent gepubliceerde boek,Hate in the Homeland,schrijft ze niet alleen over hoe mensen extreme ideeën in hun dagelijks leven tegenkomen, maar ook over hoe die ideeën gewone mensen mobiliseren om over te gaan tot gewelddadige actie.
Volgens Miller-Idriss heeft een golf van rechtse kandidaten gezorgd voor gewenning aan racistische retoriek. Daarnaast zijn we volgens haar ook deels door de onlinewereld ongevoeliger geworden voor aanstootgevende berichten. Ze legt uit dat bijvoorbeeld veel van de Republikeinse ideeen geworteld zijn in angst.
'Wat je bij Donald Trump en andere populisten ziet, is dat angst zaaien bewust wordt ingezet om kiezers op een bepaalde manier te laten stemmen. Steeds meer Amerikanen zijn bereid om politiek geweld te steunen.' Uit peilingen blijkt dat slechts een derde van de Republikeinen de verkiezingsuitslagen vertrouwt als Donald Trump verliest.
'Angst voor verandering of vooruitgang, angst om vervangen te worden, angst voor de afbraak van de genderbinariteit, en die vreselijke angst voor de ontmanteling van het patriarchaat', zegt Miller-Idriss via een videoverbinding. 'Angst dat iets van je wordt afgepakt of afgenomen. Angst voor verlies. En dan komen specifieke angsten tot uiting in anti-transretoriek, de angst dat kinderen iets wordt aangedaan, angst en morele paniek rondom homoseksualiteit.'
Er ontstaat dan een wij-versus-zij-denken dat de ander positioneert als een existentiële bedreiging. 'Van jezelf, je familie, je manier van leven, of wat jij ziet als beschaving. Dat gaat allemaal over angst. Er wordt ingespeeld op angst voor verlies. De marge doet dit, maar de mainstream ook. De verhalen worden dan erg gevisualiseerd, zoals de absurditeiten rondom het eten van huisdieren. Dat is ook angst.' Miller-Idriss verwijst hier naar het debat tussen vicepresident Kamala Harris en voormalig president Donald Trump, waarin Trump beweerde dat huisdieren in Springfield, Ohio, 'door misdadige illegalen' zouden worden opgegeten.
'Zondebokken en complotten ontstaan zowel organisch, van onderop, als opzettelijk, van bovenaf. Mensen komen online verhalen en retoriek tegen, maar tegelijkertijd weten politici dat die heel effectief zijn.'
HetPolarization and Extremism Research and Innovation Lab,waar Miller-Idriss directeur van is, hield een nationale enquête om te testen waar het meest saillante stukje propaganda zit. 'Als je kijkt naar antivax of vuurwapenpropaganda, springt propaganda over veiligheid het meest in het oog. Acht procent van de jonge mensen (tussen de veertien en dertig jaar oud) denkt dat ze wapens nodig hebben om zichzelf te kunnen beschermen tegen de overheid. Veiligheid is een fundamentele menselijke behoefte. De keerzijde ervan is angst. Inspelen op wat te maken heeft met veiligheid zoals criminaliteit, vaccinaties of immigratie, is een effectieve strategie voor politici én voor extremisten.'
Terwijl ze het manuscript van haar nieuwste boek afrondde, begon Miller-Idriss voor een'cleansing of the soul'weer met het lezen van poëzie. Hoognodig om de duistere resultaten uit haar nieuwe boek (dat volgend jaar verschijnt) te verwerken. Zoals de relatie tussen mensenhandel voor seksuele exploitatie en extremistische groeperingen. In dit nieuwe boek kijkt ze juist naar hoe ideeën die stevig in de mainstream zitten verankerd - zoals vrouwenhaat - geweld in de marge inspireren.
U heeft weleens gezegd dat u per ongeluk een deskundige bent geworden op het gebied van extreem-rechts, omdat u vroeger in het onderwijs werkte. Hoe zijn die twee werelden bij elkaar gekomen?
'Ik zou willen dat meer mensen op dat kruispunt werkten! Ik ben altijd geïnteresseerd geweest in de ruimtes en plaatsen waar mensen tijd doorbrengen, en hoe ze dan in die ruimtes met ideeën in aanraking komen.
In Duitsland heb ik onderzoek gedaan naar jongemannen die moeite hadden om zich aan te passen aan de volwassenheid. Ik werkte samen met maatschappijleerdocenten die zagen hoe steeds meer van hun leerlingen met zichtbare neonazistische tekens het lokaal inliepen: gladgeschoren hoofden, bomberjacks en kistjes.Wat ik toen onderzocht waren interventies in het onderwijs tegen heroplevend rechts-extremisme. Eigenlijk werd ik toevallig een expert.
Tijdens veldwerk in Berlijn interviewde ik veel jongemannen, dat is 25 jaar geleden. Ik herinner me dat ze vaak klaagden over de geur op straat. Die vonden ze "buitenlands". Dan ging het over Kreuzberg, een wijk waar veel Turken wonen, met veel Turkse restaurants waaruit eetgeuren komen. Daar klaagden ze over en dat vond ik heel interessant. Die restaurantgeuren voelden voor hen bedreigend als ze door de straat liepen, omdat het niet de geuren waren waarmee ze waren opgegroeid. Inmiddels wordt de geur van döner kebab bijna net zo Duits gevonden als die van schnitzel.
Het doel van het onderzoekslaboratorium dat ik leid, is preventie van radicalisering. Dit doen we door na te denken over de rol van leerkrachten, ouders, geestelijke verzorgers en coaches. Ik bevind me dus nog steeds op dat kruispunt. Angst voor verandering, dat is een thema dat al die jaren terugkeert. We begrijpen nu inmiddels wel dat mensen bang zijn voor verandering, maar waarom voelt verandering voor hen zo bedreigend?'
U onderzoekt de ruimtes waarin mensen veel tijd doorbrengen, en u beschrijft net een heel primaire zintuiglijke waarneming: geur. Nu brengen mensen veel van hun tijd online door. Wat gebeurt er dan?
'Als je in een ruimte bent zonder lichamelijkheid, dan wordt de verbale aanroeping van het lichaam belangrijker. Dus er komen bijvoorbeeld steeds meer bedreigingen die het lichaam aanvallen. Of iemands uiterlijk wordt beledigd op een misogyne manier. Het roept een lichamelijkheid op die je online anders niet hebt. Geur doet dat, enanimal slurs (schelden met dierentermen - og)ook. Er zijn bepaalde dingen die ervoor zorgen dat virtuele ruimtes fysiek aanvoelen.'
Onlangs zette Miller-Idriss voor het eerst eenvirtual reality-bril op. De instellingen stonden per ongeluk nog ingesteld op de omvang van haar veel grotere man. Nietsvermoedend stapte ze de virtuele boksring in. Een man, vele malen groter dan zijzelf, liep met handen opgetrokken in bokshouding op haar af. Het spelletje begon. 'Ik kreeg een knoop in mijn maag en voelde me paniekerig', vertelt ze. 'Het duurde tientallen seconden voordat ik me realiseerde dat ik die bril gewoon af kon zetten.'
Volgens haar is dit precies een van de redenen dat online bedreigingen met verkrachting zo effectief zijn om angst te zaaien. 'Het is een bedreiging tegen je lichaam, waardoor je fysieke aanwezigheid oproept in een virtuele ruimte.' De verbinding tussen fysieke reacties en virtuele plekken worden steeds belangrijker, is haar overtuiging.
Een vergelijkbare gebeurtenis deed een paar jaar geleden in de gamewereld veel stof opwaaien. Meta bracht de bètatest van hetvirtual reality-spelHorizon Worldsuit, waarin een vrouw virtueel werd betast door een andere speler. De vraag wie verantwoordelijk is voor de veiligheid binnen een spel kwam op scherp te staan. En als iemand de regels overtreedt, moet diegene dan in de virtuele of de fysieke wereld worden gestraft? In de online-werkelijkheid is er geen instantie die de veiligheid van mensen garandeert.
Het vrouwelijke slachtoffer deelde online een bericht, waarin ze uitlegt dat ze zich in de VR-ruimte extra alleen voelde omdat andere spelers de gebeurtenis steunden. Hoewel het incident in een virtuele ruimte gebeurde, had het in de fysieke werkelijkheid effect op haar.
Dus het soort dreigementen is veranderd omdat de virtuele ruimte belangrijker is geworden?
'Absolutely!Ik denk dat de hoeveelheid bedreigingen met verkrachting een goed voorbeeld is. Het is veel aannemelijker dat iemand een verkrachtingsbedreiging doet op een anoniem online forum dan tijdens een ruzie op een ouderavond, toch? Laat staan in de fysieke wereld, maar iemand stuurt dat ook niet zomaar in een persoonlijk whatsappje. Dit wordt ook wel deonline disinhibition effectgenoemd.'
Psycholoog John Suler schreef in 2004 voor het eerst over dit zogenaamde online-ontremmingseffect. Hij ontdekte dat cliënten zich bij online therapiesessies vaak intenser en ongeremder uitten dan tijdens fysieke therapiesessies. Dit wekte in eerste instantie een gevoel van bevrijding en euforie bij de cliënten op. Toch voelden sommigen zich achteraf beschaamd of hadden ze spijt van hun ongeremdheid, waardoor ze niet meer terugkeerden naar een tweede sessie.
Dit fenomeen treedt dus ook in als mensen zich online anders gedragen dan offline. Er is sprake van toxische ontremming wanneer deze ongeremdheid zich online uit in boosheid, haat, bedreigingen of grofheid. Individuen gaan online op zoek naar perversie, misdaad en geweld, terwijl ze dat offline niet zouden doen. Suler vroeg zich af: waarom gedragen deze cliënten zich online zo anders? Hij beschrijft de redenen hierachter in een academisch onderzoek. Wanneer online ook samengaat met anonimiteit, voelen internetgebruikers zich niet alleen minder kwetsbaar of openbaar, maar stelt het hen ook in staat om hun online handelingen los te koppelen van hun echte identiteit. Hun online profiel koppelen ze dus niet meer volledig aan zichzelf. 'Mensen kunnen hun online leven zien als een soort spel met andere regels, normen en waarden dan in hun dagelijkse leven', schrijft Suler in zijn artikel.
Bovendien kunnen de reageerders ook nog eens anoniem zijn. Geen oogcontact, geen gezichten. Een soort emotionelehit-and-run.Ze plaatsen hatelijke teksten en verdwijnen daarna weer van de plaats delict - zo vermijden ze confrontatie met wat ze hebben gedaan en ontlopen ze kritiek op hun gedrag.
Schiet het huidige beleid rondom het bestrijden van extremisten tekort, nu het dreigingsbeeld is veranderd?
'De grootste voorspeller van steun voor politiek geweld in de landen waar hier onderzoek naar is gedaan, is vijandig seksisme. Vrijwel elke terroristische actor in de Verenigde Staten heeft een voorgeschiedenis van intimidatie van vrouwen, doxxing, bedreigingen met verkrachting, huiselijk geweld of seksueel misbruik. Iedereen weet dat huiselijk geweld tussen intieme partners een alomtegenwoordig probleem is, het is genormaliseerd. Er wordt alleen geen verband gelegd tussen vrouwenhaat en de bereidheid om (politiek) geweld te gebruiken.'
In haar boekHome Grownmaakt feminist en mensenrechtenactivist Joan Smith hetzelfde punt. Huiselijk geweld moet beter worden herkend en slachtoffers moeten worden geloofd. Met efficient politieoptreden en adequaat optreden in de rechtbank, zouden talloze terroristische daden, gepleegd uit naam van religie of extreme ideologie, voorkomen kunnen worden.
Onder de voorbeelden die ze geeft zit Salman Abedi, die een zelfgemaakte bom liet ontploffen in de foyer van de Manchester Arena. Abedi, toen zeventien jaar, had een vrouwelijke medestudent op het hoofd geslagen toen hij haar vertelde dat haar rok te kort was; hij bleef ongestraft. Een ander voorbeeld is Darren Osborne, die met zijn busje inreed op een groep moslims in het Londense Finsbury Park. Naast een lange geschiedenis van huiselijk geweld was hij ook suïcidaal.
Ook dichter bij huis zijn er voorbeelden te noemen. Geneeskundestudent Fouad L. schoot vorig jaar in Rotterdam zijn buurvrouw, haar veertienjarige dochter en even later een docent aan het Erasmus MC dood. Op het extremistische internetforum 4Chan schreef hij: 'Vrouwen haten Aspie(Asperger - og)mannen instinctief, omdat we niet vallen voor hun manipulatie.'
Daarnaast postte hij: 'Bro, ik heb nooit om status of geld gegeven. Ik wil dokter worden om onderzoek te doe naar kunstmatige baarmoeders.' Zijn interesse in kunstmatige baarmoeders licht hij toe: vrouwen zouden daarmee overbodig kunnen worden gemaakt.
Vorige maand vond een aanval met een mes plaats in Rotterdam, waardoor een man overleed. Een jaar eerder stak de dader tijdens een psychose zijn moeder neer. Ook verwarde mensen kunnen tegelijkertijd extremistische overtuigingen hebben.
Uit een onderzoek van de Verenigde Naties naar moord in 2023 blijkt dat in 56 procent van de gevallen de dader van de moord op een vrouw een intieme partner of een familielid was. Bij moord op een man is dat elf procent. Met andere woorden: de gevaarlijkste plek voor vrouwen en meisjes om te zijn is hun eigen huis.
'De VN heeft tientallen rapporten over seksuele uitbuiting door Boko Haram, IS, de ontvoering van meisjes en vrouwen in Nigeria, toch?' zegt Miller-Idriss. 'Het komt ter sprake als we het hebben over de radicale en patriarchale islam, maar niet als we het hebben over rechts-extremisten of neonazi's. Dan wordt vaak geen verband gelegd met misogynie, terwijl ook zij worden aangeklaagd voor het uitbuiten van vrouwen. Bij het gedachtegoed van witte nationalisten gaat het ook over de controle van de reproductieve lichamen voor een hoger wit geboortecijfer.
Gelukkig zien we in sommige landen eindelijk dat mannelijke suprematie als onderdeel van het extremistische spectrum wordt gezien. Dat wordt alleen nog niet altijd in verband gebracht met bijvoorbeeld huiselijk geweld. In Nieuw-Zeeland heeft (voormalig premier) Jacinda Ardern net de Christchurch Call Foundation opgericht. Een van hun pijlers legt een rechtstreeks verband tussen gendergerelateerd geweld en het terrorismevraagstuk. Ik denk dat we in de komende jaren een verandering gaan zien in hoe we naar deze problemen kijken'.
Het John Adams Institute organiseert dinsdag 15 oktober een avond met Cynthia Miller-Idriss in Pakhuis de Zwijger
'Zondebokken en complotten ontstaan zowel van onderop als van bovenaf'