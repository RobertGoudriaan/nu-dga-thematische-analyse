Hypocrisie Buitenland

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
11 januari 2024
'Daden en nalatigheden door Israël zijn genocidaal in karakter, omdat zij worden gepleegd met de specifieke intentie om Palestijnen te vernietigen in Gaza'. Dat schreef Zuid-Afrika op een van de 84 kantjes van een aanklacht die het eind december inleverde bij de klerk van het Internationaal Gerechtshof in Den Haag. Zuid-Afrikaanse politici sierden de formele aanklacht op met een reeks verbale verwijten aan het adres van de VS of het Westen. Vorig jaar publiceerde Washington namelijk al binnen een maand bewijzen van Russische misdaden tegen het internationaal recht. Maar nu willen de VS van niets weten: een woordvoerder van de Amerikaanse regering beaamde vorige week dat de VS 'geen enkel formeel onderzoek hebben gedaan om te analyseren of onze partner Israël zich houdt aan internationaal recht'.
Het was koren op de molen van een koor aan critici die de VS en andere westerse landen van hypocrisie beschuldigden. Een maand geleden was dat net zo, toen de Verenigde Naties zich met een sovjet-achtige meerderheid achter een oproep schaarden voor een bestand in Gaza. De VS stemden met een handjevol landen tegen en Nederland onthield zich van stemming. 'Een eerlijke wereld is mogelijk - maar niet met Amerika', foeterde de Turkse president Erdogan; volgens de directeur van Artsen Zonder Grenzen stuurden de VS 'het signaal dat internationaal recht selectief kan worden toegepast'.
De verontwaardiging is natuurlijk grotendeels terecht. Onder internationaal recht is het bewust aanvallen van burgers en civiele infrastructuur verboden. Als dan in een oorlog hele woonwijken worden platgegooid, universiteiten, ministeries, en binnen luttele weken ruim tweeentwintigduizend mensen worden gedood, vooral burgers, waaronder 140 VN-medewerkers (volgens de VN), tachtig journalisten (volgens het ICJ) en zeshonderd aanvallen op ziekenhuizen en medische doelwitten (volgens de WHO), dan is het niet-onderzoeken van de omstandigheden van dat geweld een politieke daad, en het niet-steunen van een oproep voor een bestand ook. En als je de wereld vraagt om verontwaardiging voor schendingen van internationaal recht elders, is het ook nog een hypocriete daad. Dat werd benoemd door diplomaten, demonstranten en media wereldwijd.
Het is alleen de vraag wat het effect hiervan is. Onmetelijk, volgens sommige analyses. 'Het heeft nu al concrete invloed op betrekkingen tussen het mondiale noorden en zuiden, en westen en oosten, en creëert gevolgen die nog decennialang kunnen doorgalmen', schreefThe Guardian.Maar dit verbroken internationale vertrouwen, ditmaal definitief, is de afgelopen 25 jaar al vaak aangekondigd. Bij de val van Kabul, bijvoorbeeld, of de verkiezing van Donald Trump. Bij Barack Obama's falen om Syrië te straffen voor chemische aanvallen op burgers - zijn 'rode lijn'. Bij de invasie van Irak en de puinhoop die George Bush jr. daar achterliet. Bij de Navo-bombardementen op Servië, en eerder bij Amerikaanse steun voor staatsgrepen, het Apartheidsregime in Zuid-Afrika, en natuurlijk bij de Vietnamoorlog.
Wie zo'n lijstje terugloopt, ziet al snel dat het blinde vertrouwen in de goedheid van de VS en het Westen, als dat ooit al bestond, al zeker een halve eeuw geleden uit het raam is gegaan. De spijt - of wrok - geldt eerder de verkwisting van een uniek mondiaal moment in de jaren negentig en begin deze eeuw. Daarin was meer internationaal vertrouwen, meer geloof in Amerikaans leiderschap, en meer Amerikaanse macht om dat op te bouwen. Daar werden verschillende staken in gedreven, concludeerde bijvoorbeeld Andrew Bacevich inThe Age of Illusions: How America Squandered Its Cold War Victory,zoals globalisering (de belangrijkste, waardoor een multipolaire wereld ontstond), een desastreuze, gemilitariseerde Amerikaanse buitenlandse politiek, en politieke disfunctionaliteit in Washington. Maar wie nu denkt dat er destijds wijde overeenstemming bestond over democratie, mensenrechten en internationaal recht, en hoe het Westen dat allemaal verdedigde, heeft niet zitten opletten.
Dat de VS de wereld bijvoorbeeld achter resolutie 1441 kregen (de opmaat voor de invasie van Irak) lag niet aan mondiale consensus, maar aan machtspolitiek. En dat stemmingen in de VN nu anders uitpakken, is niet de oorzaak van een nieuwe tijd maar een symptoom. De internationale verbrokkeling die dit blootlegt, is natuurlijk te betreuren. Maar een droom die uiteenspat, is het niet.
Het blinde vertrouwen ging al een halve eeuw geleden uit het raam