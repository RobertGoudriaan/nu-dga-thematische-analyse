Meuren naar wiet

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
7 april 2022
Dubbele neven zijn ze,genetisch dus bijna broers: hun moeders waren zussen, hun vaders broers. Toch zijn de verschillen enorm. Arie is de fitte van de twee, sterk, sociaal, daadkrachtig, hij durft zonder twijfel onder schepen door te zwemmen, hij omhelst zijn tante uitgebreid en liefdevol wanneer haar man net is overleden. Robert - de zoon van die tante, de dubbele neef van Arie - is meer van het beschouwende soort. Hij kijkt toe, zegt niet veel, kan moeilijk keuzes maken.
En dus blijft hij in de wiethandel zitten als neef Arie, met wie hij dit werk samen deed, zijn bestaan juist rigoureus heeft omgegooid 'en ik alleen in ons leven achterbleef' (mooie formulering). Het lukt Robert, die deze hele roman als ik-verteller het woord voert, niet om uit die wietwereld te komen, hij krijgt uiteindelijk bonje met een paar louche types. Het gevolg: die types willen Robert te grazen nemen, maar in plaats daarvan is Arie het slachtoffer. Het belangrijkste verschil tussen de dubbele neven: Arie zit vegeterend in een rolstoel. 'Als ik naar Arie kijk, zie ik mijn eigen gezicht, maar dan kapot, alsof ik mezelf vernietigd heb.'
Peter Middendorp (1971) is een van de meest precieze schrijvers die ik ken. Zijn manier van vertellen heeft - in elk boek, en zeker ook inNeven- iets onnadrukkelijks, iets schijnbaar achteloos, als je niet goed oplet kun je zo over belangrijke mededelingen of ontboezemingen heen lezen, maar je voelt intussen steeds dat elke zin gewikt en gewogen is. Dat maakte zijn vorige romanJij bent van mij(2016) ook zo overrompelend goed: dat verhaal over een jonge boer, tevens vader van twee kleine kinderen, die zich jaren terug had vergrepen aan een zestienjarig meisje en nu wordt opgeroepen voor dna-onderzoek, zou in handen van veel schrijvers verworden tot iets thrillerachtigs of zelfs pervers, maar Middendorp maakte er bovenal een heel menselijk verhaal van, draaiend om de vraag wat er precies als gezond verstaan wordt, en waar onaangepastheid ophoudt en gekte begint.
Het zijn vragen die, hoe anders de plot verder ook is,Neveneveneens gestalte geven. Weer vertelt Middendorp zijn verhaal vanuit een stille, wat nurkse, niet bepaald tegemoetkomende man, en weer is het zijn stilistische souplesse waarmee hij de hoofdpersoon zo overtuigend tot leven roept. Als hij zijn smakkende neef aan het begin van de roman bekijkt, vlak voordat ze samen op de roadtrip gaan die de hoofdlijn vormt, denkt hij: 'Wie weet zit er in de diepte van het gehandicapte vlees nog wel een mens verstopt, geestelijk min of meer intact, die de hele dag wanhopig onze aandacht probeert te trekken.'
Het is een typische Middendorp-formulering: zorgvuldig en toch niet te gepolijst, ernstig en tegelijkertijd losjes, met een spoor van lichtheid. Veel zinnen hebben zo'n onverwachtse twinkeling. Wanneer hij de criminele types omschrijft die voor die aanslag verantwoordelijk zijn: 'Zonnebrillen met spiegelglazen, tandenstokers.' Een cliché natuurlijk, en juist daar wordt behendig mee gespeeld: 'In misdaadfilms speelden acteurs criminelen na, de mannen van Meta deden hun filmhelden na, zodat het boevengedrag verdubbelde.'
Het mooie is: dit is geen krachtpatsersproza, niet de taal van een schrijver die wil pronken met de doortimmerde bewoordingen waartoe hij in staat is. Robert durft met niemand direct te praten over wat hem diep vanbinnen bezighoudt ('Het meest van alles heb ik mijn best gedaan mezelf te vergeven'), en hij is ook gewoon een tikkeltje warrig, dus vertelt hij warrig, in zinnen vol komma's en onverwachtse beelden, het is taal met een omtrekkende beweging.
Sommige gedachtes komen hierdoor wat vaak terug - over de scheve band tussen de neven en over Roberts ingedutte relatie met Sandra, die weliswaar in sterke dialogen opgeroepen wordt maar toch nooit helemaal gaat leven, vooral omdat het mij onduidelijk bleef waarom ze überhaupt voor hem viel (hij is stil en egocentrisch, hij meurt naar wiet). Maar bij Middendorp bekruipt je gelukkig vanzelf de gedachte: die herhalingen zijn bewust, ze dienen een doel, zeker omdat elders in het verhaal belangrijke informatie en passant wordt medegedeeld.
Hoe Robert bijvoorbeeld in die wiethandel terechtgekomen is, die uiteindelijk leidt tot de grootste ellende? 'Ze vragen je eens, je krijgt er geld voor en doet het daarom nog eens, en voor je het weet is het een gewoonte geworden, iets wat bij je hoort.' Een schouderophalend zinnetje, zoals zoveel lijkt het hem maar te overkomen. Maar dat is natuurlijk ook de manier waarop hij zichzelf vrijpleit, want in de loop van de roman blijkt lang niet alles wat hij zegt volledig betrouwbaar, meer dan eens komt hij terug op wat hij eerder heeft verteld. 'Ik denk tenminste dat ik het niet expres heb gedaan, maar het is lastig om je eigen gedachten en motieven na zo'n gebeurtenis in hun oorspronkelijke vorm terug te toveren.'
Eerlijk gezegd kon de precieze plot me steeds minder schelen, zeker tegen het einde voelt de roadtrip van de neven een tikkeltje langgerekt en schemert de constructie vol terugblikken wel erg door het heden heen. Maar dat maakte me weinig uit, want ik bleef mooie formuleringen teruglezen en aanstrepen, en ik merkte hoe die toch weinig sympathieke verteller me meenam, naar alle doem die in zijn formuleringen besloten ligt, naar die in elk opzicht grotere neef wiens leven in wezen allang gestopt is - 'alleen zijn lichaam leeft nog een tijdlang doelloos verder, een huis waaruit de bewoners zijn vertrokken, alleen de spullen staan er nog'.
Robert durft met niemand te praten over wat hem diep vanbinnen bezighoudt
Keke Keukelaar | Peter Middendorp schrijft zinnen met een onverwachte twinkeling PETER MIDDENDORP Neven De Bezige Bij, 176 blz.