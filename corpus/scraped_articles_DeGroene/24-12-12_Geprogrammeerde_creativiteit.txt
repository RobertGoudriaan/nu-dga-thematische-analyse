Geprogrammeerde creativiteit

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
12 december 2024
THEATER Formerly Known As
Momenteel is kunstmatige intelligentie tot veel in staat. Je kunt je daartegen verzetten. Je kunt ook eens kijken wat er gebeurt als ChatGPT het script van een theatervoorstelling schrijft. Dat doet performancecollectief Urland. Aan het begin van de voorstellingFormerly Known Asvertellen de drie groepsleden welke prompt ze de AI-generator hebben gegeven. Deze opdracht stuurt slim aan op een vorm van 'metafictie'. Het programma moest een script produceren over een performancecollectief dat AI inzet voor een nieuwe voorstelling. Met gebruik van internet-informatie over het oeuvre van Urland, en de filmBlade Runnerals inspiratiebron.
Dit script gaan ze uitvoeren, stellen Thomas Dudkiewicz, Marijn Alexander de Jong en Jimi Zoet. Maar de stemmen van de drie personages, die hun namen dragen, zijn door AI gegenereerd, op basis van stukjes ingevoerde spraak. De mededeling 'Wat jullie horen zijn wij dus niet', zet het publiek meteen voor de vraag die dit experiment opwerpt. Hoeveel authentiek kunstenaarschap blijft er over als de computer de makerscreativiteit overneemt?
De aanblik van de voorstelling is kaal. Donker gekleed staan de mannen in een lege ruimte met alleen een lichtbak als decor. Ze communiceren met een klein zwart notebook, waaruit een vlakke vrouwenstem klinkt. Deze Melpomene, genoemd naar de oud-Griekse muze van de tragedie, stuurt de spelers aan. De scènes zijn fragmentarisch kort - ChatGPT blijkt niet goed in de grote lijnen, constateerde Urland in een interview. En aanvankelijk is de 'metafictie' onbevredigend leeg. De theatermakers uit het script wisselen voor de hand liggende meningen uit over wat ze aan het doen zijn. Waarbij de AI-Thomas zich er gretig aan overgeeft, Marijn de getergde twijfelaar is, en Jimi, die door ChatGPT per ongeluk(?) als vrouw is opgevoerd, zich op het filosofische midden houdt.
Maar de brave volgzaamheid waarmee ze zich voor elke nieuwe scène positioneren, hun teksten zo goed mogelijk playbackend, is onderkoeld geestig. Heerlijk subtiel benadrukken ze hun onderlinge rolverdeling. Verderop in de voorstelling begint de theatrale verbeelding het over te nemen, als ruimtelijke hoorspel-geluiden voetstappen laten echoën, en luid geslurp de vele slokken van onzichtbare drankjes begeleidt. Gekleurde lichtbakletters en aangetrokken regenjassen volstaan om de figuren inBlade Runner-sfeer een verdwaalde eenzaamheid te geven. Een ontspannend bezoek aan een karaoke-bar leidt tot hilarische zangnummers met stemmen zonder enige muzikaliteit en uitdrukkingskracht. Met als hoogtepunt deDirty Dancing-hitThe Time of My Life,een duet van Thomas met Melpomene, waarbij hij het notebook als zijn geliefde boven zijn hoofd tilt.
En dan is er nog de filmische soundtrack van Jimi Zoet en Tomas Loos. Plus een warme vertellersstem, door Urland ergens vandaan geplukt, die de losse scènes verbindt. In hoeverre de makers het AI-script hebben aangepast, weten we niet. Maar dat is precies de onzekerheid die de opkomst van geprogrammeerde creativiteit veroorzaakt. Houvast biedt hier het speelse genot waarmee het script tot leven komt. Het groepsmotto'Live art in digital times'wordt daardoor een stellingname met een uitroepteken!
Marijn van der Jagt
Tot eind januari op tournee,https://urland.nl
Julian Maiwald | Formerly Known As met (v.l.n.r.) Marijn Alexander de Jong, Jimi Zoet en Thomas Dudkiewicz