Kijkdoos

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
24 oktober 2024
THEATER SONGOFSONGS
Het decor is een fikse kijkdoos met drie kamertjes erin. Omhoog- en omlaagschuivende schermen bepalen hoelang we in die besloten ruimtes mogen kijken;SONGOFSONGSheeft de vorm van een peepshow. De erotiek van de getoonde taferelen is vrij vervreemdend. De vrouw die een showtje weggeeft voor de camera van haar laptop, heeft een hertenmasker op. Haar borsten zijn ontbloot, en de uitnodiging aan haar online volgers is intiem. Maar de opwinding waar zij op uit is, komt van het sensueel nadoen van een hert: op handen en voeten voorzichtige stapjes doen, en uit zacht materiaal een ligplaats optasten waar het hert zich op neervlijt.
De nieuwe voorstelling van makersduo Suzan Boogaerdt en Bianca van der Schoot gaat over het verlangen van de mens om op te gaan in het organische geheel van het leven op aarde. Een inspiratiebron is het bijbelseHooglied.Een wonderlijk gedicht dat volgens een hedendaagse, 'eco-feministische' lezing geen gesprek is tussen God en de mensheid, maar terug te voeren is op pre-christelijke vruchtbaarheidsrituelen en een ode is aan het vrouwelijke lichaam als symbool van de levenscyclus.
Je overgeven aan alles wat leeft en sterft is in de peepshow van Boogaerdt & Van der Schoot een sensuele vorm van liefde. Dat klinkt misschien zweverig, maar in deze voorstelling is het juist verrukkelijk aards. We zien menselijke figuren hun uiterste best doen om zich in te leven in een dier, maar bezielen ook de materie die ons omringt: ze proberen een steen te zijn, of een manshoge ventilatiebuis van een groot gebouw. De vier performers geven die oprechte pogingen een geestige knulligheid. In samengestelde dierenkostuums en geknutselde organische outfits verbeelden ze het zijn van vogels, wormen, planten en objecten. Verstild of ademend, elkaar betastend of verslindend, met eenzelfde ritme voor het paren, de geboorte en het vergaan. Het is alsof ze een eigenaardige hobby-community vormen.
Tegelijk creÃ«ren de spelers met hun fysieke uitdrukkingsvermogen - ze zijn net als het makersduo afkomstig van de Mime Opleiding - momenten van theatrale magie, waarbij inderdaad alles samenvalt. De zintuigelijke muziek en de overweldigende vormgeving van de voorstelling, een coproductie met Theater Rotterdam, helpen daarbij. Componist en zanger OTION omvat alle taferelen in een tintelende soundscape met een beat als een hartenklop en verlokkend gezongen tekstflarden. Videomaker Rodrik Biersteker vult het front van de kijkdoos nonstop met projecties van bewegende schilderingen, met kleurrijke verfstreken die lijken te ademen. En omdat de gestaltes van de performers ook in de projecties verschijnen, verglijdt hier de tastbare werkelijkheid in het efemere van een digitale internetwereld.
In de lijn van hun vorige creaties begeven Boogaerdt en Van der Schoot zich op het terrein waar technologie en lichamelijkheid in elkaar grijpen. De uitkomst is deze keer lichtvoetig, zachtmoedig en hallucinerend. De mens is inSONGOFSONGSeen aandoenlijk wezen, zoekend naar houvast in de natuurlijke kern van het bestaan. Vormgegeven in een trip waar je ook als toeschouwer helemaal in op kunt gaan.
Marijn van der Jagt
Op tournee tot eind november, bvds.nl