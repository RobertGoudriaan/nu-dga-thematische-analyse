Vier vrouwen en een stad Serie Sex and the City

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
21 april 2022
In de jaren negentig gafSex and the Cityons anti-rolmodel Carrie Bradshaw: een personage dat vrouwen liet zien wat ze niet wilden zijn. Nieuwe series doen het dunnetjes over.
Voor de vrouw, schrijftSimone de Beauvoir in 1949 inDe tweede sekse,is de liefde 'een totale zelfverloochening'. Ze citeert Lord Byron als ze een vergelijking trekt tussen hoe mannen en vrouwen de liefde beleven: voor de man is het 'een op zichzelf staande factor' en voor de vrouw 'haar hele bestaan'.
Bijna vijftig jaar later was er een antwoord op De Beauvoir in de vorm van eenglossytelevisieserie. Welkom in de jaren negentig, waar cynisme hand in hand gaat met schijnbaar ongebreidelde vrijheid. Welkom in Manhattan, waar liefde heeft plaatsgemaakt voor betekenisloze seks. Welkom bij anti-romcomSex and the City(1998-2004), de serie die werd gebaseerd op de columns die Candace Bushnell tussen 1994 en 1996 schreef voorThe New York Observer.'Welcome to the age of Un-Innocence',schrijft Bushnell in haar eerste column.'No one has breakfast at Tiffany's, and no one has affairs to remember - instead, we have breakfast at seven A.M. and affairs we try to forget as quickly as possible.'
InSex and the City,geproduceerd door de destijds gloednieuwe betaalzender hbo, volgen we vier vrouwen: Carrie, Charlotte, Miranda en Samantha. Hun levens spelen zich af op New Yorkse feestjes, openingen en modeshows. Ze hebben prestigieuze banen, in de kunst, journalistiek, advocatuur en pr - maar daar gaat de serie niet over.Sex and the Citygaat over hoe, twee decennia na De Beauvoir, vrouwen zich verhouden tot mannen.
Zes seizoenen en twee films later isSex and the Cityeven geliefd als gehaat, even vergeten als klassiek. De invloed van de serie, en het tijdperk van de 'on-onschuld' dat ze inluidde, is terug te zien in talloze meer en minder geslaagde sitcoms en dramedy's, waarbij het soms alleen de formule is die wordt overgenomen: vier vrouwen, een stad, de focus op romantiek. OokThe Sex Lives of College Girls(2021), eveneens van hbo, neemt de formule over, maar vervangt de stedelijke setting door het fictieve Essex College in Vermont, waar vier kersverse studentes een appartement delen op de campus. Net als hun voorgangsters uitSex and the Cityvertegenwoordigt iedere vrouw hier een ander type: Leighton is eenrich kidmet een geheim, Whitney is een no-nonsense atlete, Kimberly is neurotisch en naïef en Bela is de clown van de groep, die droomt van een carrière als comedyschrijver.
'Het zit zo', zegt Bela als ze het in de eerste aflevering heeft over haar grote voorbeeld, comedian Seth Meyers, 'ik wil met hem naar bed, maar ik wil hem ookzijn.' Sex and the Cityhad een oplossing voor De Beauvoirs probleem: als in het bestaan van de vrouw liefde en autonomie verstrikt waren geraakt, dan zou de vrouwenemancipatie iets moetenloskoppelen. Twintig jaar naSex and the Citykomt Bela tot de ontdekking dat je beter kunt erkennen dat het allemaal uit hetzelfde vat komt: identiteit en aantrekkingskracht, zelfverwezenlijking en romantiek, ambitie en liefde.
The Sex Lives of College Girlsis charmant en grappig. De actrices zijn ieder op hun eigen manier onweerstaanbaar. In de scherpe grappen('Mom, I'm not taking my teddy bear with me to college. I'm in the middle of my reinvention!')herkennen we het handschrift van Mindy Kaling(The Mindy Project, Never Have I Ever),die de serie bedacht, schreef en produceerde. Maar als halverwege het seizoen de charme moet plaatsmaken voor diepgang doet Kaling dat niet door haar prikkelende grappen verder uit te werken, maar door comedy te vervangen door drama.Sex and the Citydaarentegen vond haar diepgang juistinde humor.Sex and the Citywas niet dramatisch, maar allegorisch. De hoofdpersonages, die tv-criticus Emily Nussbaum inThe New Yorkertypeert als'simultaneously real and abstract, emotionally complex and philosophically stylized',ontwikkelen zich niet via gebeurtenissen maar via kwesties. Op die kwesties heeft ieder personage een eigen perspectief: romantisch, conservatief, liberaal of pragmatisch. Niemand heeft gelijk en iedereen heeft een punt. Het is watSex and the Cityzo scherp maakt, zo prettig onsentimenteel maar wel degelijk ontroerend. Waarom, vraagt Nussbaum zich af, wordtSex and the Citydan zo vaak afgeschilderd als leeg en cartoonesk - als'an embarrassment to womankind?'
InSex and the City-'reboot'And Just Like That(2021) maken we opnieuw kennis met Carrie, Miranda en Charlotte. De vriendinnen zijn inmiddels in de vijftig. Ze hebben nog dezelfde carrières, dezelfde echtgenoten, maar de wereld om hen heen is veranderd. WasSex and the Citynog pijnlijk wit, inAnd Just Like Thatzijn er meerdere personages van kleur, naast non-binaire personages, nieuwe seksuele mores en eenqueernessdie zich niet zo makkelijk laat passen in de hokjes vangayofstraight. Onwennig reageren Carrie en haar vriendinnen op deze nieuwe wereld, alsof ze niet al decennialang rondlopen op Manhattan, maar er zojuist via een konijnenhol zijn gearriveerd.
Net als inSex and the Citykomen er inAnd Just Like Thatkwesties op tafel waar de personages op kunnen reflecteren, variërend van masturbatie tot menopauze en van cosmetische chirurgie tot menstruatie. Maar in plaats van die lichtvoetige onderwerpen werkelijk uit te diepen, worden er meer gewichtige thema's aan toegevoegd: rouw, scheiding, alcoholisme en een midlifecrisis. WistSex and the Cityperfect de balans te houden tussen romantiek en realiteit, abstract en echt, daar botst inAnd Just Like Thateen overdaad aan rijkdom op deprimerend realisme. Wat is toch dat geheime ingrediënt vanSex and the Citydat ervoor zorgde dat het cynisme nooitbleakwerd? 'WatSex and the Cityzo revolutionair maakte', schrijft Jennifer Wright in een recensie vanAnd Just Like ThatinThe New York Post,'was haar bereidheid om vrouwen te laten zien die schaamteloos plezier hadden, op het egoïstische af.' Het geheime ingrediënt is precies dat: plezier.
In The New Yorker gingenvier critici vorige maand in gesprek over seksscènes.Euphoriakwam voorbij, de inktzwarte variant op eenhigh schoolserie waarin de scholieren drugsverslaafd zijn en de seks apathisch is; het ironischeSuccessionwerd genoemd, met name de scène waarin Shiv haar minachting voor haar man kwijt kan in een seksueel rollenspel. Op papier gaatAnd Just Like Thatmisschien wel over seks, merkt tv-criticus Doreen St. Félix op, maar'it's not interested in sex at all'.En inderdaad, wat heeftAnd Just Like Thatnu echt te zeggen over masturbatie of menopauze? Wat heeft ze te zeggen over racisme, queerness of gender? In vergelijking metSex and the Cityzijn de onderwerpen vanAnd Just Like Thatgewichtig - maar dat geeft de serie nog geen diepgang. Diepgang zit niet in de onderwerpen die je kiest, maar in wat je met die onderwerpen doet.
'We are in a decadent, post-excitement world',stelt Vinson Cunningham in de discussie inThe New Yorker. Maar wat is de reden dat we de opwinding voorbij zouden zijn? Als de jaren negentig de tijd waren van de 'on-onschuld', dan is onze tijd er een van hyperzelfbewustzijn. We bekijken onszelf van een afstand, zien hoe we ons door de wereld bewegen, zijn ons bewust van alles wat we doen en zeggen. We zitten er zó dicht bovenop dat we wel afstand móeten nemen. Dat seksscènes ironisch of apatisch zijn, klinisch of pornografisch, dat ze kortomafstandelijkzijn, is omdat ons hyperbewustzijn iets anders in ons oproept: schaamte.
Persoonlijk voel ik schaamte als ikAnd Just Like Thatkijk. Ik schaam me voor die vrouwen van middelbare leeftijd die zich gedragen als twintigers. Ik schaam me voor het orgasme in de keuken dat Miranda's leven overhoop haalt. Ik schaam me voor Charlotte's gladgestreken gezicht, haar gladgestreken heupen en billen. Kleding is altijd een belangrijk onderdeel geweest vanSex and the Citymaar inAnd Just Like Thatis de mode zo overdadig dat die vooral iets lijkt te verbergen: de lichamen die eronder zitten. Zo bloot als de tieners zijn inEuphoria,zo aangekleed zijn deze vijftigers. Zo geseksualiseerd als jonge vrouwen altijd worden, zo seksloos zijn deze vrouwen. Ik dacht dat het mijn eigen schaamte was die ik voelde bijAnd Just Like That,maar volgens mij is het de schaamte van de makers. Zijn ze überhaupt geïnteresseerd in de levens die ze gedurende tien afleveringen ontvouwen, los van hun sekslevens, of vinken ze een checklist af? Zijn het de personages bij wie het plezier ontbreekt, of de makers?
'Ze is zo dom', merkteen vriend op. Hij heeft het over Bridget Jones, hoofdpersonage uit Helen Fieldings romanBridget Jones's Diaryen, vooral, over de verfilmingen die volgden. Dat dat niet erg feministisch is, voegt hij eraan toe. Bridget Jones is ergens in de dertig en single. Ze struikelt en blundert. Ze houdt meer van drinken dan van werken en ze gaat liever uit dan dat ze een boek leest. Ze werkt bij een uitgeverij, maar ze weet niets over literatuur. Vervolgens werkt ze bij een actualiteitenprogramma, maar ze weet niets over de actualiteit. 'Wat is dat nu voor een rolmodel', hoont de vriend.
Dom, onnozel, impulsief, losbandig. Drinkt te veel, rookt te veel. Houdt zich alleen maar bezig met mannen, en is dus oppervlakkig. Ik heb het over Bridget Jones, maar ik zou het ook kunnen hebben over Carrie Bradshaw. Beide personages werden in de jaren negentig geboren in krantencolumns, die vervolgens werden gebundeld en verfilmd. Beiden worden omarmd en uitgekotst, zijn in hun feilbaarheid zowel herkenbaar als verfoeilijk. Beiden onttrekken zich aan de verwachtingen op een manier die tegelijkertijd subversief en inspirerend is. Iconen zijn het, antiheldinnen.
'Maar', werp ik zwakjes tegen, 'wat zo leuk is aan Bridget Jones, is haar levenslust.' Waarom zou een personage met zowel slechte als goede eigenschappen, een personage waarin we onszelf kunnen herkennen, dat complex en menselijk is, geen rolmodel kunnen zijn? En waarom verwachten we het überhaupt, dat ze een rolmodel is? Leggen we mannelijke personages langs diezelfde morele meetlat, en gelden voor hen dezelfde regels?
'The unacknowledged firstfemale anti-hero on television',noemt Emily Nussbaum haar inThe New Yorker: 'Ladies and gentlemen, Carrie Bradshaw.'Maar wat maakt haar eigenlijk tot een antiheld, tot een anti-rolmodel? Carrie is impulsief en losbandig. Ze is egocentrisch, narcistisch. Ze verraadt haar vriendinnen en schaadt hun vertrouwen. Ze liegt en ze gaat vreemd. De serie staat achter haar maar laat ook de keerzijde zien: de mensen die ze kwetst. Gaandeweg zien we hoe Carrie wantrouwiger wordt, angstiger. We zien dat het eindeloze daten niet zonder gevolgen is: hoe vaker ze wordt teleurgesteld, hoe moeilijker ze het vindt om nieuwe mensen toe te laten. Maar haar grootste zonde, die waar al haar andere zonden het directe gevolg van zijn, is deze: in de zogenaamd vrije jaren negentig, toen vrouwen alles zouden hebben: de carrière en de vriendschappen, de feestjes en de vrije seks, het succes en het geld, daar deed Carrie alsof het nog de jaren veertig van De Beauvoir waren door haar hele bestaan in het teken te stellen van een man.
In de podcastSentimental in the City(2021), waarvan iedere aflevering een ander seizoen vanSex and the Citybehandelt, concluderen schrijvers Caroline O'Donoghue en Dolly Alderton dat Carrie verslaafd is aan Big. Steeds geeft hij haar een beetje van wat ze nodig heeft, net genoeg om haar even zoet te houden. Maar wanneer ze droog staat draait ze door.'You keep going back for these extreme highs',legt Alderton uit,'and then in between the times when you can get your fix, you're in hell.'Ze houden van Carrie, zeggen O'Donoghue en Alderton elke aflevering weer, omdat ze zich in haar herkennen - maar dat is ook de reden dat ze zich aan haar ergeren. Ze is zichzelf niet als ze bij Big is, vertrouwt Carrie op zeker moment aan Miranda toe. Ze speelt rollen, zegt ze. Ze verkleedt zich, draagt'little outfits'. We houden van Carrie omdat we dat herkennen, omdat het niet alleen de liefde is die van ons verwacht dat we rollen spelen, maar een hele samenleving. We houden van Carrie omdat ze dat laat zien - en we haten haar erom. Ze is een anti-rolmodel omdat ze laat zien wie wenietwillen zijn. Ze is een monsterlijke uitvergroting van de zelfverloochening waar De Beauvoir het over had.
Hoe eindig je een anti-romcom?Hoe ziet eenanti-happy-endingeruit? Hoe moesten de makers vanSex and the City,toen de serie na zes seizoenen ten einde kwam, trouw blijven aan het plezier én het cynisme? Was romantiek nu dood of toch niet?Sex and the Cityliep af met een sisser. Het tijdperk van de on-onschuld werd teruggedraaid, de romantiek die in de eerste aflevering was doodverklaard werd tot leven gewekt als een monster van Frankenstein. Carrie en Mr. Big verklaarden elkaar niet alleen de liefde, hij reisde ervoor naar Parijs, om haar te redden van een andere man. Het cliché van'the one'werd niet omgedraaid maar omarmd, en deeden passantalles teniet wat zo goed, en zo anti, was aan de serie. Wat dat slot zei was dat Carrie al die tijd geen monster was geweest, een liefdesverslaafde, maar dat Big simpelweg blind was geweest.
In een vroege aflevering vanSex and the Cityvermoedt Carrie dat ze - ongewenst - zwanger is. In de hoop gerustgesteld te worden, mocht ze inderdaad zwanger zijn en haar sociale leven, carrière en relatie moeten combineren met moederschap, vraagt ze haar vriendinnen: 'Er zijn volop leuke, hippe moeders met carrières in de stad - toch?' Maar haar vriendinnen, die niet weten van haar mogelijke zwangerschap, trekken een wenkbrauw op: o ja, wie dan?
Toen Jia Tolentino eerder dit jaar Candace Bushnell interviewde voorThe New Yorkermerkte ze op dat ambitie het 'echte onderwerp' is van haar werk.'People come to New York',zei Bushnell,'and they want things.' Sex and the Cityging nooit over Mr. Big of dure schoenen - maar overwillen. We kregen het allemaal te zien: de feestjes, de mode, de mannen, alles waarmee we onze eigen levens zouden willen vullen. Maar we zagen ook dat het te véél was - te veel om te kiezen, te veel om te willen, te veel om te moeten zijn. De serie vertelde ons dat er niet zoiets is alshaving it all,dat we nietevery womankonden zijn. Er schuurde iets inSex and the City,tussen willen en moeten, tussen zelfverloochening en ononschuld, tussen onbegrensde mogelijkheden en het monsterlijke gezicht van het vrouw-zijn - en precies dat schuren is wat de serie zo goed maakt. En zo uniek.
And Just Like That, The Sex Lives of College GirlsenSex and the Cityzijn te zien via HBO Max
HBO Max | Pauline Chalamet als Kimberly, Reneé Rapp als Leighton, Alyah Chanelle Scott als Whitney en Amrit Kaur als Bela in de serie The Sex Lives of College Girls