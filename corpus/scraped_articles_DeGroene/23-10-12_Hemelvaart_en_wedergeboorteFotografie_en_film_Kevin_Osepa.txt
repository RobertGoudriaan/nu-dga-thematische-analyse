Hemelvaart en wedergeboorte Fotografie en film Kevin Osepa

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
12 oktober 2023
Afro-Caribische religies en rituelen vloeien samen in het bovennatuurlijk blauwe werk van Kevin Osepa. Hij blaast magie in de nuchtere werkelijkheid.
Er was ineenseen zacht kolkend geluid, als een lentestroompje in het bos. Het begon te gorgelen in mijn oren en lokte me een deur door, een museumzaal in. Een bos kan avontuurlijk zijn, het museum niet minder. Hier stond ik voor het eerst tussen het magische werk van Kevin Osepa, tegenover zijn gefotografeerde zelfportret, met een troepje parkieten op zijn hoofd en schouders. Ik moest denken aan de heilige Franciscus die met de dieren kon spreken. Geconcentreerd, zoals in visioenen van mystici of natuurheiligen, verrees Osepa hier met de vogels die hem straks de geheimen van de wereld zouden toekwetteren.
In mijn oren kolkte en gorgelde het intussen zo helder als maar kan en ik zag inmiddels ook waar dit geluid vandaan kwam. Nabij Osepa's zelfportret stond een houten tafel met een lampetstel, voorloper van de wastafel. Het water was al uit de kan in de kom geschonken. En daar stroomde het rond. Het draaide, kolkte weg en bleef wonderbaarlijk genoeg steeds op peil. Bovendien was het intens blauw, als puur pigment. Dat helle blauw versterkte de magie, de hypnotiserende beweging van deze maalstroom.
Wat gebeurde hier? Het antwoord leidt naar Osepa's biografie: zijn verbondenheid met de Antillen. Toen hij zeventien was kwam hij van Curaçao naar Nederland, ging naar de kunstacademie in Utrecht en werd voor allerlei prijzen genomineerd. Met zijn werk blaast hij magie in de nuchtere, Nederlandse werkelijkheid, zoals hij zelf eens zei. Hij wakkert natuurgeesten aan, getuige het zelfportret met vogels. En een rituele dynamiek, getuige de intens blauwe waterkolk in een kom. Dit was, op zijn eerste museumpresentatie, rond de Volkskrant Beeldende Kunst Prijs 2018 in het Stedelijk Museum Schiedam, meteen Osepa ten top. Osepa verbeeldt bezweringen, in een fantastisch eerbetoon aan de Brua-cultuur. Brua is een mix van spiritualiteit, natuurgenezing en kwakzalverij. Het betekent mengen, verwarren, misschien ook brouwen. Afro-Caribische religies en rituelen vloeien erin samen, soms ook met invloeden van het katholieke geloof dat tijdens de koloniale overheersing is opgelegd. Brua is eeuwig blijven sluimeren, in weerwil van verboden, straffen en sancties. Reinigingsrituelen en rituelen voor bescherming tegen onheil en kwade geesten zijn op de Antillen overal aanwezig, zij het in een geheimzinnige wereld die zich zelden opent. Osepa zegt: 'Je wordt omringd door Brua, maar praat niet over Brua.'
In zijn werk spoelt hij taboes juist weg. Daarbij gebruikt hij blauwsel, een witmaker voor textiel. Je koopt het in blokjes die je in water oplost om de witte was nog witter te maken. In de Antilliaanse cultuur wordt het gebruikt voor reiniging en bescherming. 'Je kunt met blokjes blauwsel op je gesloten ogen door het leven lopen zonder dat jou iets overkomt', zegt Osepa. Baby's worden ermee ingewreven om gevaar af te wenden. In Osepa's geënsceneerde foto's en films is dit blauw, dieper dan dat van de hemel en feller dan dat van de zee, ook een artistiek middel om de menselijke identiteit mee te definiëren. Het is het blauw van de verbeelding, het eindeloze blauw uit de kunstgeschiedenis, dat van de mantel van Maria als hemelkoningin en dat van performancekunstenaar Yves Klein. Maar hoe beeldend en poëtisch ook, hier wordt het ook een blauw dat vooroordelen inwrijft over in kleur gevangen identiteiten. En: een blauw dat het kwaad wil uitdrijven dat aan die vooroordelen kleeft.
Dit jaar werd Osepa 29. Hij ontving de Charlotte Köhlerprijs 2023. Voor zijn nieuwste filmLa Ultima Ascensión,nu te zien in het Dordrechts Museum, kreeg hij in 2022 een Gouden Kalf.NRCnoemde hem een van de toptalenten die ons perspectief op de wereld kunnen veranderen. Dat is waar: Osepa belicht de wrede geschiedenis in een heilzaam verbond met de wereld van de geest. Zijn werk ontspringt aan familieverhalen en persoonlijke ervaringen, die hij verweeft met het landschap van Curaçao.Ascensiónduidt op het opstijgen naar de hemel, maar is ook de naam van een rotskust op Curaçao, waar inheemse graven zijn gevonden. In deze baai dwaalt de hoofdpersoon rond op zoek naar troost.La Ultima Ascensiónverbeeldt de liefde voor een dierbare overledene; de rouw die alles zwaar maakt en die ons in onze vergankelijkheid met elkaar verbindt. Het verdriet van zijn moeder jaagt de hoofdpersoon voort en kan niet verhinderen dat het water waarin zijn broer verdronk ook aan hem trekt. Als visser zoekt hij beschutting bij de elementen. In een sensuele dans met een inheemse geestverschijning, krijger en godheid ineen, sluit hij een verbond met de natuur. Hun samenspel mondt uit in een wonderbaarlijk ritueel van hemelvaart en wedergeboorte.
'Een van de grootste verlangens is dat een overleden persoon van wie je houdt terugkomt', zegt Osepa. 'Ik wilde een film maken waarin het onmogelijke waar wordt. Ook iemand die is overleden kun je iets liefdevols geven.'
'Je kunt met blokjes blauwsel op je ogen door het leven lopen zonder dat jou iets overkomt'
Smarthouse | Still uit La Ultima Ascensión van Kevin Osepa