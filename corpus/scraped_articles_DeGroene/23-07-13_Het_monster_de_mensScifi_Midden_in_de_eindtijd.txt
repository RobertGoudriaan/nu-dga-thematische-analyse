Het monster de mens Scifi Midden in de eindtijd

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
13 juli 2023
Sciencefiction kent een lange geschiedenis van secure voorspellingen op het gebied van wetenschap en technologie. Hoe kijken we daarnaar nu de toekomst eindelijk is gearriveerd?
In zijn laatste roman,The Ministry for the Future, laat Kim Stanley Robinson een van vele vertellers filosoferen over cognitieve fouten die onze hersenen maken. Je kunt bijvoorbeeld onder aan de Eiger-noordwand in Zwitserland staan en denken dat die slechts zo'n driehonderd meter hoog is. Alleen kijken van heel ver maakt duidelijk dat de werkelijke afstand bijna twee kilometer is. Zo zie je maar, concludeert de verteller, we hebben altijd meer vertrouwen in onze redeneringen dan we zouden moeten hebben. En het gaat hier nog om de mens als 'rationeel, geestelijk gezond' wezen. Wat gebeurt er als die normaliteit op losse schroeven komt te staan? De verteller:it can become very bad.
Hoe erg blijkt in het eerste hoofdstuk. In 2025 bezwijken twintig miljoen mensen in twee weken in een stadje in Uttar Pradesh, India. Oorzaak: een hittegolf als gevolg van klimaatverandering. De horror zien we door de ogen van Frank May, een jonge Amerikaan werkzaam bij een ngo. Ouderen en kinderen die in hun slaap overlijden. Vuistgevechten om airconditioners. Chaos op straat als de stroom uitvalt. Zelfs in de schaduw lopen mensen gevaar. De inwoners trekken naar een rivier om in het water af te koelen. Tevergeefs. Het water is bloedheet.
Wat Frank in Uttar Pradesh meemaakt, tekent hem voor het leven. Het trauma radicaliseert hem. Als de hittegolf voorbij is en de wereld na die ergste shock weer overgaat tot de orde van de dag, reist hij naar Zürich waar hij het hoofd van het 'Ministerie voor de Toekomst' kidnapt. Het ministerie, opgericht tijdens de implementatie van het klimaatakkoord van Parijs, heeft als doel de belangen van toekomstige generaties van mens en dier te behartigen. Het zijn degood guys,zeker directeur Mary Murphy. Waarom Frank haar kidnapt weet hij ook niet zo goed. Om haar wakker te schudden. Omietste doen. Om de tragedie van Uttar Pradesh te wreken. Want hij ziet dat er niets verandert, dat wereldleiders reageren vanuit politieke instincten hoe gerechtvaardigd die ook zijn, bijvoorbeeld de Indiase premier die zegt: niet wij maar Europa, Amerika en China hebben de hittegolf veroorzaakt.
Robinson schetst akelig geloofwaardig hoe 'erg' het gaat worden, hoe zelfs zo'n onuitsprekelijke tragedie de internationale gemeenschap niet uit haar lethargische houding jegens klimaatverandering kan rukken, in de ban als zij is van die 'cognitieve fouten' die wij mensen nu eenmaal maken. Alleen Frank en andere overlevenden van de ramp staan op een afstand ver genoeg om de echte werkelijkheid te zien. En dan de kernvraag inThe Ministry for the Future:hoe kun je een systeem van denken ontwikkelen om de harde werkelijkheid van nu en van de toekomst het hoofd te bieden? Dezelfde verteller als in het begin: 'Overweeg wederom de aard van ideologie, dat nodige iets dat ons ertoe in staat stelt de enorme instroom van informatie te ordenen. Kan ideologie ook een cognitieve illusie zijn, een soort nodige fictie?'
Een meer nodige fictiedan sciencefiction is moeilijk voor te stellen. En dan juist die van Kim Stanley Robinson, al jaren onze grootste schrijver op dit gebied, iemand die past in het rijtje Jules Verne, Isaac Asimov, Arthur C. Clarke en Frank Herbert. Robinson brak begin jaren negentig door met de trilogieRed Mars,Blue MarsenGreen Marswaarin hij de gevolgen beschrijft van de mens die de rode planeet stelselmatig koloniseert en 'terraformeert' (leefbaar maakt voor aardbewoners). Deze romans sluiten aan bij de tradities van het subgenre klimaatfictie, gevestigd door Herbert die inDune(1965) het concept vangeo-engineeringgebruikt om de relatie tussen mens en planeet te onderzoeken.
Het werk van de genoemde schrijvers en ook dat van andere auteurs en populaire-cultuurmakers illustreert hoe sciencefiction de toekomst zo kan voorspellen dat fictie feit wordt. Dit kan de vorm aannemen van Verne die in de negentiende eeuw schrijft over het pompen van zeewater in de Sahara om meren te creëren (wat inThe Ministryook gebeurt), en die ook verhaalt over onderzeeërs, luchtschepen, helikopters en een reis naar de maan; decommunicatorinStar Trekdie in de jaren zestig voorloper was van de gsm-flip phone;de 'iPads' die astronauten Dave Bowman en Frank Poole gebruiken in2001: A Space Odyssey(1968); satellietcommunicatie die Clarke in de jaren veertig voorspelde; of de regels voor robots die Asimov ontwikkelde, momenteel actueel in discussies rond kunstmatige intelligentie.
De gemene deler in al deze verhalen is dat de uitvindingen met de regelmaat van de klok falen. Wat eerst een walhalla lijkt, blijkt in werkelijkheid een recept voor een ramp, iets monstrueus.
Neem de maanrace inRed Moon(2018), een van Kim Stanley Robinsons mooiste boeken. Het is de 21ste eeuw. China heeft de zuidpool van de maan gekoloniseerd terwijl een alliantie van landen de scepter zwaait over de noordpool. Beide grootmachten exploiteren de planeet voor economisch gewin, maar dan breken op aarde protesten uit, in Amerika tegen het kapitalisme, in China tegen staatsrepressie en massa-surveillance. Zoals in veel van Robinsons werk, vooral de Mars-trilogie enAurora(2015, over eengeneration starship)fungeert de fysieke, futuristische setting inRed Moonals satirisch motief voor speculatie over een betere inrichting van ons leven op aarde. Maar dat satirische kerningrediënt van alle speculatieve romans staat op losse schroeven nu de toekomst is gearriveerd. Een teken aan de wand is dat Robinson metThe Ministryweg beweegt van pure fictie. Het boek bestaat uit korte hoofdstukken met wetenschappelijke bespiegelingen over respectievelijk falende en haalbare politieke en economische systemen (auteur Jonathan Lethem bestempelde het als 'het beste sciencefiction non-fictieboek dat ik ooit heb gelezen'). En dan vertelt Robinson afwisselend het verhaal van Mary en Frank en dat van vele andere personages die de steeds extremere weersveranderingen aan den lijve ondervinden: nog meer hittegolven die duizenden mensen het leven kosten, een vloedgolf over Los Angeles en wanhopige pogingen om het smelten van gletsjers in Antarctica via geo-engineering te stoppen.
Het punt is duidelijk; we zijn voorbij het kantelpunt, midden in de eindtijd. En hoe nu verder? Als Mary met haar medewerkers vergadert, luidt de conclusie dat oplossingen voor klimaatproblemen voor de hand liggen: koolstoftarieven, efficiënte standaarden voor het bedrijfsleven op het gebied van schone energie, beleid voor het gebruik van grond, de CO2-uitstoot drastisch verminderen, beter openbaar vervoer, elektrische auto's, alternatieve brandstoffen et cetera. 'En toch gebeurt het niet', zegt Mary. Wanhopig denkt ze: we zijn gevangen in een doolhof, of in een lawine die ons meesleurt. We zijn aan het verliezen. Verliezen van andere mensen die niet precies door hebben wat er op het spel staat.
Steeds laveert Robinsontussen speculatie en het rationele als hij de mens van nu en van de toekomst voorstelt. Het lijkt net of wij niet anders kunnen dan 'cognitieve fouten' maken. Hoe kan het dat we dondersgoed weten dat het verschrikkelijk misgaat met het klimaat en dat we steeds maar niets doen?
Een van de wetenschapper-vertellers gist dat het antwoord ligt in een pathologie: het narcisme van de kapitalistische mens. Zie het Götterdämmerung-syndroom, vernoemd naar Richard Wagners opera waarin de pre-christelijke godenwereld ten onder gaat. Vertaald naar nu: als je toch sterft, dan sleur je alles met je mee - een dodelijke manifestatie van haat voor de ander. Dit geestesziektebeeld komt bij mannen meer voor dan bij vrouwen, aldus de verteller. Het is een gevolg van een bevroren verbeelding, een schrijnend gebrek aan empathie. Dit neemt de vorm aan van angst voor de ander. De ander boezemt de narcist zoveel angst in dat hij die niet eens ziet. Derhalve is de individuele dood van de narcist simpelweg het einde van alles.
Zo is het echte monster inThe Ministry for the Futureniet apocalyptische klimaatverandering, maar de mens zelf, met zijn gadgets, zijn liefde voor het consumeren en zijn verslaving aan fossiele brandstoffen die industrieën draaiende houden om nutteloze verbruiksartikelen te produceren. Toch toont Robinson zich de eeuwige optimist, zelfs als hij inThe Ministryeen radicale oplossing voorstelt: opstand en verzet in de vorm van terreur. Deze taak neemt de Kinderen van Kali (godin uit de hindoeïstische mythologie, de 'zwarte aardmoeder') op zich, een schaduwachtige groep die met hightechwapens als drones en de 'pebble mob-kruisraket' (nog krachtiger dan een atoomwapen, want daadwerkelijk bruikbaar) massale aanvallen uitvoert op containerschepen, de burgerluchtvaart en mijnen in Afrika waar machtige bedrijven enorme winsten binnen harken door arbeiders te exploiteren. Gevolg: de beurzen crashen, grote, vervuilende industrieën vallen om en de internationale gemeenschap, óók het ministerie voor de toekomst, staan machteloos.
Deze dubieuze strategie van de verschroeide aarde heeft effect. Om te overleven schakelen industrieën om naar schone energie, bijvoorbeeld in de luchtvaart waar men razendsnel elektrische vliegtuigen en luchtschepen werkend op zonnepanelen ontwikkelt. Op Antarctica slagen geoingenieurs erin water van onder de gletsjers weg te pompen en boven op de ijsmassa te spuiten waar het meteen bevriest, de gletsjers zwaarder worden en na jaren tot op de zeebodem zakken, verankerd op aarde.
Alles is hyperrealistisch inThe Ministry;je kunt nauwelijks nog van fictie spreken. Deze herkenbaarheid maakt de prijs die de mensheid voor haar domheid betaalt extra verschrikkelijk. De omschakeling van koolstof naar groene energie kost het kapitalisme de kop, maar véle miljoenen mensen komen als gevolg daarvan om. Dat is bitter, temeer omdat het succes historisch groot is. Regeringen zijn gedwongen om het klimaatakkoord van Parijs eindelijk na te leven. We zijn getuige van niets minder dan de 'geboorte van een goed Antropoceen'. Hoezo 'bevroren verbeelding', wil Robinson weten, hoezo 'cognitieve fouten'? Wij mensen kunnen zoveel! Tegenover Frank, jaren later doodziek vanwege het trauma van Uttar Pradesh, stervend, zegt Mary Murphy: 'Mijn vriend,there is no such thing as fate'.
De strategie van de verschroeide aarde heeft effect
Mary Evans Picture Library / ANP | Links: William Shatner als Admiral James T. Kirk in Star Trek II: The Wrath of Khan (1982). Regie Nicholas Meyer;