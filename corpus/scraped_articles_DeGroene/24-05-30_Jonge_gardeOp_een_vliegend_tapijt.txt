Jonge garde Op een vliegend tapijt

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
30 mei 2024
In het werk van de Turkse Aysen Kaptanogluoverheersen naakte lichamen en gedecoreerde stoffen. Het is onder meer te zien tijdens hetOpen Studios-weekend van de Rijksakademie.
Ik ben een paardis de titel van een hoofdstuk inIk heet Karmozijnvan Orhan Pamuk. In die roman, die zich afspeelt in de winter van 1591 in Istanbul, geeft de sultan de opdracht om een controversieel boek te maken, voorzien van miniatuurschilderingen in westerse stijl. Nadat een van de tekenaars wordt vermoord, beland je als lezer in een detectiveverhaal. In elk hoofdstuk neemt een van de personages het woord. En ergens halverwege het boek is dat dus het paard.
Het paard maakt zich zorgen over hoe de miniatuurschilders omgaan met zijn uiterlijk. Hij vertelt hoe hij hoorde dat de hengst van een Europese koning eens een geschilderde merrie probeerde te bestijgen omdat die geschilderd was zoals je haar meteen zou herkennen als je haar in het echt tegenkwam. De hengst was niet opgewonden geraakt vanwege het zien van de merrie, legt het paard uit, het ging om de afbeelding. Het afbeelden van zo'n bestaande merrie was een zonde. Het suggereerde namelijk dat je jezelf boven God stelt. Maar het paard houdt wel van die Europese benadering, en is het zat te worden afgebeeld door miniaturisten die nooit een veldslag hebben meegemaakt, die 'net als vrouwen altijd thuis zitten' en niet begrijpen dat je niet kunt galopperen met je twee voorbenen tegelijk gestrekt.
Ik moest aan dit paard denken, aan zijn boosheid en aan de vrouwen thuis, bij het zien van het schilderijTea Time Storiesvan Aysen Kaptanoglu. Een klein meisje zit op een enorm paard. Hoewel het meisje behoorlijk levensecht is geschilderd, is het dier dat ze berijdt meer een paard zoals je dat als kind tekent. Het ene been dat je kunt zien staat recht vooruit. Alsof het het paard uit Pamuks boek nog even extra wil irriteren.
Kaptanoglu (1985) komt uit het Turkse Silivri, zeventig kilometer ten westen van Istanboel. Ze doceerde er Italiaanse literatuur totdat ze acht jaar geleden naar Nederland kwam om te schilderen. Met een diploma van de Wackers Academie werd ze in 2022 aangenomen aan de Rijksakademie in Amsterdam. In deOpen Studios-tentoonstelling van die opleiding, vorig jaar in mei, viel me haar felgekleurde, dik geverfde werk op.
Gezichten laat ze weg, naakte lichamen en gedecoreerde stoffen overheersen. 'Ik reisde op een vliegend tapijt terug naar huis', schreef ze. Ze besloot haar woede over de haat in Turkije tegen vrouwen en seksisme in haar schilderijen te verbeelden. Een haat die thuis ontstaat en zo generaties lang kan voortbestaan. Ik zag in een ander schilderij naakte mannen die met een tijgervel thuiskwamen, terwijl een vrouw in een hoekje hurkte, met haar onderbroek op haar enkels en bloed aan haar handen.
Kaptanoglu's werk is op dit moment op meerdere plekken te zien. Kunstenaarssociëteit De Kring in Amsterdam gaf haar de opdracht nieuw werk te maken. Ze bekritiseert hierin de geschiedenis van de vereniging, opgericht door mannen en waarin mannen het ook lang voor het zeggen hadden. Bij de komendeOpen Studiosbij de Rijksakademie, in het weekend van 30 mei, zal ze weer nieuw werk tonen. Dit schilderij zag ik op Art Island, de driedaagse beurs in een voormalig fort op een eilandje voor de kust van IJmuiden. In de koude, vochtige gangen hadden 34 galeries en kunstinstellingen presentaties gemaakt. Madé van Krimpen (die binnenkort in haar ruimte in de Prinsengracht een tentoonstelling heeft van nieuw werk van Iris Kensmil) toonde hier meerdere werken van Kaptanoglu.
Dit schilderij had een muur voor zichzelf. De vrouw op de achtergrond brengt de thee, het kleine meisje probeert het paard te bedwingen. In verhalen kan alles, suggereert Kaptanoglu. Naakten en geslachtsdelen schildert ze als een vanzelfsprekendheid, wanhoop wordt voelbaar door handen die zich vastklampen aan gordijnen of teugels. Maar dit kleine meisje heeft nog de overtuiging dat ze dit reusachtige paard kan en mag berijden. En of dat paard een levensecht uiterlijk heeft of niet, dat maakt haar niets uit.
Het werk van Kaptanoglu is te zien in deOpen Studios,30 mei tot en met 2 juni in de Rijksakademie in Amsterdam, en tot 7 juni in de tentoonstellingKringplankin sociëteit De Kring in Amsterdam
In verhalen kan alles. Dit kleine meisje kan en mag dit reusachtige paard berijden
Hermance van Dijk | Aysen Kaptanoglu, Tea Time Stories, 2022. Acryl op doek, 105 x 105 cm.