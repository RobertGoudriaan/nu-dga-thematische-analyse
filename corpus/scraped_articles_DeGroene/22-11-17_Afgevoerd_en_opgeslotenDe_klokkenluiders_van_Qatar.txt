Afgevoerd en opgesloten De klokkenluiders van Qatar

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
17 november 2022
Malcolm Bidali nam geen blad voor de mond in zijn blogs over de slechte arbeidsomstandigheden voor het WK voetbal. Hij kan het navertellen. Abdullah Ibhais, die werkte voor het Q22-organisatiecomité, zit nog vast.
'Ik heb ontzettend veelgeluk gehad', aldus Malcolm Bidali, een jonge Keniaan die als beveiliger in dienst was bij bouwbedrijven die in Qatar werkten aan WK-projecten. Hij schreef als enige arbeidsmigrant kritische blogs over de arbeidsomstandigheden in het Golfstaatje. Tot zijn eigen verbazing kan hij het navertellen. Hij werd zonder aanklacht opgepakt, zat wekenlang in eenzame opsluiting en kwam pas vrij na interventie van ngo's. Het avontuur is hem niet in de koude kleren gaan zitten. 'Ik dacht in dat busje: ze voeren me af.'
Over het WK voetbal in Qatar hangt een grauwsluier. Terwijl de WK-chef Hassan Al-Thawadi, officieel secretaris-generaal van het Supreme Committee for Delivery & Legacy, zich beklaagt over een lastercampagne, duiken steeds meer schrijnende verhalen op over 'Q22', zoals betrokkenen van de organisatie het toernooi liefkozend aanduiden. Ondanks het feit dat aan journalisten met een officiële WK-accreditatie strenge restricties zijn opgelegd, zoals een interviewverbod op woonlocaties, in overheidsgebouwen, bedrijfspanden en op religieuze plekken, is de stroom aan schrijnende verhalen niet meer te stoppen. Ze gaan veelal over hoe Qatar omgaat met arbeidsmigranten, de lhbtqi+-gemeenschap en kritische journalisten. En over een kritische medewerker van de WK-organisatie en een beveiliger die wél hun mond opendeden. Oftewel over het wrange lot van Q22-klokkenluiders.
Malcolm Bidali is 23 als hij gedreven door geldzorgen naar Doha vertrekt om beveiligingswerk te doen bij WK-gerelateerde bouwprojecten in Qatar. Zijn eerste periode in het Golfstaatje verloopt nog redelijk, qua huisvesting en vergoeding. Pas in zijn tweede periode, vanaf 2019, komt hij met de harde realiteit in aanraking. De vergoedingen zijn te laag. De slaapplaatsen zijn te krap - met z'n zessen op stapelbedden in een kleine ruimte - en de sanitaire voorzieningen zijn slecht. Hij hoort veel verhalen van arbeidsmigranten uit andere sectoren. Hij beschrijft zijn ervaringen in een dagboek. Maar niemand die het leest.
In Qatar bestaat de bevolking voor zo'n 75 procent uit arbeidsmigranten, zo'n 2,2 miljoen mensen op een totaal van 2,8 miljoen. De welvaart, rechten en plichten zijn zeer ongelijk verdeeld. Heel lang was er het beruchte kafala-systeem, dat werknemers verplichtte een 'sponsor' te hebben. Dat was een werkgever die je zou moeten ondersteunen in alles, maar die in de praktijk te makkelijk misbruik kan maken van zijn macht, en bij wie je verplicht je paspoort moest inleveren. Dus uitreizen kon niet zomaar meer, je mocht niet van werkgever veranderen en je zat in de tang omdat je eerst jerecruitment feemoet terugverdienen. Vakbonden waren verboden. Human Rights Watch vatte deze Qatarese omgang met de arbeidsmigranten samen als 'moderne slavernij'.
Hoewel dit systeem op punten is aangepast, met een wet die op 8 september 2020 inging, is dat in de praktijk nauwelijks merkbaar en gaan de misstanden op grote schaal door. 'Het zijn grotendeels papieren veranderingen', zegt Ruud Bosgraaf, die namens Amnesty International het dossier Qatar al twaalf jaar volgt. 'Het is te weinig en het is te laat.' Uitgebreide en gedetailleerde rapportages bevestigen zijn woorden. 'Veel werkgevers blijven hangen in de oude aanpak.
En er zijn bijna geen consequenties voor dit soort bedrijven.'
De nu 29-jarige Bidaliis, voor zover bekend, de enige gastarbeider in Qatar die een blog schreef over de arbeidsomstandigheden en die de problemen vrijuit en anoniem aankaartte. Het dagboek dat hij schreef werd een publiek dagboek, nadat migrant-rights.org Bidali een vergoeding gaf om de columns op de site te posten. Hij hield zich niet in. Ook op Twitter schreef hij over de slechte behandeling van arbeiders, onder het pseudoniem Noah.
Over de zaak van klokkenluider Bidali is veelvuldig geschreven. In een gezamenlijk publiek statement van Amnesty International, Human Rights Watch, migrant-rights.org en FairSquare van 16 augustus 2021 staat veel gedetailleerde informatie. Ook het Noorse tijdschriftJosimar,het meest Q22-kritische tijdschrift van Europa, heeft het verhaal van Bidali opgetekend in de speciale WK-uitgave.
Bidali zelf was de afgelopen maanden niet te bereiken voor media en ngo's. 'Dat geldt zelfs voor ons kantoor in Nairobi', vertelt Bosgraaf van Amnesty. Gelukkig staan zijn blogs nog steeds online. In zijn blog van 25 oktober 2020 laat Bidali zich, als blogger Noah, kritisch uit over het 'hervormingspakket' van 8 september 2020 waar Qatar internationaal goede sier mee wil maken. Het gaat om de noc, het officieel niet zonder toestemming van werkgever mogen veranderen; dat wordt per direct afgeschaft. Bidali is ervan overtuigd dat veel werkgevers dit aan hun laars lappen.
De tweede maatregel is het instellen van een minimumloon, dat pas in maart 2021 ingaat, juist om bedrijven de tijd te geven. Maar volgens de Keniaan is het nog steeds ruimschoots onvoldoende om van te leven, enkele uitzonderingen daargelaten. Het gaat om duizend Qatarese rial (275 dollar) als basisloon, driehonderd rial (55 dollar) voor voedsel en vijfhonderd rial voor accommodatie (137 dollar), waarbij die laatste twee alleen kunnen worden uitgekeerd als de werkgever die niet betaalt. Zijn conclusie: veruit onvoldoende om fatsoenlijk van te leven. Hij vergelijkt de huidige prijzen voor overeenkomstig werk. 'De meeste arbeiders zitten nu al boven duizend rial, en nog is het te weinig.' Maar belangrijker, Bidali plaatst vraagtekens bij de implementatie. 'Er is nauwelijks tot geen controle bij werknemers en er zijn geen consequenties als ze zich er niet aan houden.'
Bidali's verhalenworden goed gelezen. In de week voor zijn arrestatie geeft hij nog een lezing over rechten van arbeidsmigranten op verzoek van enkele ngo's. Hij heeft in die tijd nooit een vervelende consequentie van zijn uitingen ervaren. Totdat hij in zijn blog van maart 2021 de koninklijke familie persoonlijk aanspreekt op de slechte omstandigheden. Juist omdat hij werkt voor een bedrijf gelieerd aan de koninklijke familie van Qatar. Het gaat met name om Sheikha Moza bint Nasser, die zich er juist op voor staat goede werken te verrichten. Maar hij ziet dagelijks de schrijnende situaties. De slechte huisvesting, de beroerde betalingen. En de doden.
Op 4 mei 2021 wordt hij van zijn werkplaats geplukt en afgevoerd. Hij wordt naar het ministerie van Binnenlandse Zaken gebracht, moet zijn spullen inleveren en krijgt handboeien om. Hij wordt door zes man verhoord.
Tegen deNRCzegt Bidali dat hij tijdens die eerste dagen na zijn verdwijning vaak moest denken aan de in het Turkse consulaat vermoorde Jamal Khashogghi. 'Dit was dan wel Qatar, maar ik dacht toch aan hem. Hij was een bekendheid. Als een van de Golfstaten hem zoiets kon aandoen, wie was ik dan?' Op een gegeven moment stoppen ze hem in een busje. Hij moet gaan zitten in een piepkleine ruimte, zonder daglicht, zonder ramen. De deur zoemt elektrisch dicht. Hij wordt bang. 'Ik dacht: ze voeren me af. Ik ben een Keniaan. Ik ben zwart. Ik heb de koninklijke familie beledigd. Ik ga verdwijnen.'
Hoe de autoriteiten hem als anonieme blogger wisten te ontmaskeren was lang een mysterie, tot Amnesty er in dook. En wat bleek? Zijn plotse verdwijning was een week na zijn lezing aan arbeidsmigranten. Bidali had daarover getweet. Zijn tweet werd getagd, met een link naar een Human Rights Watch-artikel. Uit analyse van Amnesty International blijkt dat dit een zogenaamdephishing linkwas, waarmee de identiteit van de werkelijke auteur, Bidali, via spyware kon worden getraceerd.
Bidali zat 26 dagen in eenzame opsluiting. Volgens de Verenigde Naties officieel een martelmethode, wanneer dit langer dan vijftien dagen duurt. Ook kreeg hij geen advocaat toegewezen, wat ook tegen de internationale mensenrechtenverdragen ingaat. Bovendien was onbekend waar hij was. Enkele mensenrechtenorganisaties eisten van de Qatarese overheid bekend te maken waar Bidali zich bevond. Uiteindelijk werd - waarschijnlijk door hun inzet - zijn regime iets verlicht. En mocht hij op 26 mei, ruim drie weken na z'n arrestatie, tien minuten met zijn moeder bellen.
Voor zijn arrestatie was geen aanklacht, rechtszaak of veroordeling, dat is ook een schending van het internationaal recht, want een onrechtmatige vrijheidsbeperking. Onder druk van de internationale gemeenschap en lokale ngo's en mensenrechtenorganisaties beschuldigt Qatar Bidali in juli 2021 alsnog. Officieel is de aanklacht tegen hem 'het aannemen van geld van een buitenlandse agent om desinformatie te creëren en te verspreiden in Qatar'. Daarmee hing hem een gevangenisstraf van drie jaar boven het hoofd. En een boete van 68.000 dollar. Verschillende mensenrechten-ngo's hebben zich in die maanden vol op de zaak gestort. Hij werd weliswaar vrijgelaten op 31 mei, maar mocht het land niet verlaten. Pas een dag voor zijn veroordeling kreeg Bidali de aanklacht te horen. Na betaling van 6800 dollar (door een ngo) is de zaak afgedaan en mag hij het land verlaten. Dat doet hij op 16 augustus 2021 meteen. Om er nooit meer terug te keren.
Ook het verhaalvan Abdullah Ibhais is beklemmend. 'De politie komt me nu halen. Ze nemen me mee naar de gevangenis.' Het is 12 november 2019 om 04.45 in de ochtend als een bevriende journalist de laatste WhatsApp-berichten ontvangt van Ibhais (37), een hoogopgeleide Jordaniër die sinds 2015 voor het Q22-organisatiecomité werkt. Sinds zijn komst naar Qatar is hij een'rising star'binnen het organisatiecomité. In vier jaar tijd is hij opgeklommen tot adjunctdirecteur communicatie van het Supreme Committee (SC) van Q22.
Totdat het helemaal misgaat. De precieze documenten zijn in handen van de auteurs van het onverschrokken Noorse tijdschriftJosimar,waaronder app-berichten tussen Ibhais en zijn meerdere, de hoge Q22-chef, Hassan Al-Thawadi. Die berichten zijn van 4 augustus 2019.
Het gaat om een staking van arbeiders vanwege late uitbetaling van hun loon en slechte werkomstandigheden. Ibhais is naar de arbeiders toegestuurd om te bemiddelen en hij is onder de indruk van hun verhalen. Ibhais is als hij terug op kantoor komt van mening dat de WK-organisatie, zijn bazen, dit niet langer kunnen en mogen negeren. Hij maakt er een punt van in de communicatie-appgroep, als grote baas Al-Thawadi zegt dat ze (lees: Ibhais) in de externe communicatie maar 'een narratief moeten verzinnen', als de staking maar niet WK-gerelateerd is.
Sterker nog, Ibhais moet de indruk wekken dat de reden dat de arbeiders staakten niets met de arbeidsomstandigheden van doen heeft. Onzin, vindt hij. Hij heeft de arbeiders zojuist nog in de ogen gekeken, en hun pijn gezien, hun klachten, hun uitputting. Terug op kantoor vindt hij dat het hoog tijd wordt dat Q22 beter met de arbeiders moet omgaan. Zijn toon in de apps is wat feller en uitgesprokener dan normaal.
Ibhais durft de grote baas tegen te spreken en zegt, begaan met de arbeiders: 'We kunnen niet zeggen dat er geen WK-arbeiders aan het staken zijn.' In een dialoog met een communicatiecollega, de uitvoerend communicatiedirecteur Fatima Al-Nuaimi, zegt Ibhais over de problemen van de arbeiders: 'We moeten dit oplossen. En daarna de pr doen. Liegen is niet de manier in Qatar. En zou dat ook niet moeten zijn.'
Een paar maanden laterwordt hij opgepakt. Zonder aanklacht. Uiteindelijk volgt er - na internationale kritiek - een rechtszaak waarbij hij wordt beschuldigd van 'het aannemen van steekpenningen in relatie tot een social-mediapartner van het Supreme Committee van Q22'. Er hangt hem dan - vanwege het in Qatar zware vergrijp 'omkoping' - vijf jaar cel boven het hoofd.
De familie van Ibhais brengt een statement uit. Ze stellen, met steun van Human Rights Watch, dat hij geen advocaat mocht consulteren na zijn arrestatie. En dat hij gedwongen is een bekentenis te ondertekenen waar hij niet achter staat. Ze roepen uitdrukkelijk de Fifa op zich uit te spreken in deze zaak. Maar op het hoofdkantoor van de wereldvoetbalbond blijft het eerst ijzig stil. Daarna meldt de Fifa dat 'iedereen een eerlijk proces verdient', dat ze de zaak op de voet volgen. En dat ze er contact over hebben met Qatar.
De Qatari reageren zeer uitgesproken op het statement van Ibhais: 'De zaak tegen Ibhais is geworteld in bewijs, en heeft absoluut niets te maken met een persoonlijk standpunt of acties gerelateerd aan arbeidsgerelateerde zaken.' Om eraan toe te voegen: 'De realiteit was dat geen enkele WK-arbeider betrokken was bij deze staking. Elke suggestie dat het gebruik van de woorden "narratief" en "spin" een indicatie van de wens is om iets te verdoezelen is totale onzin.'
Met steun van mensenrechtenorganisaties volgt een periode waarin Ibhais op borgtocht wordt vrijgelaten. In afwachting van zijn hoger beroep proberen Noorse journalisten van het bladJosimarhem te spreken. Het is dan november 2021. Een paar uur voor het geplande interview met de Noren wordt Ibhais opnieuw gearresteerd. De Noren zelf worden vlak voordat ze naar Noorwegen willen terugvliegen op 21 november 2021 zelf ook opgepakt en 36 uur vastgezet. Ze moeten hun materiaal inleveren en worden het land uitgezet. Officieel vanwege 'het betreden van privaat terrein en filmen zonder vergunning'.
Ibhais gaat de laatste maand voor zijn hoger beroep in hongerstaking. Er is wereldwijd veel aandacht voor zijn zaak. Mede dankzijJosimar,Human Rights Watch en Amnesty. Het feit dat niemand inzicht krijgt in het bewijsmateriaal van de aanklacht van de Qatarese overheid tegen Ibhais maakt het extra lastig om voor Ibhais te pleiten.
Op 14 december wordt in de hogerberoepszaak in Doha de oorspronkelijke straf van Ibhais van vijf jaar cel omgezet in drie jaar. Volgens journalist Olaf Koens van RTL Nieuws, die getuige is van de rechtszaak, is het een showproces. 'Zo snel heb ik het nog nooit gezien. Deze man is met één zin veroordeeld. Er werd gewoon gezegd: drie jaar celstraf. Klaar. Dat is ongelofelijk. Ik kreeg het idee dat de rechter geen enkele moeite nam om zich te verdiepen in de details van deze zaak.'
Intussen begrijpen Ibhais' vrouw en zijn twee zoontjes van drie en vijf jaar er heel weinig van. Ze zullen hem drie jaar moeten missen. Maar van de Fifa geen woord.
Dat de wereld Qatarin de gaten houdt heeft een goede reden. Want rond de bouwwoede in het oliestaatje zijn sinds de toewijzing in december 2010 volgens Amnesty International enkele duizenden en volgensThe Guardian6500 arbeidsmigranten gestorven. Er zijn al vele discussies gevoerd, ook deze weken weer, over de precieze aantallen slachtoffers. En mocht het alsnog tot een compensatieregeling komen door wereldvoetbalbond Fifa en gastland Qatar, is het volgens Amnesty - die daarover in gesprek is met Fifa - cruciaal om heldere criteria aan te leggen voor compensatie.
Wie van de duizenden Nepalezen, Somaliërs, Sri Lankanen, Kenianen, Indiërs, 'Bangladeshi' en Pakistani heeft recht op smartengeld? Alleen de nabestaanden? En kun je aantonen wie door de slechte werkomstandigheden aan zijn einde is gekomen, nu Qatar de echte doodsoorzaak niet rapporteert?'Heart failure'is een frustrerend containerbegrip. Want er zijn uiteindelijk - cynisch genoeg - natuurlijk vrij weinig overledenen zonderheart failure.
En hoe kunnen de duizenden gastarbeiders die zijn teruggekeerd naar hun vaderland en nu met door de hitte kapotte nieren niet meer kunnen werken, ooit een beroep doen op een fonds dat er nog niet is? Hoe bewijs je dat het door het werk komt - maanden op een steiger in de volle zon bij 40-45 graden Celsius, meer dan twaalf uur per dag - dat je nieren al voor je dertigste kapot zijn?
Dat zijn discussies voor als het fonds er zou komen. Als. Want het lijkt erop dat Qatar er niet aan wil. Het land dat zich zo graag wil bewijzen als speler in de internationale sportwereld, met het WK voetbal als kers op de taart. Qatar, zoals insiders beweren, ziet het als niets anders dan een schuldbekentenis wanneer men zou instemmen met een compensatiefonds, hoe graag kritische westerse landen en ngo's dat ook willen.
Dat fonds - waar de Fifa en Qatar volgens Amnesty en hrw 440 miljoen euro in zouden moeten steken, precies het prijzengeld van het WK - gaat er dus niet komen. Althans niet door Qatar gesteund. En dan is zeer goed denkbaar dat de Fifa ook afhaakt. Ook al verdient de wereldvoetbalbond aan dit WK een kleine zes miljard euro. Een WK is, op wat kleine dingen na, de enige inkomstenbron van de wereldvoetbalbond. Eens in de vier jaar. En daar moeten alle rekeningen van betaald worden. Alle 211 landen zoet mee worden gehouden. Want bij de volgende verkiezingen (maart 2023) moet iedereen weer op Gianni Infantino stemmen, voor'four more years'. De Fifa in een notendop.
Qatar en de Fifa zijn op 2 december 2010 getrouwd in gemeenschap van goederen. In deze macabere dans kunnen ze elkaar niet loslaten, want dan vallen ze allebei om. Dat is al zo sinds op 2 december 2010 in Zürich het verlossende woord viel, en de oude zonnekoning Sepp Blatter zijn voor het Westen schokkende woorden sprak, terwijl hij de witkartonnen kaart uit de enveloppe trok en zei: 'Het WK 2022 gaat naar... Qatar.' Zelfs de zaal vol voetbalbobo's vergat van schrik te applaudisseren.
De Fifa kan het zich na een decennium van schandalen, met enorme uitgaven aan advocaten, niet permitteren schadeclaims uit Qatar te krijgen, mocht het WK alsnog afgeblazen worden. En dan blijkt er ook nog eens - in niet mis te verstane bewoordingen - een deal te zijn tussen de toenmalige Fifa-baas Sepp Blatter en Qatar, over Mohammed bin Hammam. De man die voor Qatar het WK binnenhaalde had zichzelf kandidaat gesteld om Blatter op te volgen. Volgens de Netflix-documentaire over de Fifa, die 9 november in première ging, stellen verschillende bronnen dat de deal was: de Qatarees Bin Hammam trekt zich terug als kandidaat voor het voorzitterschap. Met als tegenprestatie: Blatter belooft dat het WK van 2022 niet van Qatar zal worden afgenomen.No matter what. En zo geschiedde.
Hoe gaat het ondertussenmet de Keniaan Malcolm Bidali, in Nairobi? Eventjes werkt hij voor Amnesty Kenia. Maar dat duurt niet lang. Daarna verbindt hij zich aan enkele ngo's die zich inzetten voor de verbetering van arbeidsomstandigheden in de Golfregio. Vorige week hoorde Bosgraaf van Amnesty nieuws over hem. Bidali heeft zelf de ngo Migrant Defenders opgericht. Op de site van de organisatie staart Bidali je aan met een intense blik. Eronder staat zijn statement: 'Ik was beveiliger in Qatar. Ik sprak me uit over de rechter van arbeidsmigranten, waardoor ik gearresteerd werd. Ik heb nergens spijt van.'
Ibhais zit ondertussen zijn straf uit. Al lang nadat ook het allerlaatste gejuich over die ene beslissende goal in de finale zal zijn uitgestorven, komt hij vrij. Eind 2024. Om eindelijk zijn zoontjes te zien, die dan zes en acht jaar zullen zijn en hun vader nooit gezien hebben.
Na betaling van 6800 dollar is de zaak afgedaan en mag Bidali het land verlaten. Dat doet hij meteen, om er nooit meer terug te keren
... ...