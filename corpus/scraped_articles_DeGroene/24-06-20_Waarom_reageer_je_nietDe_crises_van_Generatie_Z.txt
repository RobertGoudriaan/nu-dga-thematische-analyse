Waarom reageer je niet? De crises van Generatie Z

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
20 juni 2024
Steeds meer jongeren lijden aan angststoornissen en somberheid en zien hun leven als leeg en nutteloos. Als grote boosdoener wordt gewezen naar de sociale media. Maar er is echt meer aan de hand.
'Als ik zin heb in seks,ga ik 's avonds uit en regel ik iemand', zegt Floor. 'Voordat we in bed belanden wordt er heel veel gedronken', geeft ze toe. 'En de volgende ochtend hebben we nul gesprek, dan zitten we op onze telefoon te loeren. Daar word ik niet heel blij van, nee.'
Floor zit op een bankje aan de Rotterdamse Maaskade naast haar beste vriendin Eva. Gisteren hadden ze een grote party in het havengebied, nu praten ze op deze druilerige middag over vriendschap en liefde in tijden van de smartphone. Vanwege een kater - de drank was bij de entreeprijs inbegrepen - nemen ze telkens slokjes water uit een dopper. Ze studeren samen economie en bevinden zich volop op de 'relatiemarkt' - en die wordt volgens hen 'kapot gemaakt door sociale media'. Met hun achternaam willen ze 'natuurlijk niet' in de publiciteit komen. Ondertussen zeggen ze: niks is meer geheim, en dat is voor hen zonder aarzeling klacht nummer één van hun sociale leven.
'Als ik heb staan zoenen, gaat dat meteen als een lopend vuurtje door WhatsApp-groepen en vindt iedereen er iets van', zegt Eva. 'Je krijgt hierdoor nauwelijks kans om eerst wat te rommelen voordat je een "prela" met elkaar hebt.' Relatievorming is gebonden aan behoorlijk strakke regels; na de prela volgt eventueel de status 'exclusief', de laatste stap voordat je 'officieel' een relatie hebt. 'Best spastisch', vindt Floor. 'Iedereen weet alles van elkaar, je bent nooit onbespied en ziet hoe succesvol anderen daten. Dat is vreselijk als je je rot voelt.'
Je daaraan onttrekken: ónmogelijk. Eva: 'Soms vergeet ik mijn telefoon als ik ergens heenga en dan voel ik me eerst onrustig, na een uurtje juist bevrijd. Maar dat wordt me dan verweten, blijkt als ik weer thuis ben. Berichten over waar ik was, waarom ik niet reageer? Of het wel goed gaat met mij?'
Zij behoren demografisch tot de Generatie Z, die ook wel de Generatie Zoomers of digitale nomaden heet. Want wat deze generatie, geboren na 1997, kenmerkt is dat zij is opgegroeid met digitale technologie. Vanaf de luier zien zij hun ouders continu op hun telefoon scrollen, waarmee zij bovendien ieder stapje en lachje vastleggen. Als kleuter doen ze spelletjes op een tablet, vanaf het basisonderwijs krijgen ze les via het smartboard, en zijn ze eenmaal in het bezit van een iPhone dan begint hun eigen schermleven, terwijl hun ouders via 'find my iPhone' monitoren waar zij fysiek uithangen.
Dat sociale media de persoonlijke levenssfeer diep binnendringen en gebruikers verslaafd maken aan prikkels uit de buitenwereld, is natuurlijk een overbekend verhaal. In de documentaireThe Social Dilemma,alweer vier jaar geleden, luidden activisten en voormalige werknemers van de technologie-giganten de noodklok over hoe 'het monster' is ontworpen om psychologisch zwakke plekken aan te boren en te versterken, en dat dit vooral ontwrichtend werkt voor jongeren. Mark Zuckerberg bood hiervoor begin dit jaar tijdens een hoorzitting door de Amerikaanse Senaat schoorvoetend zijn excuses aan, in het bijzonder aan de ouders van kinderen die zich onder druk van met name Instagram van het leven hebben beroofd.
De media staan er momenteel bol van.Een special inLe Mondeonder de kopLes écrans sèment les troubles chez les enfantsgaat over hoe kinderen al jong door de vele uren op hun smartphone sociaal 'gehandicapt' raken. InThe Guardian, The AtlanticenDie Zeitwordt de vraag opgeworpen wat er aan de hand is met Generatie Z. Allemaal naar aanleiding van het boekThe Anxious Generation: How the Great Rewiring of Childhood Is Causing an Epidemic of Mental Illness(2024) van de Amerikaanse sociaal-psycholoog Jonathan Haidt, dat al maanden in Amerika bovenaan op de bestsellerlijst staat en binnenkort in Nederlandse vertaling verschijnt alsGeneratie angststoornis: Wat sociale media met onze kinderen doen.
Dit boek maakt veel los door het verontrustende beeld van Generatie Z dat Haidt schetst en onderbouwt met statistieken en pagina's voetnoten die verwijzen naar wetenschappelijk onderzoek. Het bevat tevens wijze lessen voor opvoeders. Er is ook veel kritiek op van wetenschappers: zij vinden Haidts onderzoek te negatief over de jeugd en te Amerikaans. Hij zou bij zijn analyse causaal en significant nogal eens door elkaar halen.
Haidt laat zien dat jongeren in een geestelijke gezondheidscrisis verkeren als resultaat van een paradox in de opvoeding: offline overbeschermd, online vogelvrij. Opvoeders zijn een combinatie van curling- en helikopter-ouders. Ze bezemen als het ware iedere weerstand voor de voeten van hun kroost weg, met als metaforen de rubberen stoeptegels in speeltuinen en de dikke stootranden op buggy's. Als kinderen buiten spelen zitten volwassenen er bovenop - het aantal botbreuken daalde in de afgelopen jaren dan ook drastisch. Ze krijgen bovendien op steeds latere leeftijd kinderen, vaak maar één, en dat prinsje of prinsesje begeleiden ze intensief bij elke nieuwe horde richting het verlaten van het ouderlijk huis. Tegelijkertijd pushen ouders hen tot presteren, van huiswerkbegeleiding tot extra sporttrainingen, om vooral beter te zijn dan de rest.
Daarentegen hebben ouders nauwelijks een idee wat hun opgroeiende kinderen in de digitale wereld uitspoken, en hier zit volgens Haidt de grote valkuil; de werkelijke risico's zijn niet lichamelijk maar mentaal. In decoming of ageraken kinderen in de greep van altijd bereikbaar moeten zijn, van checken of er een bericht is, of iemand heeft gereageerd op jouw bericht. Zij zien extreem geweld en porno. Feesten en luxevakanties van vrienden of vage bekenden vliegen langs op Instagram. Hun identiteit wordt sterk gevormd door influencers, door een cultuur van ontvrienden, cancelen, pesten. Of door het ostentatief delen van een standpunt over de grote wereld die, gestuurd door algoritmen en al dan niet vol desinformatie en nepnieuws, permanent binnenstroomt.
Het kan haast niet anders of deze spagaat, tussen enerzijds de meritocratische ratrace en anderzijds de digitale jungle, heeft negatieve impact: een toename van slaapgebrek, angststoornissen, depressies en zelfmutilatie. Veel jongeren ervaren hun leven als leeg en nutteloos, ze kunnen moeilijk met kritiek omgaan. Haidt constateert dat de psychische malaise groter is bij meisjes dan bij jongens, met als verschil dat jongens verslaafd raken aan porno kijken en gamen en zich isoleren, en meisjes navigeren door vriendennetwerken. Gaan ze de arbeidsmarkt op, dan eisen ze een balans tussen privé en werk, ze willenme-time,yoga, reizen, festivals. Het dominante beeld: een onzekere, weinig weerbare generatie.
De kanteling van deze ontwikkeling begon in 2012, toen de iPhone betaalbaar werd voor jongeren, likes en retweets werden ingevoerd en jeviralkon gaan - 'ingrediënten die ons neurologisch beloningssysteem extreem prikkelen'. De curve van de problematiek schiet omhoog in de vorm van een hockeystick, waarmee er volgens Jonathan Haidt een causaal verband is tussen digitale verslaving en psychische ongezondheid.
Zijn analyse is ontegenzeggelijk hard. Maar moeten we alles nu toeschrijven aan sociale media, als de grote gifbeker voor een hele generatie? Wat vinden docenten, psychiaters en sociaal-psychologen ervan, verkeert Generatie Z in een psychische crisis?
'Soms helpt het omiets een crisis te noemen, dan krijgt een probleem urgentie', zegt Arne Popma, hoofd van de afdeling voor kinder- en jeugdpsychiatrie van Amsterdam UMC. 'Of plakken we misschien te snel stickers op gewone puberverschijnselen? Doodsoorzaak nummer één onder de dertig jaar is zelfmoord. Daar schrikt iedereen van, maar het is een kleine stijging, wat erg genoeg is, en die is ook relatief ten opzichte van vroeger, toen kinderen stierven aan infectieziekten en lichamelijke ziekten die nu te genezen zijn.'
We zitten aan een tafeltje in Pension Homeland op het voormalige Marine-terrein in Amsterdam. Een rauw gebied, waar op het grasveld groepjes studenten in de zon zitten te picknicken. 'Er is forse psychische problematiek, absoluut', zegt Popma. 'Het punt is ook: het is allemaal veel onzichtbaarder dan vroeger, de omgeving heeft het vaak niet in de gaten als iemand eenzaam of somber is.'
De statistieken over het geestelijk welzijn van Nederlandse jongeren zijn in elk geval niet positief, al veel langer, en zeker sinds corona, toen de maatschappij op slot ging en het normale socialisatieproces voor jongeren werd afgeschaald. Het Centraal Bureau voor de Statistiek meldt voor 2023 een forse stijging van psychische klachten (19 procent), depressie (12 procent) en slaapproblemen (22 procent). Uit de recente Gezondheidsmonitor Jeugd van rivm/ggd komt onder scholieren hetzelfde beeld naar voren: een toename van ongezond gedrag (roken en vapen, drinken), zij ervaren meer stress en zeggen last te hebben van prestatiedruk en mediagebruik. Volgens het Nederlands Jeugdinstituut krijgt inmiddels een op de zeven kinderen een vorm van jeugdzorg - decennia geleden was dat een op de 27.
Dan is er nog iets opvallends aan de kant van de opvoeders. In een peiling in 2021 van het Nederlands Centrum Jeugdgezondheid geeft meer dan de helft van de ouders aan dat de opvoeding hun draagkracht flink overstijgt. Opvoeden lijkt steeds meer moeite te kosten, en dat komt ook door hun eigen problemen, zoals echtscheiding, schulden of zorgen over de toekomst. Net als de jeugd voelen volwassenen zich opgejaagd.
Volgens Arne Popma is het ziektebeeld van depressie niet wezenlijk veranderd, alleen is de inkleuring anders. 'Jongeren zeggen vooral te lijden aan prestatiedwang, zich buitengesloten voelen, en ook aan een negatief beeld over de toekomst, klimaatcrisis, oorlogen - dat is de reële wereld. De uitingen ervan zijn eetstoornissen zoals obesitas of anorexia, dwangmatigheden, allerlei overcompensaties van onzekerheid. Ze komen op sociale media in bubbels terecht, die positieve kanten hebben - ik noem maar iets: ze delen hun kennis over bepaalde muziek, over hun genderidentiteit. Maar in die bubbels kunnen ook normale puberale onzekerheden of kwetsbaarheden zich versterken en uitgroeien tot problemen. Ja, ook als het gaat om genderidentiteit.' verslavingen of stoornissen zoals depressie.'
Met nadruk zegt hij: het is altijd én, én, én: genetische aanleg, ervaring en sociaal-economische omstandigheden, in welk nest je wordt geboren. 'Het is een samenspel van die factoren die iemand ontvankelijk maakt voor verslavingen of stoornissen zoals depressie.'
Scholen worstelen zonder meer met de smartphone. 'We zijn heel blij dat die sinds 1 januari dit jaar in de klas verboden is', zegt Pim van den Berg, directeur van het Calvijn College in Amsterdam-West. 'Het beleid is thuis laten of in het kluisje. De shit is het gebouw uit: conflicten over het aanmaken van stickers, pesten met foto's, noem maar op. Wij waren continu brandjes aan het blussen.'
In de entreehal van het Calvijn College staan op een wit bord met een dikke stift tien woorden geschreven, zoals 'suggereren', 'hinder', 'variëren'. Deze woorden komen de hele week in de lessen aan bod, om ze in het geheugen van de leerlingen te prenten. Elke week nieuwe woorden, waardoor het vocabulaire zich uitbreidt. 'Ze komen bij ons binnen met taal- en rekenachterstanden. Dit type leerling is kwetsbaar in de samenleving, woont driehoog achter, groeit op in een groot gezin en slaapt vaak met zusjes en broertjes op één kamer. Aan tafel wordt niet gesproken over maatschappelijke onderwerpen. Wij zetten ons in om de achterstand bij te trekken, zodat ze kansrijk van school komen', zegt Van den Berg.
Het Calvijn College is een transformatieve ('switchen en klimmen') middelbare school voor vmbo en mbo2, gevestigd in een compact glazen gebouw net buiten de A10, met zo'n 550 leerlingen waarvan negentig procent van Turkse en Marokkaanse afkomst is. Zij worden omringd door een zorgstructuur van persoonlijke begeleiding, die wordt georganiseerd door een zorgteam dat goed contact heeft met externe stakeholders, zoals het Ouder- en Kindteam en de Jeugdbescherming. En er zijn vooral bevlogen docenten, personeelstekort speelt hier niet. Resultaat: geen thuiszitters, nauwelijks vroegtijdige schoolverlaters. 'Op de Gezondheidsmonitor Jeugd van GGZ/Trimbos scoorden wij niet slechter dan het landelijke gemiddelde, wat voor onze school goed is', zegt Van den Berg verheugd.
Door een gunstiger bekostiging van dit type scholen tellen klassen maar achttien leerlingen, en ook de gemeente stopt er veel subsidiegeld in. 'Deze kinderen geloven vaak niet in zichzelf omdat zij altijd het minst goed presteerden in het basisonderwijs', zegt Van den Berg. 'Als je ze niet intensief begeleidt, blijft dat maar dooretteren. Zij moeten eerst het vertrouwen in het onderwijs terugkrijgen, voordat ze op de arbeidsmarkt komen.' Pushende ouders zien ze hier juist te weinig. 'Maar de meiden leggen zichzelf wel prestatiedruk op, ze willen uit hun milieu komen. Niet het leven van hun moeder leiden.'
In de ronde halvan het Calvijn College bood wethouder Marjolein Moorman vorige maand haar Visie Jeugdzorg aan. In het begeleidend rapport stonden de harde cijfers die we kennen uit onderzoeksrapporten. Moormans tegenoffensief: uitbreiding van expertisenetwerken in en om de school. De samenleving komt hier binnen. De uitdagingen van de straat, snel geld verdienen met drugshandel, loverboys, dat zijn de concurrenten van een diploma. 'Dat gebeurt nu op sociale media, onzichtbaarder en subtieler', vertelt Yasin Irgin, coördinator van het zorgteam. 'Meisjes worden door oudere jongens toegevoegd op snapchat: "Hé ik zag jou, je ziet er goed uit, je had mooie schoenen aan." Of hun foto wordt met AI op een naakt lichaam geplakt, waarmee ze gechanteerd worden, in plaats van dat ze hen met een dikke auto van school oppikken.'
Irgin groeide op om de hoek van deze school. Hij zegt dat hij het geluk heeft uit een goed gezin te komen. Tijdens zijn studie International Business gaf hij bijles aan jongeren in de buurt en besloot hij het onderwijs in te gaan, aanvankelijk als docent economie. 'Wij kijken naar de potentie van elk kind. Met zo'n tien procent van de leerlingen gaat het niet goed, zij hebben veel begeleiding nodig. Bij hen klopt het thuis niet, ouders hebben zelf een hulpvraag, zoals schulden, verslaving. Zij zijn vaak oud, rond de zestig, en begrijpen het onderwijssysteem niet. De verwachtingen van leerlingen komen niet overeen met die van hen, telefoongebruik hoort daar ook bij. Ouders zijn te streng. Of de kinderen mogen van hen juist hun eigen ding doen, en dat gaat echt heel ver.'
Open praten en goed luisteren naar wat er allemaal speelt, is hier de policy. 'We betrekken de hele omgeving van het kind erbij. We zijn eerder de vindplaats van de problematiek, en helpen die op te lossen, soms ook in de thuissituatie', zegt Pim van den Berg. 'Wij geven hun ruimte. Binnen beperkingen uiteraard. Als een strenge vader die soms ook zegt: tot hier en niet verder. We zitten er bovenop. Vertrouwen is de crux, en daardoor vertellen ze het ook aan ons als er bij iemand anders iets speelt, zoals drugs. De zorg voor elkaar is sterk, ook omdat ze weten dat we daar subtiel mee omgaan. Kinderen voelen op hun klompen aan of contact zuiver is of niet.'
Zo was er een paar weken geleden een vechtpartij, buiten de school, en zou daarbij sprake geweest zijn van een boksbeugel. Dat wilden ze tot de bodem uitzoeken. 'Uiteindelijk kregen we van leerlingen screenshots van appwisselingen. Dat bedoel ik met vertrouwen, ze helpen ons conflicten op te lossen', aldus Van den Berg.
Toen de telefoons uit de klas verdwenen, vroegen leerlingen na twee maanden: mag het ook niet in de kantine? Nee dus. 'Het gaat allemaal door buiten schooltijd, tuurlijk, en we merken dat het slaaptekort toeneemt', zegt Irgin. Maar nu er minder gedoe rondom de telefoon is, komt er ruimte vrij voor het vak mediawijsheid. Ze gaan binnenkort met een toneelgroep rollenspellen doen. 'Wijzen op risico's van sociale media, bijvoorbeeld dat delen van foto's niet zo onschuldig is. Leren grenzen aangeven. Kritisch denken, over jezelf en elkaar. Sociale vaardigheden, zoals feedback accepteren, hoe je vrienden maakt, hoe je volwassenen aanspreekt.'
Het Erasmus in Almelo, een grote scholengemeenschap met gymnasium, atheneum, havo, mavo, praktijkonderwijs en internationale schakelklassen, loopt voorop met mediawijsheid. Digitale geletterdheid wordt hier al sinds 2010 als een apart vak onderwezen door Stephanie Meuleman-Van den Kieboom, specialist op dit gebied. Van de elf '21ste-eeuwse vaardigheden', zoals teamwork, probleemoplossend vermogen en interpersoonlijke vaardigheden, zijn er vier gebundeld in een aparte les: informatievaardigheden, mediawijsheid, ict-vaardigheden en programmeren. 'De inzet ervan is: bereid je voor op een digitale toekomst, het wordt alleen maar méér. Het doel: dat je als burger kunt meedraaien in een digitale wereld. Want er is een digitale kloof. Als je er niet al op de basisschool mee aan de slag bent geweest, of thuis, dan loop je achter.'
Meuleman-Van den Kieboom ervaart op school dat men ervan uitgaat dat kinderen kunnen omgaan met sociale media. Ze vergelijkt het met de eerste fiets: die krijg je jong en je wordt meteen in de binnenstad van Amsterdam gezet, het is druk en je kent de verkeersregels nog niet. 'Dát gebeurt er nu: je geeft kinderen heel veel vrijheid met een gigantisch middel, maar ze zouden eigenlijk eerst de regels moeten leren. Ouders denken dat hun kinderen vaardig zijn, maar die guppy's zijn alleen snel op de knopjes, dat is iets anders.'
Begrenzen, dat doen ouders heus wel, bijvoorbeeld YouTube Kids installeren en de schermtijd limiteren, zegt ze. 'Maar ze gaan niet naast hun kinderen zitten om te kijken hoe ze een TikTok-filmpje maken, dan hebben kinderen opeens recht op hun eigen leven. Ouders zijn ook de beste vriend van hun kind. Het werkt twee kanten op: ouders willen geen zeurouder zijn, en kinderen denken: ze snappen het toch niet. Dat zorgt voor een gigantische kloof tussen ouder en kind.'
Die kloof opheffen is de uitdaging, meent ze. 'Ouders zijn nu door alle berichten in de media in paniek. Ik krijg veel vragen op ouderavonden, en daar zie je dezelfde heftige discussies als een paar jaar geleden over drank en roken; nu gaat het over eenzaamheid en burn-out. Dat zou niet nodig moeten zijn: deze generatie vind ik creatief, vol belofte.'
Wie professioneel te maken heeftmet jongeren, merkt hoe sociale media ingrijpen in het puberbrein. Maar prestatiedruk is misschien nog wel meer de bron van psychische problemen, en daarin verschillen jongeren niet van volwassenen - de statistieken over mentale ongezondheid zijn overeenkomstig. Er is dus meer aan de hand.
Het regent boeken over de gestreste samenleving als gevolg van het neoliberalisme waarin iedereen elkaars concurrent is. Hierin wordt het individu in de context van maatschappijkritiek en cultuurpessimisme geplaatst als verwend, egoïstisch en eenzaam. In bijvoorbeeldHet tijdperk van de ik-tiran: Het einde van een gemeenschappelijke wereld(2021) schetst de Franse filosoof Éric Sadin een somber narratief over hoe we door de opkomst van het internet en de sociale media onszelf als het centrum van de wereld zijn gaan zien en daardoor de sociale samenhang verkruimelt. De voedingsbodem is de toenemende ongelijkheid, slecht functionerende overheidsdiensten en politieke schandalen.
De Oostenrijkse filosoof Isolde Charim spreekt inNarcisme(2024) van narcistische gemeenschappen, met als exces de eindeloze uitbreiding van gendercategorieën - van lhb naar lhbtiqa+. Al dat navelstaren op 'het zelf' komt volgens haar voort uit onmacht, jaagt haat aan jegens de ander die het ik-feestje bederft. In het pas verschenenImmediacy, or The Style of Too Late Capitalismhaalt literatuurwetenschapper Anna Kornbluh minstens zo fel uit naar het doorgeslagen individualisme, dat zich manifesteert in een obsessie met identiteit, persoonlijke ervaring en beleving. We zijn opgesloten geraakt in de heerschappij van onze 'mini-werkelijkheid', die pseudo-gelukkig maakt en verlammend werkt als het gaat om het collectief aanpakken van échte maatschappelijke problemen. Generatie Z groeit op in die samenleving, gevormd door een generatie daarvoor.
Jaap Denissen, hoogleraar ontwikkelingspsychologie aan de Universiteit Utrecht, gaat er niet in mee, in het frame van een hele generatie die door sociale media bedorven wordt. 'Generatie als begrip is ontwikkelingspsychologisch niet houdbaar. Invloeden zijn geleidelijk en leiden niet tot aparte categorieën. Liever spreek ik over de tijdgeest waarin je opgroeit en wordt gevormd door allerlei invloeden, waarbij sociale mediaeenrol spelen.'
Denissen doet al lang onderzoek naar gedrag en sociale media. Naar aanleiding van het boek van Jonathan Haidt heeft hij nog eens extra kritisch gekeken naar andere onderzoeken. 'Het zijn meta- en zelfs meta-metastudies, en daaruit blijkt geen duidelijke causaliteit tussen mentale problemen en sociale-mediagebruik. Als er al sprake is van negatieve invloed, dan is die piepklein, minder dan één procent, wetenschappelijk misschien interessant maar praktisch bijna verwaarloosbaar.'
Dat is een opvallende bevinding binnen het alarmistische discours. Volgens Denissen komt het gebrek aan nuance mogelijk voort uit een onderliggend onbehagen met deze tijd, en ook uit de generatiekloof: de telefoon wordt de boeman. 'Het lijkt heel logisch om die de schuld te geven, maar ook oudere mensen zitten veel op hun telefoon. Het hangt ervan af hóe je precies sociale media gebruikt, en niet dát je ze gebruikt.'
Hij maakt een vergelijking met de uitvinding van de boekdrukkunst, toen men bang was voor een negatief effect op de geest, maar het bleek belangrijker te zijn wélke boeken je las. Bij de komst van de tv was die vrees hetzelfde. 'Wat nu nieuw is, is de manier van communiceren en informatie vergaren. Maar of dat meteen een hele generatie op een uniforme manier vormt? Er is mogelijk een correlatie. Om dat werkelijk aan te tonen, moet je langdurig onderzoek doen, over een periode van zo'n tien jaar.'
Waar Jaap Denissen Haidt wel in kan volgen, is zijn analyse van de huidige opvoedingsstijl. 'Ouders zijn bang dat er ongelukken gebeuren als hun kind op de fiets naar school gaat en waarschuwen voor kinderlokkers achter de bosjes. Ouders fixeren zich enorm op hun kinderen, en die worden daar later onzeker van, daar is wetenschappelijk veel meer bewijs voor dan voor de schadelijke effecten van smartphones.'
Hij wijst op een artikel daarover inThe Journal of Pediatricsin 2023, waarin wordt aangetoond dat de afname van'independent activity'van kinderen een oorzaak is van'mental diseases'op latere leeftijd. 'Door de controlezucht van ouders verliezen kinderen hun internelogus of control. Dat is zorgwekkend, want ze moeten zich juist autonoom kunnen ontwikkelen, hun eigen valkuilen tegenkomen en daarvan leren om hun eigen controlesysteem te kunnen ontwikkelen.'
Ook Sanne Akkerman,hoogleraar onderwijs en leerwetenschappen aan de Universiteit Utrecht, wijkt af van het sombere beeld over het effect van sociale media op de jeugd. Zij draait het eerder om: volwassenen kunnen veel van de jeugd leren. 'Ik zie dat jongeren geëngageerd zijn met allerlei thema's, in het klein en soms in het verborgene.'
Akkerman doet sinds 2015 onderzoek naar het welzijn van jongeren en werkt met de methodiek vanboundary crossing:het in kaart brengen van meerdere leefwerelden - peergroep, familie, studie, school, vrije tijd. De onderzoeksvraag is hoe zij daarin continuïteit of discontinuïteit ervaren en hoe zij de online wereld verenigen met de echte wereld. 'De aanname is dat het leven gefragmenteerd is geworden, dat we uit elkaar getrokken worden doordat we in allerlei bubbels zitten. Voor iedereen is het een uitdaging om daar een verhaal van te maken, om continuiteit te ervaren. Als die niet ervaren wordt, is dat niet goed voor het welzijn. Dat is extra lastig voor jongeren, die zoeken zichzelf nog.'
Ze keek naar de transitie die jongeren doormaken en naar hun meervoudige interesses en keuzes. Drie jaar lang hielden jongeren en jongvolwassenen een dagboek bij waarin ze al hun interesses - dieren, sporten, gamen - rapporteerden, plus hoeveel tijd ze daaraan besteedden. 'Daaruit kwam een prachtig profiel omhoog', vertelt Akkerman. 'Er is geen persoon die geen mooie bezigheden heeft. Ze zijn gefocust en bouwen via internet veel expertise op, die ze met anderen delen.'
Het beeld van de ongemotiveerde, tobberige puber klopt deels, maar is volgens haar ook een kwestie van een buitenblik. Welke normen hanteren wij, volwassenen? Zijn die wel up-to-date? 'Je ziet iemand met een zak chips en cola achter het scherm gamen. Dat lijkt passief, terwijl hij contact heeft met mensenall over the placeen goed Engels leert. Zo ontwikkelen zij ándere skills.'
Voor haar onderzoek nam Akkerman ook interviews met de jongeren af over hun levensverhaal, over hoe ze naar zichzelf kijken en naar hun toekomst in de maatschappij, die gericht is op hoger, beter en meer. 'Het optimaliseren van jezelf, daar wordt deze generatie al jong mee geconfronteerd. Ze moeten duurzame keuzes maken waarbij ze optimaal gebruik maken van de tijd. De hoeveelheid mogelijkheden in onderwijs, vrije tijd en sociale activiteiten en de druk om unieke, authentieke keuzes te maken zorgen voor eenparadox of choice.Keuzevrijheid werkt verlammend in plaats van bevrijdend. Daar komen de prestatienormen overheen, waardoor kleine kiemzaadjes van eigen interesses soms niet tot wasdom komen.'
Deze generatie worstelt vooral daarmee: het verwachtingspatroon van hun ouders en de maatschappij. 'Ze wikken en wegen wat af om de meest strategische keuze te maken, en daar komen ze niet allemaal uit. Hun blik wordt zo vernauwd. Terwijl ze vaak ook passies hebben die niet meteen passen bij hoe ons onderwijs is ingericht. Daardoor kun je je gemakkelijk afgewezen voelen. Dat vind ik pijnlijk.'
Is er perspectief op een afname van mentale problemen? Jonathan Haidt heeft het onder andere over meer zingeving. Literatuurwetenschapper Anna Kornbluh houdt in haar boek een vurig pleidooi voor een kritische, afstandelijke, beschouwelijke geest, tegenover de 'onmiddellijke' drang tot behoeftebevrediging van prikkels. Maar dat tover je allemaal niet zomaar uit de hoge hoed.
Sanne Akkerman zegt: 'We moeten meer vertragen.' Zij ziet een rol weggelegd voor het onderwijs: het systeem is te weinig ingericht op de generatie van digitale nomaden. 'Te afstandelijk, theoretisch. Thema's moeten voelbaar zijn en meer verbonden worden met de alledaagse ervaring.' Met haar studenten doet ze nu op masterniveau het project UniCity. Op plekken in de stad onderzoeken ze deurban ecology,zoals in het Utrechtse Griftpark, tegenover haar woonhuis. 'Daar zie je een hele samenleving, van skaters, studenten, verslaafden, kinderen, honden, nieuwe ondergrondse bacteriën. Wij kijken hoe al die actoren samenleven en langs elkaar leven.'
Én de studenten leren een praatje te maken met allerlei bewoners in hun stad, en dat vinden ze verbazingwekkend spannend. 'Nee', zegt Akkerman lachend, 'ik doe dit niet als therapie, maar vanuit een wetenschappelijke methodiek. We verbinden filosofische kennis met de ervaring van de leefwereld van mensen direct om je heen. Er komt een documentaire, niet een tekst.'
Dit soort initiatieven komt nu op middelbare scholen en universiteiten van de grond. Ook dringt in het hoger onderwijs het besef door dat de prestatienormen drukken op studenten. Psychologen rukken op op de campussen. 'We hebben twintig jaar sociale-mediagebruik achter de rug, daar komt nu een reactie op', zegt Sanne Akkerman. 'Zeggen "het gaat niet goed met mij" raakt meer geaccepteerd. Dat is iets anders dan jezelf moeten veranderen, dat heeft met vertraging en rust te maken.'
Corona heeft een lichtjegezet op wat er al langer aan de hand is, zegt jeugdpsychiater Arne Popma. 'Alleen, jongeren weten vaak niet goed de weg naar hulp, en de wachtlijsten zijn lang. Hef dus die barrière op en zorg ervoor dat de paden naar hulp aansluiten bij hun leefwereld.'
Popma was een aantal jaren geleden medeinitiatiefnemer van de stichting MindUs, met als doel: onderzoeken hoe je een offline/online luisterend oor voor jongeren organiseert. Platform @ease werkt op die manier. 'Jongeren kunnenpeer to peerpraten over hun problemen, en het is ingebed in de professionele zorgstructuur. Als een leeftijdsgenoot tijdens zo'n gesprek aanraadt: wil je toch met een psycholoog of psychiater praten?, dan zijn die direct beschikbaar. Veilig kunnen spreken is ontzettend belangrijk, want jongeren zijn vaak bang dat hun omgeving hen veroordeelt. Ik hoor vaak: wat ik wil is een luisterend, niet een oordelend oor. Ze willen niet meteen naar een dokter.'
Daarnaast zet MindUs, dat wordt gefinancierd door het ministerie van Volksgezondheid, Welzijn en Sport, met onder andere de Kindertelefoon en 113 Zelfmoordpreventie een portaal op waar de juiste informatie, met doorgeleiding naar hulpverleners, op één punt samenkomt. Het schakelplatform wordt ontworpen door en voor jongeren.
Eigenlijk is Popma 'best hoopvol': we zitten in de fase vanawareness.'In de vorige eeuw bestreden we infectieziekten door hygiëne, het aanleggen van riolering, door de ontdekking van vaccins. In deze eeuw lijden we aan vervreemding en binden we de strijd aan tegen mentale ziekten. Dat komt op gang, we gaan anders tegen psychische problemen aankijken, meer als iets normaals, iets van ons allemaal.' Zijn oproep aan 'iedereen': luisteren naar een ander, zonder te oordelen of een probleem direct te willen oplossen.
Mentale problemen zijn bovendien te voorkomen, en dat begint bij de opvoeding, zoals ontwikkelingspsycholoog Jaap Denissen vertelt: het onderzoekende kind meer laten aanrommelen, vrij buitenspelen zonder een valhelmpje op, desnoods een keer uit de boom vallen. En minder uren achter het scherm zitten.