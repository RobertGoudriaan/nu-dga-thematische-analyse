Hans Werk huilt

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
2 mei 2024
TELEVISIE Final Account
Begin mei gaat deze kroniek steevast over 'de oorlog'. Hoeveel er ook na kwamen en hoeveel er nu ook gevoerd worden - voor mijn generatie, die deze als kind meemaakte, en voor massa's na ons, blijft
4 mei essentieel. Wel kleurt de herdenking door decennia heen steeds anders (in 1946 maakte J.B. Charles rechtsomkeert toen hij zag wie onverdiend voorop liepen; nu worden we gefouilleerd op de Dam). Maar moeten we in 2024 echt nog kijken naar hoogbejaarde Duitsers en Oostenrijkers die zich die oorlog en hun houding en rol erin herinneren en beoordelen? Niets moet, maar de Britse filmer Luke Holland, wiens grootouders door de nazi's vermoord werden, richtte metFinal Accounteen indrukwekkend monument op voor alle slachtoffers.
In 2008 begon hij te interviewen - daders en omstanders - en in 2020 ging zijn film in première, kort na zijn dood. De meeste gesprekspartners waren ook al overleden. Dat ze meewerkten zal deels komen door Hollands niet-polemische aanpak, die veel onthullender resultaat oplevert dan een confronterende. En die nog altijd leerzaam is. 'Daders', zeg ik, al zien velen van hen dat niet zo. Van de nog altijd overtuigde nazi's ligt dat voor de hand ('Neurenberg noemde de SS een criminele organisatie, maar toch geen enkele Duitse rechtbank?' '6 miljoen? EenWitz.Dat beweert de jood.') Maar anderen, die ook van de SS een tatoeage van hun bloedgroep kregen (gewone soldaten niet: de elite moest allereerst overleven), zijn aarzelender: ze móesten immers bij de Hitlerjugend; de Waffen-SS vocht aan het front en was nooit betrokken bij misdaden; ze volgden alleen bevelen op et cetera. Ze waren wel kampbewaker maar deden niet mee aan mishandeling of erger. Of werkten er op de loonadministratie maar deden geen vlieg kwaad.
In een aantal gesprekken merk je dat Hollands vragen effect hebben - wat vergeten of verdrongen was komt aarzelend naar boven en doet soms hardop nadenken over medeverantwoordelijkheid. Maar sommige omstanders, wonend bij en zelfs komend in gruweloorden, werkten mee uit onthutsende domheid: kennelijk nooit iets meegekregen over schuld en/of medeplichtigheid. Niet een vermoeden vanBewältigung. Die natuurlijk wel op grote schaal heeft plaatsgevonden.
Tussen de gesprekken door en tussen verrassend onbekend beeldarchiefmateriaal over opkomst en 'bloei' van de nazistaat, zien we een beeldlitanie van schuldig landschap, schuldige bouwwerken, schuldige installaties voor joden, dissidenten, gehandicapten. Lange, stille shots. De cello vormt de klassieke grondtoon. Er is, niet lang voor het einde, een heftige confrontatie. Oud-SS'er Hans Werk, schuldbewust tot op het bot, praat in 2011 in Wannsee (!) met jongeren over de'Endlösung', daar beklonken. Waarom zijn de meeste gezichten geblurd? Omdat de lichaamstaal van enkelen al weerzin tegen de spreker uitstraalt. En omdat een van hen Werks schaamte walgelijk vindt voor een echte Duitser. Lang voor de AfD spreekt hij vloeiend neonazi-taal. Werk huilt. Hij overleed in 2019. Binnenkort Europese verkiezingen.
Walter van der Kooi
Luke Holland,Final Account,VPRO 2Doc, donderdag 2 mei, NPO 2, 23.10 uur