De mondiale strijd om de Bondsdag Verkiezingen in Duitsland

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
9 januari 2025
De bemoeienis met de Duitse verkiezingen van Elon Musk, die nadrukkelijk zijn steun uitspreekt voor de AfD, roept vragen op over de rol die tech-entrepeneurs spelen in het 'wereldwijde economische leiderschap'.
In het Deutsches Historisches Museumte Berlijn is nog ruim een jaar een tentoonstelling te zien waar sommige historici hun wenkbrauwen bij zullen optrekken.Roads not taken/Es hätte auch anders kommen könnengaat namelijk over veertien belangrijke politieke gebeurtenissen die niet hebben plaatsgevonden. Ooit zag het ernaar uit dat ze onvermijdelijk waren, maar door stom toeval of menselijk onvermogen, of een combinatie van beide, nam de geschiedenis een andere, onvoorziene wending.
Leek niet alles er in de herfst van 1989 op te duiden dat met de massale demonstraties in de DDR korte metten zou worden gemaakt? De staatstelevisie had eerder dat jaar uitbundig het neerslaan van de protesten op het Plein van de Hemelse Vrede geprezen, de minister van Staatsveiligheid kondigde aan dat 'hard en consequent' optreden tegen de vijanden van het socialisme noodzakelijk was, ordetroepen werd bevolen te allen tijde hun dienstwapen bij de hand te houden, er werden meer dan duizend demonstranten opgepakt - en toen zeeg het regime in elkaar, bleven de troepen in hun kazernes en ging dankzij een stuntelende regeringsfunctionaris van het ene moment op het andere de grens zomaar open.
In 1945 gebeurde er ook iets niet: de Amerikanen gooiden geen atoombom op Ludwigshafen, al lagen de plannen daarvoor al klaar. Doordat het Duitse leger er niet in slaagde de brug bij Remagen op te blazen, konden de geallieerden de Rijn oversteken en kwam er aan de oorlog in Europa eerder dan verwacht een einde. De bom kreeg een nieuwe bestemming: Hiroshima.
Ook de Duitse eenwording, een dubbeltje op zijn kant onder Bismarck, en de vermijdelijke opkomst van Hitler komen aan bod in de tentoonstelling die, niet verwonderlijk gezien het onderwerp, maar weinig laat zien. Ze is vooral van tekstborden en de audiotour afhankelijk. De speculaties zijn er niet minder boeiend om.
Gelukkig hebben de curatoren bij hun gedachtespel genoegen genomen met een terugblik. Ze zijn niet voor de verleiding gezwicht lessen voor heden en toekomst op te dienen. Of het moest deze zijn: historici, politici en journalisten kunnen zich maar beter niet aan voorspellingen wagen. Wanneer we op een breukpunt in de geschiedenis hebben gestaan, valt altijd pas achteraf met zekerheid te zeggen.
Zo lijkt het er nu ondanks veelvuldig gebruik van het woord 'crisis' en de roep om een structureleWendenog steeds op dat Duitsland met de vervroegde Bondsdagverkiezingen van 23 februari gewoon afkoerst op een nieuwe regering van twee of drie traditionele middenpartijen. Waarbij de al vaker beproefde 'grote coalitie' van christen-democraten en sociaal-democraten weer eens de meest waarschijnlijke lijkt. Kanselierskandidaten Olaf Scholz (SPD) en Friedrich Merz (CDU/CSU) overleggen al achter de schermen over de huidige en komende begroting.
Sinds de kleinste partner in de coalitie van SPD, Groenen en FDP in november een kabinetscrisis forceerde laten de peilingen ook nauwelijks verschuivingen zien ten opzichte van de resultaten vóór de val van de regering. Die waren slecht voor het kabinet van kanzler Scholz. Maar de rechts-liberale FDP lijkt niet beloond te worden voor de breuk met het huidige sociaal-economische beleid, ook al hoopte partijleider Christian Lindner met uitbundige lof voor de 'disruptieve energie van Musk en Milei' en een pleidooi tegen maximumsnelheden op deAutobahnde tijdgeest eindelijk eens recht in het hart getroffen te hebben. Zijn partij dreigt zelfs de kiesdrempel (van vijf procent) niet te halen.
Zoals de zaken ervoor staan lijden ook de sociaal-democraten een stevig verlies en wordt het oppositionele CDU/CSU veruit de grootste met ruim dertig procent van de stemmen. Friedrich Merz heeft aangegeven dat niet alleen over een coalitie met de SPD onderhandeld kan worden maar dat hij ook geen overwegende bezwaren heeft tegen samenwerking met de Groenen, die op licht verlies staan. Als het gaat om bijvoorbeeld steun aan Oekraïne staan CDU en Groenen dichter bij elkaar dan CDU en SPD. Enige reden waarom deze coalitie toch minder waarschijnlijk is: Markus Söder, leider van de Beierse CSU, voelt er niets voor.
Alle middenpartijen sluiten intussende Alternative für Deutschland uit. De rechtsradicale partij zou volgens de peilingen nu bijna twee keer zoveel stemmen krijgen als in 2021, en met ongeveer een vijfde van het electoraat achter zich de op een na grootste kunnen worden. Dat percentage is ongeveer even groot als wat de PVV in Nederland scoorde. De partijen zijn ook thematisch zeer verwant: tegen immigratie, klimaatbeleid, de EU, de euro, de 'linkse elite' en voor een sterke, nationale identiteit. AfD en PVV maakten tot kort voor de Europese verkiezingen deel uit van dezelfde fractie in het Europarlement, maar de Duitsers werden eruitgezet nadat hun lijsttrekker vergoelijkende opmerkingen over de SS in de Tweede Wereldoorlog had gemaakt.
Het is de belangrijkste handicap van de AfD: steeds weer duiken er berichten op over contacten met rechtse extremisten, racisten, antisemieten en neonazi's in binnen- en buitenland. Sommige afdelingen van de partij worden door de Duitse geheime diensten als bedreiging voor de nationale veiligheid gezien en een flink deel van het kader bestaat uit extreem-rechtse hardliners. Etno-nationalist Björn Höcke en medeoprichter Alexander Gauland zijn de invloedrijkste ideologen binnen de partij. Ze vinden onder andere dat Duitsland zich niet meer schuldig hoeft te voelen over de Tweede Wereldoorlog en de holocaust maar juist trots moet zijn op het roemrijke verleden en, in de woorden van Höcke, nog steeds recht heeft op 'een duizendjarige toekomst.'
Aan lijsttrekker Alice Weidel de taak om een min of meer democratisch gezicht te tonen tijdens de campagne en tegelijk de achterban niet van zich te vervreemden. Ze doet dat vooral door een apocalyptisch beeld te schetsen van wat de huidige, demissionaire regering heeft aangericht. Ze betoogt dat het land 'de schade van de afgelopen drie jaar nog decennia zal moeten dragen', verwijt de overheid 'Stasi-methoden' en eist dat 'de Syriërs die over onze kerstmarkten marcheren onder het zingen van islamistische strijdliederen' onmiddellijk worden teruggestuurd naar hun land. Duitsland is immers toch al 'overstroomd door immigranten'. Maar ook de CDU-leider kan weinig goed doen: 'Wie voor Merz kiest, kiest voor oorlog.' Weidel eist niet alleen een ander beleid maar een totale systeemwijziging. Dat horen haar kiezers misschien graag, maar ze krijgt er in de Bondsdag geen partners mee.
Om hun eensgezindheid te onderstrepen sloten de leiders van de andere grote partijen half december een pact om de relatief korte verkiezingscampagne beschaafd te voeren, 'fair en met respect voor de persoon'. FDP en het kleine Die Linke sloten zich bij de vrome overeenkomst aan. Sahra Wagenknecht liet weten er niet tegen te zijn maar zich alle rechten voor te behouden. Na spectaculaire resultaten in het najaar maakt haar Bündnis nu deel uit van de regering in twee oostelijke deelstaten en gedoogt er een derde; landelijk peilt zij net boven de kiesdrempel.
Wat zou een relatief rustige verkiezingsstrijdnog kunnen verstoren? 'Gebeurtenissen' luidt het politieke cliché. En die leverde de doorgaans in kalme feeststemming doorgebrachte tweede helft van december volop.
Eerst was er de aanslag op een kerstmarkt in Maagdenburg, waarbij vijf doden en zo'n tweehonderd gewonden vielen. Nog terwijl de reddingswerkzaamheden in volle gang waren, werd geprobeerd via sociale media politieke munt uit de gebeurtenis te slaan. Het kon niet anders of het was het werk van islamisten, de werkelijke dodentallen waren veel hoger en werden door de regering geheimgehouden, het ging om eenfalse flag-operatie van een geheime dienst. Geert Wilders postte meteen cynisch op het platform X: 'Angela bedankt.'
Al snel bleek de dader een verwarde man, in 2006 gevlucht uit Saoedi-Arabië, boos op de Duitse regering, die te weinig tegen religieuze indoctrinatie zou doen. En, al niet minder cynisch, bewonderaar van Geert Wilders om zijn anti-islam-standpunt. De AfD was niet vertegenwoordigd bij de herdenkingsdienst in de Maagdenburger Dom maar hield een eigen manifestatie twee dagen later, waarbij Alice Weidel tegen beter weten in de dader toch een islamist noemde en, nog tamelijk ingehouden, de retorische vraag stelde wanneer Duitsland weer in veiligheid zou kunnen leven. De menigte scandeerde, minder ingehouden: 'Deporteren, deporteren.'
Inmiddels had een tweede stem zich, vanuit de Verenigde Staten, nadrukkelijk in het Duitse debat gemengd. Elon Musk liet via zijn platform X weten dat de bondskanselier onmiddellijk moest aftreden, dat Duitsland aan de rand van de afgrond staat en dat alleen de AfD het land nog kon redden. Toen bondspresident Frank Steinmeier zich kritisch uitliet over de rol van X in het publieke debat reageerde Musk door hem een anti-democratische tiran te noemen die zeker niet herkozen zou worden. Met dat laatste had de rijkste man op aarde gelijk: de bondspresident is geen gekozen positie, en bovendien heeft Steinmeier er al twee termijnen opzitten en kan hij niet worden herbenoemd.
Eenzelfde achteloze onkunde etaleerde Musk korte tijd later in een opiniestuk voor het conservatieve dagbladDie Welt. Hij wees erop dat Alice Weidel onmogelijk extreem-rechts genoemd kan worden; ze is immers getrouwd met een vrouw die geboren is in Sri-Lanka. Hij bewees lippendienst aan de thema's identiteit en immigratie, maar pleitte vooral tegen elke vorm van overheidsbemoeienis met het bedrijfsleven en voor het schrappen van zo veel mogelijk regels die een belemmering vormen voor 'de tech-industrieën die de toekomst zijn van het wereldwijde economische leiderschap.'
Musk negeerde het feit dat de AfD juist ageert tegen globalisering, tegen een Duitsland dat aan de leiband van de Verenigde Staten loopt én tegen elektrische auto's. De AfD is voor de verbrandingsmotor en was dan ook de enige partij die probeerde de vestiging van een grote Tesla-fabriek in de deelstaat Brandenburg te voorkomen.
Die Weltis onderdeel van het Springer-concern dat ook het roemruchte dagbladBilduitgeeft maar al lang geen puur Duits bedrijf meer is. Het is actief in zo'n veertig landen, vooral op de digitale markt en met name in de Verenigde Staten. Grootste aandeelhouder is het investeringsfonds KKR. Uit de hoek van tech-investeerders kwam ook het verzoek aan Musk om zijn artikel te schrijven en de dringende suggestie aan deWelt-hoofdredactie om hem ruimte te geven. Het zorgde voor opschudding in politiek en media, de redacteur van de opiniepagina nam ontslag en de bondskanselier legde in zijn nieuwjaarsrede uit dat niet de eigenaars van sociale-maar alleen de Duitse kiezer bepaalt wie de verkiezingen wint.
Dat lijkt een open deur. Maar zou het waar zijn? Misschien weten we het nog niet, maar blijken daar de Duitse verkiezingen over te gaan: over de rol die tech-entrepreneurs spelen in het 'wereldwijde economische leiderschap'. Alice Weidel heeft in ieder geval besloten om een deel van haar campagne niet fysiek binnen de landsgrenzen te voeren. Deze maand reist ze naar de Verenigde Staten om door Elon Musk geïnterviewd te worden. Daarna is ze op uitnodiging van Donald Trump te gast bij zijn inauguratie.