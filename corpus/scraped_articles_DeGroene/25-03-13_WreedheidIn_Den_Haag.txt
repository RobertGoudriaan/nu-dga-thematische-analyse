Wreedheid In Den Haag

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
13 maart 2025
Je hoort weleens dat we in een tijd van domheid leven, maar volgens mij gaat het om wreedheid. Dit zorgt ervoor dat de mondiale opmars van uiterst rechts, nu met de turbo erop dankzij Trump, zo'n verlammend gevoel geeft. Het is zo schaamteloos wreed allemaal; er valt niet tegenop te praten. Massadeportaties als politiek speerpunt, humanitaire hulp als kostenpost, Gaza als vastgoed, Zelensky als ondankbare dader. Onder elk wreed dieptepunt blijkt nog een luik te zitten, met daaronder weer een lager dieptepunt.
Britse commentatoren en academici benoemen de rol die wreedheid speelt in de hedendaagse politiek al langer. Vooral in de context van migratie- en asielmaatregelen viel de term'performative cruelty',oftewel performatieve wreedheid, afgelopen twee decennia vaak. Het is een type wreedheid dat niet alleen tentoongespreid wordt om anderen te laten lijden, maar ook om politieke of sociale boodschappen af te geven. Boodschappen over botte macht, over bereidheid tot vernedering, over 'wij' en 'zij'. Het gaat om het inzetten van wreedheid als politiek spektakel, die medemenselijkheid en democratische controle ondermijnt, omdat het empathie en redelijkheid naar de achtergrond drijft.
In Groot-Brittannië werd het'hostile environment'-beleid (nomen est omen) performatief wreed genoemd. Het werd ingevoerd door toenmalig minister van Binnenlandse Zaken Theresa May in 2012 met als expliciet doel het leven van mensen zonder verblijfsvergunning zo zuur mogelijk te maken. De term raakte echt in zwang in discussies rond de recentere poging van het VK om asielzoekers naar Rwanda uit te zetten. Uiteindelijk kostte dit plan ongeveer 715 miljoen pond, met als resultaat vier asielzoekers die vrijwillig naar Rwanda zijn gebracht. Maar het zou een vergissing zijn te denken dat performatieve wreedheden steevast stranden en stuklopen op juridische en praktische bezwaren. Vaak is er veel directe schade, naast enorme indirecte schade.
Ook in Nederland is performatieve wreedheid aan de orde van de dag, zeker ook als het aankomt op asiel- en migrantenrecht. Neem de poging om bordjes te plaatsen bij azc's met daarop 'hier wordt gewerkt aan uw terugkeer', het afschaffen van bedbad-brood-regelingen - en nu de wetsvoorstellen van PVV-asielminister Marjolein Faber. Afgelopen vrijdag herhaalde zij voor de ministerraad dat zij niets zal wijzigen aan haar twee asielwetten, behalve 'een technische onvolkomenheid'.
Die avond stuurden de Ombudsman, de Kinderombudsman en Vluchtelingenwerk een brandbrief waarin zij herhaalden dat de wetten 'rampzalige gevolgen' zullen hebben, onbehoorlijk bestuur zijn (onder meer voor de IND) en het leed dat nu al in de asielketen voorkomt alleen maar vergroten. Twee weken terug nog bracht de Inspectie Gezondheidzorg en Jeugd een rapport uit met als conclusie dat chronisch (psychisch) zieken, zwangeren en kinderen gebukt gaan onder 'onaanvaardbare' omstandigheden in azc's en noodopvang.
De onvolkomenheid waarover Faber sprak betrof overigens de 'voornemenprocedure', die zij volledig wil afschaffen. Die houdt in dat de IND bij het voornemen om een asielaanvraag af te wijzen een aankondiging stuurt, waarop de aanvrager nog kan reageren. De functie van deze tussenstap is tweeledig. Ten eerste het waarborgen van zorgvuldigheid: aanvragers krijgen de kans om te reageren op de argumenten die tegen hun aanvraag worden ingebracht, of om aanvullende argumenten of bewijsstukken aan te leveren. Ten tweede is het efficiënt: eventuele misverstanden of fouten in de beoordelingen kunnen vroegtijdig worden gecorrigeerd en meegenomen. Dit kan voorkomen dat een aanvrager na een negatief besluit doorprocedeert, wat weer een heel nieuwe procedure oplevert, die tijdrovend en kostbaar is voor zowel betrokkene als overheid. Precies hierom adviseerde de Raad van State in zijn spoedadviezen al negatief over het afschaffen van de voornemenprocedure. Maar goed, dat deze procedure mogelijk in het voordeel van asielzoekers klínkt is kennelijk al afdoende reden om hem af te schaffen. Het probleem is dus niet dat eerlijke en doelmatige asielprocedures onvoldoende prioriteit krijgen. Het is erger: er wordt bewust aangestuurd op onzorgvuldige en langdurige procedures als onderdeel van een 'hostile environment'.
In een profiel over filosoof Judith Shklar inDe Groeneschreef Jan Postma dat haar cruciale argument is dat wie vrijheid liefheeft wreedheid vooraan in haar gedachten houdt. Niets vernietigt de menselijke vrijheid meer. Dit sluit aan bij het idee van performatieve wreedheid, waarbij gewetenloosheid en onmenselijkheid geen incidenten zijn, maar een structurele politieke boodschap uitzenden. Afgelopen donderdag tweette Geert Wilders aan Syriërs in Nederland: 'Ga maar lekker terug naar Syrië om niet hier maar thuis met je familie het Suikerfeest te vieren! Doei!' Dit weekend vond in dat land een explosie van extreem geweld plaats, met minstens duizend doden. Ik zie het somber in voor een land dat wreedheid ten opzichte van anderen nodig heeft om zichzelf sterk en gedefinieerd te weten.
Marjolein Fabers asielwetten: wreedheid als politiek spektakel