Rook Ester Naomi Perquin

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
3 november 2022
Bij buurman B. zit boosheid in het bloed. Zo zei hij het zelf toen ik hem ontmoette. Ik kwam me voorstellen, mocht binnenkomen, aaide zijn enorme hond en bewonderde zijn helrode, fluwelen bank ('ergens meegenomen'). Ik zag de boksbeugel op tafel, naast een half gepeld mandarijntje en een stapel post. Het is rare woede, legde hij uit. Aangeboren. Vroeger was het erger. 'Je moet er niet bij drinken', zei hij. 'Maar ja, hoe gaat dat.' Ja, dacht ik. Hoe gaat dat? Toen ik na een half uur vertrok had hij me 'buufje' gedoopt, zijn nummer opgeschreven. Als er iets was kon ik bellen. Dag en nacht. 'Wij zorgen hier voor elkaar.'
Vandaag staat buurman B. op de hoek, bij het bankje en de boom. Onrustig wiebelend, onophoudelijk rokend. Hij trekt een valse grijns als ik blijf staan, ter begroeting. Uit zichzelf begint hij niet. Niet direct. Je moet een tijdje bij hem blijven staan en afwachten, terwijl hij grommend vraagt hoe het met de kinderen gaat. Van kinderen houdt hij omdat ze 'gewoon normaal' doen. Omdat ze niet bang voor hem zijn, voor zijn gehavende gezicht, de tatoeages in zijn nek, zijn hond. Omdat ze altijd naar hem zwaaien als hij op het bankje zit. Ergens in mijn reactie, weet ik inmiddels, zal het haakje zitten dat zijn woede tevoorschijn trekt - een woede die gericht is op de wereld, de overheid, de maatschappij. Gezichtsloze grootheden die hij veracht, vaak ook bedreigt, zonder specifiek te worden. 'Moet je een bom op smijten, op die hele teringzooi. Moet je kapotschieten.' Soms is het persoonlijk. Een vrouw. Een maat die hem bedonderd heeft. Dan drinkt hij bier en draait harde, opzwepende muziek.
Ik vertel dat onze jongste waterpokken heeft en moeilijk slaapt. Dat de middelste nu al bezig is met Sinterklaas. Dat de oudste vaak moeilijk te doorgronden is. Hij bromt en knikt. Zijn blik glijdt over de auto's, over passerende fietsers. Moeders die kleuters van school hebben gehaald, gegil en gelach, rugzakjes met Barbie of Spiderman, een vel papier met rijen E's en A's. Ik kijk naar zijn gezicht, de rookwolken die hij uitblaast, kort en fel, alsof hij ergens naar spuugt.
'We hebben kokend bloed', had hij die eerste keer gezegd. 'Alle mannen in de familie, zeg maar. Allemaal agressieve teringhonden.' Daarna die harde, blaffende lach, waar ik toen nog van schrok. Meestal volgt na het haakje de monoloog. Met oplopend volume, met gevloek, met hand- en armgebaren. Het is beter om hem niet te onderbreken. Na zo'n uitbarsting wordt hij vanzelf weer rustig. Een slapende vulkaan. 'Sinterklaas', zegt hij. Hij gooit zijn peuk neer en trapt hem uit, waarna hij met één hand het pakje uit zijn achterzak haalt om een nieuwe op te steken. Hij kijkt me aan, smeulend. 'Dat kunnen mensen straks niet meer betalen, joh. Waarvan dan? Hè, waarvan? Dit land gaat volkomen naar de tering!'
Ik onderdruk de neiging om een sigaret te vragen. Er is weinig zo kalmerend als samen roken, denk ik. Verbroedering in een waas van mist en tijdloosheid. Ik heb de gevolgen afgezworen, de dwangmatigheid, de gezondheidsrisico's, de smerigheid, maar nooit het verlangen naar de handeling. Ik doe het niet. Ik rook niet, ik raas niet, ik heb geen hond.
Mijn bank is muisgrijs en vuilafstotend, met levenslange garantie.