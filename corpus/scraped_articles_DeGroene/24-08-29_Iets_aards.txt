Iets aards

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
29 augustus 2024
FOTOGRAFIE Tina Barney
Er komen meer tentoonstellingen aan waar ik nieuwsgierig naar ben - een retrospectief van Viviane Sassen in Foam;I'm So Happy You Are Here,met werk van Japanse vrouwelijke fotografen in het Fotomuseum in Den Haag - maar er is over de landsgrenzen iets waar ik al veel langer naar uitkijk, al heb ik geen idee of ik ook in de gelegenheid zal zijn het te zien. In Jeu de Paume in Parijs is vanaf september werk van de Amerikaanse fotografe Tina Barney te zien. Dat weet ik omdat ik bijna een jaar geleden heel opgewekt naar Parijs was afgereisd - niet per se om die tentoonstelling te zien, maar toch ook niet niet om die tentoonstelling te zien - en ik er pas ter plekke achterkwam dat de aankondiging die ik in de zomer van 2023 had gezien betrekking had op een show in het najaar van 2024 - iets wat zo ver in de toekomst lag dat die mogelijk niet eens bij me was opgekomen.
Maar goed: van 8 september 2024 t/m 19 januari 2025 dus, onder de noemerFamily Ties. Het is het eerste retrospectief van Barney (1945) in Europa. Barney maakte intieme portretten in een huiselijke sfeer, van vrienden en familie. Veelal mensen die er warmpjes bij zitten. Later werkte ze in Europa, samengebracht inThe Europeans.Ook hier weer die vanzelfsprekende weelde. Stiekem weleens fijn om je oog overheen te laten dwalen. Maar het is haar oog voor compositie dat je de foto's intrekt.
Er is nog iets wat me in haar werk aantrekt. Het heeft te maken met de wijze waarop de beelden een langgerekt tijdsdocument van de late twintigste eeuw vormen. Iets wat ook tot uiting lijkt te komen in de kleuren. Barney werkte met een grootformaatcamera en kleurenfilm, maar voordat met computers alle imperfecties makkelijk konden worden weggefilterd. Het materiaal is niet onzichtbaar, het bepaalt mede het uiteindelijke beeld. De kleuren zijn onderkoeld, genuanceerd. Er zit dikwijls een zweem van het een of ander in. Iets aards, zou ik haast willen zeggen, maar dat klinkt zo stom.
Ik weet wel waarom ik hier een zwak voor heb, het herinnert aan de staat van de druktechnologie begin jaren negentig, toen ikzelf de wereld om me heen bewust begon te worden. Het is nostalgie, niet naar de simpele levens van de steenrijke mensen op haar foto's, maar naar hoe dingen er toen in reproductie uitzagen, naar dat bijna tastbare verleden zelf. God, ik hoop dat het lukt om erheen te gaan. En anders moet iemand haar werk maar een keer naar Nederland halen.
Jan Postma
Tina Barney,Family Ties.Van 8 september t/m 19 januari in Jeu de Paume, Parijs
Â© Tina Barney. Courtesy of the artist and Kasmin, New York | Tina Barney, Jill and Polly in the Bathroom, 1987