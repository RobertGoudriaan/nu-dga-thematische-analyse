Geluksdroom

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
7 maart 2024
FILM The Promised Land
Mads Mikkelsen is inThe Promised Landeven ondoorgrondelijk als het landschap waarin hij zich bevindt. In 1725 arriveert zijn personage, oorlogsveteraan kapitein Ludvig Kahlen, op het Deense schiereiland Jutland om het woeste gebied in opdracht van de koning te temmen en te bewerken.
In ruil hiervoor wil Kahlen - dit is de kern van het mysterie dat Mikkelsen uitbeeldt - een huis en een adellijke titel. Maar zo makkelijk gaat dat niet. Mikkelsen stuit op een psychotische landeigenaar en een groep 'Tatere', in het wild wonende Roma en Sinti. Hij moet vechten om te overleven, wat de vraag doet rijzen: dit alles alleen voor status?
De getalenteerde Deense cineast Nikolaj Arcel, die in 2012 ook met Mikkelsen in de hoofdrol het kostuumdramaA Royal Affairmaakte, focust op politieke machinaties. Op dit stukje Europees land zijn er rivaliserende facties met belangen die te maken hebben met macht en geld. En Mikkelsen dan? Lang lijkt het erop dat we kunnen fluiten naar een heroïsch personage, zeker als kapitein Kahlen zwicht voor zijn aartsvijand, magistraat en landbaron Frederik De Schinkel (Simon Bennebjerg), door een afkoopsom te accepteren. De deal is simpel: wegwezen van De Schinkels land (De Schinkel erkent het eigendomsrecht van het Deense hof niet).
Vervolgens zorgt regisseur Arcel verhaaltechnisch voor een wonder. Hij koppelt plot aan de psychologie van het hoofdpersonage. Zo krijgt Mikkelsen alle ruimte - en deze fantastische acteur gaat hélemaal los. In geen tijden meer was er een mannelijke acteur die 'macho' zo goed speelde, met zoveel nuance, zeg gerust: Clint Eastwood op z'n best(Unforgiven,1992).
Dat blijkt het mooist in Kahlens relatie met Anmai Mus (Melina Hagberg), een Roma-meisje van een jaar of tien dat samen met de mooie Ann Barbara (Amanda Collin) als lijfeigenen op Mikkelsens boerderij wonen. Hier zien we de contouren van een geluksdroom: zachtheid en liefde in het ongenaakbare land. Maar het is net alsof Kahlen hier blind voor is. Hij kampt met het geweld van De Schinkel, maar zijn keuze voor iets wat iedereen in zijn omgeving duur komt te staan is raadselachtig, het gevolg van een duivels dilemma: kiest Kahlen voor zijn eigen idealen, dan verliest hij zijn 'naasten'; gaat hij door met zorgen voor de mensen op zijn boerderij, dan blijft hij voor eeuwig onderdaan. Dit alles zorgt voor een intelligent verhaal, prachtig gefilmd in widescreen.
Maar dit is Mikkelsens film. In een scène blijkt de pijn van een man gedwongen tot het nemen van een beslissing - ook al is dat per definitie onmogelijk - uit niets meer dan een close-up van Mikkelsens gezicht. Hoe kan dat? Een mondhoek die net iets naar beneden gaat. Wellicht een frons. Uitgeholde ogen, de blik intens. Een masterclass acteren op het grote doek.
Gawie Keyser
Te zien vanaf 7 maart