Door mijn grote schuld Dichters&Denkers

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
26 september 2024
De vraag die opkomt bij lezing vanIntermezzovan Sally Rooney is: is dit een familieroman? Zeker is dat alle personages in hun wortels besmet zijn met schuldgevoel.
Twee broers zitten tegenover elkaar,een jurist van 32 en een schaakgenie van 22. De jongste, Ivan, fluistert de oudste toe: 'God man, wat haat ik jou. Mijn hele leven al.' Peter zegt alleen maar: 'Weet ik.'
Van de Ierse bestsellerauteur Sally Rooney (1991) weten we inmiddels dat hier meer gezegd wordt dan er staat. In Rooney's nieuwste roman,Intermezzo,leren we opnieuw ten diepste gemankeerde mensen kennen die desondanks de liefde vinden.
De broers Peter en Ivan Koubek moeten zich psychisch zien te redden in de weken na de dood van hun vader. Peter, een charismatische womanizer, verliest zich in drank, pillen en zijn nieuwe, tien jaar jongere vriendinnetje Naomi. Zij is het toonbeeld van jeugdige levenslust: overvloedige rondingen, lang haar, een katachtige aanwezigheid in zijn appartement nadat ze uit haar kraakpand is gezet. Tegelijkertijd onderhoudt hij al jaren een ingewikkelde, pijnlijke vriendschap met zijn grote liefde Sylvia, die na een ongeluk dat haar lichaam ernstig beschadigd heeft de relatie met hem verbrak.
Zijn jongere broertje Ivan was schaakwonderkind, maar leidt nu een bestaan in de marges van de schaakwereld. Op een toernooitje in de cultuurzaal van een dorp wordt hij op slag verliefd op Margaret, die veertien jaar ouder is dan hij. Zij wil uit schaamte hun verhouding verborgen houden voor het dorp, haar moeder, haar ex-man, terwijl het leeftijdsverschil Ivan, die voor het eerst echt verliefd is, niets uitmaakt.
Waarom haat Ivan zijn oudere broer al zijn hele leven? Om Peters dominante aanwezigheid, die Ivan als kind zwijgend op de achtergrond deed verdwijnen? Wat interessanter is, is het antwoord van Peter: 'Weet ik.' Hierin zit de centrale eigenschap van het Rooney-personage: een diep besef van schuld.
Iedereen voelt zich schuldig inIntermezzo:Margaret, omdat ze aan haar lust toegeeft en mogelijk het leven van een jonge jongen ontwricht. Ivan, omdat hij niet gesproken heeft op de begrafenis van zijn vader, omdat hij zijn broer haat, omdat hij zijn hond bij zijn moeder heeft achtergelaten, en omdat hij het schaken uit het oog verloren is. Sylvia, omdat ze Peter heeft weggeduwd na haar ongeluk, terwijl ze hem aan zich bleef binden door middel van... schuldgevoel. En Peter voelt zich nog het allerschuldigst. Sylvia gewond, hij niet, Ivan verlegen en onaangepast, hij niet. En zich dan ook nog te goed doen aan de jonge Naomi, haar geld geven als ze het nodig heeft. Hij rijk, zij niet. Van een baan waar hij zich schuldig over voelt. Het maakt hem zo ongelukkig dat hij er suïcidale gedachten aan overhoudt.
'Hunkerend naar vergiffenis. Alles terugnemen. Het juiste leven leiden.' Opnieuw beginnen, dat willen beide broers regelmatig in deze roman, vrij van zonde een zuiver bestaan leiden. Altijd aanwezig is hun halfgeloof, het vage idee dat er een god is die ze misschien van die zuiverheid zou kunnen voorzien. De bijbelse wens: 'wis mijn wandaden uit, was mij schoon van alle schuld, reinig mij van mijn zonden'.
Door wie ze intussen zijn schoongewassen zijn de vrouwen in hun leven, die alle drie iets puurs, iets heiligs hebben, en hen tijdelijk kunnen redden van hun schuldgevoel. De seksscènes in deze roman nemen de vorm aan van kortstondig respijt van het lijden, een bezoek aan een heiligdom: als Peter klaarkomt maakt zich een 'hoog, heilig, vreugdevol gevoel' van hem meester, als Ivan klaarkomt voelt hij 'iets warms dat zich van binnenuit door zijn hele lijf verspreidt, een beetje als sterven of geboren worden'. In die scènes schittert Rooney overigens, zoals altijd: in al haar werk is de seks precies in de juiste verhouding geëxalteerd en ongemakkelijk. De intimiteit is geloofwaardig en stuwt het verhaal vooruit, is nooit gratuit. Je snapt het echt, waarom het moet, deze mensen op dit moment met elkaar.
Ik heb me onder het lezen vanIntermezzolang afgevraagd of het nou wel een familieroman was, zoals ik had verwacht, een nieuw register voor Rooney, of eigenlijk niet. De gebroeders Koubek verkeren daarvoor erg weinig in een gezinsconstellatie, ze leven twee gescheiden levens, de dode vader wordt nauwelijks van een persoonlijkheid of biografie voorzien en de afwezige moeder ontmoeten we slechts in een handjevol scènes. Familie als middelpuntzoekende kracht is sowieso geen thema in Rooney's werk; familie oefent haar kracht op afstand uit in de vorm van trauma's uit het verleden, pijn, armoede, drankproblemen. Tussen kinderen en levende ouders is er louter onbegrip, en, jawel, schuldgevoel. UitPrachtige wereld, waar ben je:'Mijn dochterlijke plichten zijn niets anders dan een reeks rituelen die ik uitvoer om mezelf voor kritiek te vrijwaren zonder iets van mezelf prijs te geven.'
Intermezzois een familieroman in de zin dat het gezinstrauma's aanwijst als de voornaamste oorsprong van de persoonlijkheden van de jongens Koubek, dat ze dat buitensporige schuldgevoel dat ze met zich meedragen overgeërfd lijken te hebben. Dat is ook bijbels, daar staat immers in: 'Schuld en misdaad vergeeft Hij, al laat Hij niet alles ongestraft en roept Hij de kinderen voor de zonde van hun ouders ter verantwoording, tot in het derde en vierde geslacht.'
De zonden van hun ouders: het vluchtgedrag en de kilte van hun moeder, die haar zesen zestienjarige zoons in de steek liet, de zwakte van hun vader, die op zijn beurt weer murw is door zijn eigen jeugd en zijn positie als Slowaakse immigrant in Ierland.
Ik denk dat het behulpzaam is om Rooney door de lens van schuld te lezen, omdat het het handelen van haar personages eigenlijk altijd beter verklaart dan de morele overtuigingen waaraan ze hun handelen zelf toeschrijven. Essayist Becca Rothfeld schreef in een kritiek op Rooney's debuutGesprekken met vriendendat het marxisme van Rooney's personages, dat ze ook toepassen op de liefde, het feit tegenspreekt dat er in de liefde altijd lievelingetjes zullen zijn: 'een wereld waarin iedereen evenveel van elkaar hield zou een wereld zonder noemenswaardige liefde zijn', schrijft Rothfeld.
Dat klopt, en Rooney heeft dan ook geen steekhoudende filosofie over niet-monogame relaties. Het is, in het geval vanIntermezzo,honderd procent zeker Peters schuldgevoel dat hem ertoe drijft om zijn relaties met beide vrouwen te blijven onderhouden, geen verheven idee over het afwerpen van het juk van de monogamie. Hij kan Naomi onmogelijk laten gaan nadat hij haar financieel afhankelijk van hem heeft gemaakt, nadat hij haar haar onschuld heeft ontnomen. Hij kan Sylvia onmogelijk laten gaan door het grote onrecht van haar ongeluk, het feit dat hij seks met anderen heeft nu zij dat niet meer kan. Hij kan niet kiezen tussen die twee, uit een misplaatst idee over gerechtigheid: omdat het oneerlijk zou zijn om er eentje te kiezen, en allebei deze vrouwen dus zijn liefde verdienen; zijn schuld koopt hij af in liefde.
Schuld was ook de drijvende kracht achter Rooney's vorige roman,Prachtige wereld, waar ben je.In de hoofdpersoon, Alice Kelleher, kunnen we Rooney zelf herkennen, een jonge schrijfster die na een onverwacht succes worstelt met lovende recensies en financiële voorspoed ('Prijzen uitreiken, ze krijgen er maar geen genoeg van'). Haar succes stelt haar niet tevreden maar vervult haar van schuldgevoel; ze voelt zich schuldig tegenover haar beste vriendin Eileen, die eigenlijk slimmer is maar een ondergewaardeerd bestaan heeft als redacteur van een literair tijdschrift. Waarom ik wel en zij niet? En bovenal is er het schuldige besef dat zij de wereld niet beter maakt met haar schrijven. Alice spreekt met walging van romanschrijvers die 'hun gevoelige kleine romans over het "normale leven" (...) schrijven' terwijl ze 'in feite niets weten van het normale leven'. Na het grote succes van hun eerste of tweede boek zijn ze onomkeerbaar veranderd in bekende mensen, zoals Rooney onomkeerbaar veranderd is door het grote succes vanNormale mensen.
Mooie jonge mensen die met elkaar naar bed gaan, verliefd worden, elkaar aan het einde van het boek gewoon krijgen terwijl de vioolmuziek aanzwelt: mag je daarover schrijven terwijl de wereld in brand staat? Rooney wil graag voor de lezer helder hebben dat zij over deze vraag heeft nagedacht, dat ze niet blindelings liefdesromannetjes aan het schrijven is. Wie sympathie heeft voor Rooney gunt haar deze aflaat; wie voelt zich nou níet schuldig in dit tijdsgewricht, waarin de welvaart van het Westen in schril contrast staat met die van de rest van de wereld, en we ook nog ten onder dreigen te gaan aan onze eigen gulzigheid?
Wie minder sympathie heeft voor Rooney zou kunnen zeggen dat ze van twee walletjes eet. Cashen op romannetjes, op sentiment en de belofte van ware liefde, en tevens de leegte daarvan willen bewijzen: ja, zegt ze, ik wéét dat schrijvers niets kunnen doen om de grote problemen van deze tijd op te lossen, maar is het niet al genoeg dat ik dat weet? Is het niet genoeg dat ik niet geniet van mijn succes? Hier is een blijk van mijn schuld, in de vorm van filosofischtheologisch getob. Mea culpa. Mag ik dan nu blijven doen waar ik goed in ben, liefdesromans schrijven?
Na het lezen vanPrachtige wereld, waar ben jehad ik deze ongenadige blik op Rooney. Nu moet ik die weer bijstellen, doordat ze inIntermezzoniet het schuldgevoel over het schrijverschap thematiseert, maar schuld en vergiffenis in het algemeen. Het is moeilijk te geloven, maar waar: het werk van de populairste millennialschrijfster heeft niets van het onthechte cynisme dat je zou verwachten. De bron van Peters doodswens is niet de verveling van de millennial, niet de betekenisloosheid van het leven in deze tijd, in de grote stad, maar zijn oprechte 'verlangen om voor iets te vechten, al zijn heilige verontwaardiging eindelijk ergens op gericht en nuttig'. Rooney's werk is geen commentáár op de roman, het richt zich eenvoudigweg op aloude thema's van goed en kwaad, schuld en onschuld.
Die oprechtheid waardeer ik, lees ik met plezier, laat ik vrijelijk effect hebben op mijn gevoel: om Ivan, een memorabel en ontroerend personage, heb ik meermaals gehuild. Of het nou een geloofwaardig portret van menselijk gebrek is, is een tweede; Rooney schept inIntermezzopersonages die vanaf de wortel beschadigd zijn, en kan het tóch niet laten om ze net op tijd voor het einde te redden. Rooney's balsem tegen het Rooney-schuldgevoel: wie slecht handelt is toch in wezen goed, en alles komt dus ook goed.
Zo groot en onoverkomelijk als het schuldgevoel lijkt, het is eenvoudig op te lossen door het hart te openen. Peter kan in één klap van een gehaat iemand in een geliefd iemand veranderen. Zijn 'lege steigers van moraliteit' worden vervangen door iets oprechts: liefde voor God, liefde voor zijn broertje, liefde voor de twee vrouwen in zijn leven. En dat is, een wonderlijke boodschap die we blijkbaar toch graag horen, genoeg om hem te redden: 'Om dat kleine beetje goed te doen wat hij in zijn leven kan doen en niet om meer te vragen, zijn hoofd te buigen, deemoedig en dankbaar, Gods nederige, dankbare dienaar. Kan hij zich iets voorstellen wat verder van hem afstaat? Maar hier staat hij, verslagen, opgelucht, terwijl hij iedereen heeft vergeven en alleen maar hoopt om zelf ook vergeven te worden.'
Om de bijbel er nog maar een laatste keer bij te pakken: 'Wees elkaar niets schuldig, behalve liefde, want wie de ander liefheeft, heeft de wet vervuld.'
Ellius Grace / The New York Times /ANP | Sally Rooney schittert in intieme scènes