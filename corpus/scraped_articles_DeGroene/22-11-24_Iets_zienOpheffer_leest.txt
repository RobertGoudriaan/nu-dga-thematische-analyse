Iets zien Opheffer leest

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
24 november 2022
Ieder mens moet een lievelingsboek hebben. Dat boek moet troosten, inzicht verschaffen, het moet dienen als maatstaf; je moet er het leven en de literatuur door leren. Voor mij was datDe avondenvan 'Simon van het Reve', uit 1947.
Toen ik het als zestienjarige las en herlas, moest ik zo enorm lachen. Tegelijkertijd deed het pijn.De avondenwas een raam waardoorheen ik mijn eigen familie zag. In dat boek liepen mijn vader en mijn moeder rond, mijn broer, mijn vrienden. Van het Reve formuleerde iets waarvoor ik nog geen woorden had. Die voorlaatste zin ('Het is gezien', mompelde hij, 'het is niet onopgemerkt gebleven') werd mijn schrijverscredo. Iets zien en opmerken en daarvan verslag doen.
Het is nu meer dan vijftig jaar na die eerste lezing.
Meer dan zeventig artikelen en een halve biografie heb ik in de loop der jaren over Gerard Reve geschreven. Missiewerk. Het doet mij daarom verdriet dat hij hier en daar als een suspecte auteur wordt gezien en steeds meer mensen hem saai en vervelend vinden, maar ik weet dat het zo gaat. Mijn vader vond Reve al een vieze engerd. Zijn lievelingsboek wasMax Havelaar.'Beter is er in Nederland niet geschreven!' Ik vond er destijds niet veel aan. (Overigens denk ik dat Reve het met mijn vader eens zou zijn geweest.)
Maar ik wil iets anders vertellen.
In 1981 lag ik de hele dag in bed wegens diepgaande treurigheid.
Mijn vriendin kocht toen voor mij het boekjeOmtrent De avondenvan Wim Wennekes en Igor Cornelissen. Een klein boekje, maar het zou mijn visie opDe avondentotaal veranderen. Dat kwam vooral door de artikelen van Wim Wennekes. Ik keek nadien als ik mijn lievelingsboek las niet meer door een raam naar binnen waar mijn ouders oerburgers zaten te wezen, maar ik 'begreep' dat het depressieve en neurotische gemoed van Gerard van het Reve van groter belang was voor het begrip. Wennekes (1948-2001) had minutieus onderzoek gedaan naar een boekje dat inDe avondenregelmatig wordt geciteerd:De kleine neurasthenicus: Beknopte handleiding tot een ordentelijke levendoor Herman Gerard de Cock, utriusque iuris doctor. Een boek uit 1922. Het beschrijft een grote hoeveelheid dwangneuroses en andere psychische aandoeningen waaraan een mens kan lijden. De stijl is onbedoeld komisch.
'Het verhaal van het verstopte Apje.
Ap is een jonge heer van 26 jaar, die lijdt aan een ellendige constipatie. Die heefti al tien jaren lang.
't Gaat altijd moeilijk op de po, en als hij omkijkt, zietti vellen, draden, glibb'righeden (...)'
InDe avondenwordt uit het boek dan ook voorgelezen.
En ik voelde opeens hoe de reviaanse ironie werd geboren. Hoofdpersoon Frits van Egters herkende bijna alle neurasthenische aandoeningen. En Gerard dus ook. Hij maakte grappen over wat hij was en waarvoor hij zich schaamde. Ironie om betrokken te zijn en afstand te houden. 'Ik ben de rol die ik speel', zou Gerard later zeggen.
De Cock had weinig met Freud op. Zijn verhalen kwamen van de Franse psychiater Pierre Janet (1859-1947) die in Parijs 'een gesticht had voor zenuwzwakken'. Die zenuwzwakte kwam volgens hem voort uit erfelijkheid en alcoholisme.
Zenuwzwakte, psychastenie, daarvoor bezocht Gerard eveneens de psychiater Kees Schuurman, ook geen freudiaan en wiens therapieën (werken aan de geestelijke en lichamelijk hygiëne) merkwaardig veel overeenkomsten vertoonden met die van De Cock die vooral het bidden aanraadt.
Net als Wim Wennekes wilde ik, toen ik in december 1998 op bezoek was bij Gerard Reve, vragen naar de invloed vanDe kleine neurasthenicus.Wennekes had geen antwoorden gekregen en had alleen zijn exemplaar kunnen laten signeren. Tegenover mij wekte Gerard de indruk dat hij niet meer precies wist waar het boek over ging. Was hij al dementerende?
'Is die De Cock nog onder de levenden?' vroeg Gerard.
Het boekje van Wennekes en Cornelissen kende hij niet, wat me onwaarschijnlijk leek. Wel sloeg hij aan toen ik het over de methodeKoewee had (komt ook inDe avondenvoor).
InDe avonden: 'Hij sloeg zich op de dijbenen. "Werkwijze Koewee. Ik voel me goed. Ik voel me nog steeds goed. Ik voel me beter. O, wat voel ik me al beter. Ik ben alweer beter dan daarnet."'
Émile Coué (1857-1926) was een apotheker die een methode voor zelfgenezing had ontwikkeld op basis van autosuggestie.
'Dat werkt voor jou ook', zei Gerard tegen mij, 'je moet elke avond tegen jezelf zeggen: ik ben geil op Gerard Reve. Ik ben nog steeds geil op Gerard Reve. O, wat ben ik geil op Gerard Reve. Ik ben alweer geiler op Gerard Reve dan daarnet.'
'Je moet elke avond tegen jezelf zeggen: ik ben geil op Gerard Reve'