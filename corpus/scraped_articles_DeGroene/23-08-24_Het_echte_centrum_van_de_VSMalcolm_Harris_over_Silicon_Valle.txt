Het echte centrum van de VS Malcolm Harris over Silicon Valley

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
24 augustus 2023
Terwijl wij de ogen op Washington richtten, werd rond Stanford de ene na de andere uitvinding gedaan die de wereld veranderde. En niet per se ten goede, stelt Malcolm Harris. Maar je moet het wel willen zien.
Leland Stanford was een liefhebbervan paarden. De oud-gouverneur van de staat Californië werd onnoemelijk rijk door vroege investeringen in de spoorlijn tussen de oost- en westkust van Amerika. Terwijl in de hele Verenigde Staten technologie als telefoons en gloeilampen opkwam - we hebben het over de late negentiende eeuw - trok Stanford zich terug op een landgoed met een grote manege in de buurt van Palo Alto.
Hij was meer dan een landheer met een hobby. Stanford wilde de snelste paarden van het hele continent fokken voor financieel gewin. Had hij een paar decennia later geleefd, dan had hij waarschijnlijk in auto's geïnvesteerd. Hij experimenteerde met nieuwe manieren om zijn geliefde dieren te laten draven en begon een vijf jaar durend project met fotograaf Eadweard Muybridge, die ze in beweging moest vastleggen om te zien of een rennend paard ooit met vier benen tegelijk van de grond kwam. Een belachelijk ambitieuze missie die nieuwe technologie vereiste; filmcamera's waren er niet en een normale fotocamera kon maar moeilijk bewegende beelden scherp vastleggen.
Het project slaagde dankzij de astronomische financiële investering van Stanford, innovatie van Muybridge en een onwrikbaar geloof van de beide mannen in technologische vooruitgang. Hun fotoserieHorse in Motionis wereldberoemd geworden als een van de eerste voorbeelden van chronofotografie: het vastleggen van tijd in een serie foto's. Een belangrijke stap in de ontwikkeling van de stop-motionfilm.
Het ging Stanford, die in het collectieve geheugen voortleeft vanwege de universiteit die hij zou oprichten, niet direct om de kunst. De beelden dienden in de eerste plaats ter verbetering van de manier waarop zijn paarden werden getraind en gefokt. Op zijn manege gebeurde dat met voor die tijd ongekende precisie, volgens een vast stramien met de naam the Palo Alto System. Veulens werden zo jong mogelijk bruut getest op natuurlijke aanleg en hadden ze die niet of weinig, dan werden ze afgeschreven. Alleen in de toptalenten werd geïnvesteerd.
'Move fast and break things.'Kapitalisme, eugenetica, technologische vooruitgang en het geloof dat er iets bestaat als een genie. Als je het Malcolm Harris (1988) vraagt, zijn dat de rode draden door de geschiedenis van de streek die we nu kennen als Silicon Valley. Toen hij opgroeide in Palo Alto was hij getuige van een serie tienerzelfmoorden rond de spoorlijn die meer dan honderd jaar eerder door Stanford werd aangelegd, zo begint hij zijn boekPalo Alto: A History of California, Capitalism and the World:een grimmige geschiedenis van de techindustrie.
Voor het werd geplunderd door kolonisten was Palo Alto een van de mooiste plekken ter wereld, vertelt Harris via een videoverbinding vanuit zijn huis in Washington D.C. Maar inmiddels is de lucht er oranje van de smog. Ook aan de oostkust is de lucht op dit moment overigens te vervuild om in te ademen, door bosbranden in Canada. Harris zit binnen en mag de ramen niet openen.
InPalo Altobeschrijft hij gedetailleerd hoe de hebzucht van grote kapitalisten die via de spoorlijn massaal richting de westkust trokken, leidt tot de uitputting van de aarde. Terwijl de techmiljardairs fantaseren over reizen naar Mars, bepleit Harris dat we door collectieve actie de aarde kunnen redden: 'Het enige thuis dat we kennen.'
In vijf tijdsblokken schrijft Harris de geschiedenis van de plaats waar hij opgroeide, langs vroege goudzoekers, hyperkapitalisten, de computerchip en de ruimtevaart. Dat doet hij veelal aan de hand van de briljante mensen die Stanford University voortbracht. Niet omdat hij nou zo geïnteresseerd is in hun persoonlijke eigenschappen, maar omdat hij wil aantonen hoe die zijn ingezet om het kapitalisme te dienen.
De paarden van Leland Stanford, die op hoog niveau moesten functioneren en anders werden afgeschreven, gelden in Palo Alto als een belangrijke metafoor voor de geniecultus rondom Silicon Valley. In 1910 werd Lewis Terman aangenomen aan de universiteit, die als een van de eerste IQ-tests gebruikte om de natuurlijke intelligentie van kinderen te meten en ze te classificeren. Kinderen konden nu ook worden gekweekt volgens het Palo Alto-systeem: ontluikende genieen werden gekoesterd, zij die niet voldeden werden weggewerkt.
De gecultiveerde bollebozen waren veelal mannen die er intussen twijfelachtige ideologieën op nahielden, bijvoorbeeld over eugenetica. Zo beschrijft Harris gedetailleerd de invloed van natuurkundige en mede-uitvinder van de transistor William Shockley: een notoire racist. Harris laat stap voor stap zien wat er gebeurt als we collectief blijven geloven in de nauwe definitie van genialiteit die zo'n kleine groep mensen bedacht en op zichzelf toepaste, hoeveel macht we die groep daarmee maatschappelijk geven.
Het verbaasde hem tijdens zijn archiefonderzoek hoe vaak hij eugenetica tegenkwam. 'Toen ik aan het boek begon dacht ik dat ik veel zou moeten rondspringen in de tijd, maar iemand als William Shockley, die zit midden in de geschiedenis. Kijk verder vooruit en daar is Peter Thiel, die in de jaren negentig aan Standford studeerde en oppakte wat Shockley daar voor hem heeft neergelegd. Thiel publiceert nu nog steeds. In de Bay Area wordt momenteel expliciet gesproken over het fokken van mensen zoals dieren, over zorgen dat genieën meer kinderen moeten krijgen.'
Harris gelooft niet dat we op zo'n manier kunnen spreken over 'het genie', zegt hij. 'IQ is een pseudowetenschappelijke maatstaf. Als we iemand een genie willen noemen, zou dat eerder een algemeen kenmerk zijn dan een kwaliteit die een individu kan bezitten. Barry Bonds is denk ik de grootste honkbalspeler aller tijden. Zoals hij een homerun rent, dat vind ik geniaal: alsof hij menselijke capaciteit oprekt tot een nieuw niveau. Of Aretha Franklin. Ik zag laatst een video-opname terug van haar concert in een kerk. Zij is een muzikaal genie. Maar in de staat Californië werd elk individueel kind getest, om zo een leger van genieën te verzamelen om in te investeren als topsoldaten. Het idee dat genialiteit iets genetisch is of iets inherents aan een klein kind dat niet kan worden aangeleerd, dat is verkeerd.'
Pas als we begrijpen hoe de geschiedenis als een poppenspeler aan onze ledematen trekt, kunnen we onszelf volgens Harris loskoppelen van onze maatschappelijke situatie. We zijn niet als de paarden van Stanford. We hoeven niet precies te doen wat het kapitalistisch systeem waarin we leven van ons vraagt - zelfs al worden ook mensenkinderen tegenwoordig vanaf een jonge leeftijd geoptimaliseerd. 'Ik wilde met dit boek duidelijk maken dat iedere keer dat iemand autoriteit over je wil uitoefenen, dat tegelijkertijd een uitnodiging is tot verzet. Zo zitten mensen in elkaar. Je hoeft niet de baas te spelen over een broodrooster, want een broodrooster kan niet weigeren zoals een mens dat kan.'
Malcolm Harris - activist,journalist en schrijver - verzet zich al zijn hele leven tegen systemen. Als scholier kwam hij in opstand tegen gestandaardiseerde toetsen en in 2013 moest hij op 23-jarige leeftijd voor de rechter verschijnen wegens verstoring van de openbare orde nadat hij deelnam aan een protestmars van Occupy Wall Street en daarover twitterde. In 2017 publiceerde hij zijn veelgeprezen debuutKids These Days: Human Capital and the Making of Millennials,een historische analyse van zijn eigen generatie. InPalo Alto, zijn ambitieuze derde boek, haalt hij Byung-Chul Han aan, een filosoof die veel schrijft over het internettijdperk en de filosofische vragen die daarbij horen. Han spreekt van het'achievement subject':de mens die zichzelf ziet als een project dat steeds moet worden verbeterd. Historisch gezien behoort Harris ook tot dat cohort, geeft hij toe.
Harris' weergave van de geschiedenis van het kapitalisme leest verontrustend, maar Harris wil niet cynisch of deterministisch zijn. In de kern is hij een positief mens, zegt hij. Het idee dat grote techbedrijven alle controle over je hebben, dient volgens hem een intellectuele luiheid die hij juist bestrijdt. 'Als je wordt bestuurd door Mark Zuckerberg, hoef je niet meer na te denken over je eigen keuzes. En Zuckerberg is niet de eerste miljardair die profiteert van de suggestie dat je niet anders kunt dan je aan hem overleveren. Mensen vinden troost in het opgeven van hun vrijheden, dat idee kun je terugvoeren naar de Frankfurter Schule.'
Harris - mager, met een warrige bos rood haar - praat snel en gedecideerd, met een duidelijk Californisch accent. Hij laat zich niet makkelijk verleiden tot een analyse van losse evenementen en wijst in plaats daarvan steeds op historische cycli: de ideeëngeschiedenis van winst boven alles, ten koste van het milieu en de menselijkheid.
Van jongs af aan dacht hij dat het spookte in de streek waar hij opgroeide. Met zijn broer en zus maakte hij 'morbide grapjes' over hun buurt, die deed denken aan het behekste idyllische stadje Sunnydale uitBuffy the Vampire Slayer.Maar pas toen hij eenmaal was vertrokken, begon hij Palo Alto te zien als het centrum van het kapitalisme. Hij groeide op onder George W. Bush en was gericht op Wall Street en Washington D.C. 'Dat waren in mijn ogen de machtscentra van Amerika. Ik had geen oog voor de nationale rol die Silicon Valley toen al had, en die nu nog steeds groeit, en had niet het idee dat ik in het centrum van het kwaad leefde.'
Het boek is 'zo dik als je een boek maximaal kunt maken', grapt Harris. Zevenhonderd pagina's en toch zijn er geschiedenissen die hij eruit heeft moeten laten. Sommige lezers zullen misschien verbaasd zijn dat Stewart Brand niet in het boek voorkomt, denkt hij, terwijl die in de populaire geschiedenis en academische literatuur over Palo Alto en de San Francisco Bay Area geldt als een bekend figuur. Brand is de grondlegger van de Whole Earth Catalog en was onderdeel van de hippie- en post-hippiecultuur in de regio. Hij organiseerde in 1966 het Trips Festival, waar lsd werd gebruikt en de Grateful Dead optrad, en bouwde een onlinebulletin board systemdat geldt als een voorloper van het internet zoals we het nu kennen.
'Ik heb dat deel er gewoon uit gelaten', zegt Harris. 'Deels omdat ik weinig ruimte had, maar ook omdat hij er zelf zo hard aan heeft gewerkt om zich in het middelpunt van de belangstelling te plaatsen. Ik denk niet dat hij daar thuishoort. In essays die het idee verkondigen dat hippies de computer hebben uitgevonden, stond hij voor de techno-tegencultuur, maar hij had zelf geen technische vaardigheden.'
Harris verwijst naar het essayThe Californian Ideology,waarin de auteurs volgens hem de termen 'tegencultuur' en 'nieuw links' door elkaar halen en ze vervolgens allebei pro-technologie noemen. 'Maar het idee dat nieuw links pro-technologie was, is belachelijk. Ze probeerden in die tijd letterlijk elke computer in het land op te blazen. En dat Brand in de jaren zestig Grateful Dead-concerten organiseerde met het geld van zijn vader, dat is niet het belangrijkste wat er toen gebeurde. Dat was de Koude Oorlog.'
Silicon Valley is en was goed in het verkopen van verhalen. Harris besteedt in zijn boek veel tijd aan het verduidelijken, weerleggen en ombuigen van bestaande narratieven. Sprekend doet hij met enig ongeduld hetzelfde. 'The Californian Ideologyontleent zijn naam duidelijk aanDe Duitse ideologievan Karl Marx. Daarin gaat hij in tegen het hegeliaanse punt dat ideeën die geschiedenis voortdrijven.The Californian Ideologyis gebouwd op die hegeliaanse gedachte. Er wordt gedaan alsof hippie-ideeën de geschiedenis een bepaalde kant op hebben gestuurd.'
Als jeDe Duitse ideologieleest, benadrukt hij, verleg je de aandacht naar de wereldwijde klassenstrijd. Kijk je naar de historische ontplooiing van de computertechnologie door de lens van een paar mensen die lsd aan het nemen waren, dan concentreer je je op de uitvinding van de Apple-computer en heb je niet door waar het eigenlijk over zou moeten gaan, namelijk de productie van die Apple-computer. 'Die geschiedenis gaat over vluchtelingen, arbeidsvoorwaarden, uitbuiting en mondiale massaproductie.'
Momenteel zijn technologiebedrijvenop weg naar eersteklas militaire contracten, zegt Harris. 'Dat is alarmerend, dus daar richt ik me op.' InPalo Altokomt hij steeds terug op de investeringen van het leger in de techsector, die al vanaf de oprichting van Stanford als een rode lijn door de geschiedenis lopen. Hij expliciteert en ontwart. 'Bij de uitvinding van eerste microchips ging het steeds over hoe de Nasa naar de maan ging, en niet over de nucleaire raketten waar de meeste van die chips voor werden gebruikt.' Het boek eindigt in de jaren 2020, bij de ontwikkeling van militaire drones die landsgrenzen moeten surveilleren.
Hypes leiden af van zulke feiten, vindt Harris. Vlak voor hijPalo Altoafrondde, werd zijn generatiegenoot Sam Bankman-Fried, crypto-ondernemer, gearresteerd voor fraude en witwassen. Bankman-Fried werd geboren in Stanford en groeide op in het klimaat dat Harris beschrijft. 'Dus ik kreeg steeds de vraag: waarom gaat je boek niet meer over crypto? Maar inmiddels hoor je daar niemand meer over. Een jaar geleden had je me gevraagd waarom ik niet meer schrijf overthe Metaverse,en nu misschien over AI.'
Om het toch even over kunstmatige intelligentie te hebben: op dat gebied gebeurt wel degelijk veel interessants zolang je de zin van de onzin scheidt. De technologie wordt bijvoorbeeld ingezet voor het in kaart brengen van eiwitstructuren - een enorme doorbraak in de biologie. 'Daar is AI erg handig voor, want het kan heel snel een grote hoeveelheid mogelijkheden in kaart brengen.' Gefrustreerd: 'In plaats daarvan hebben we het over de oninteressante vraag of ChatGPT je copywriting-baan gaat overnemen.'
In eerste instantie zouPalo Altoautobiografischer zijn, het materiaal staat zelfs al op Harris' computer en zijn voorwoord gaat over zijn kindertijd in een cul-de-sac in'the very nice place',waar hem werd verteld dat sommige mensen verdienen in mooie huizen te wonen omdat ze hard werken en talent hebben. Maar Harris besloot het voor een andere keer te bewaren, misschien voor wanneer hij heel oud is. Nu is zijn persoonlijke ervaring slechts het startpunt. De geschiedenis, schrijft hij, sluipt je bloedbaan binnen als een infectie. 'Ik ben een product van mijn omgeving, en ik zit vol symptomen.'
Stanford moet worden teruggegeven aan de oorspronkelijke bewoners, bepleit Harris tegen het einde vanPalo Alto. Dat is een stap op weg naar de betere plek die we van de aarde moeten maken, een van de vele stappen die hij -'stay tuned'- in een volgend boek uiteen zal zetten.
Het stilvallen van Occupy Wall Street en de enormiteit van de verontrustende ontwikkelingen die hij net gedetailleerd heeft besproken, schrikken die hem niet af? Harris schudt van nee. 'Het historische moment waarin we ons bevinden, de problemen die leidden tot Occupy, die zijn niet opgelost. Ze bestaan nog steeds. En we kunnen nog steeds manieren vinden om terug te vechten. MetPalo Altowilde ik mijn lezers in de geschiedenis plaatsen en ze doen beseffen dat die zich nog steeds afspeelt. Er gaan nog nieuwe dingen gebeuren en daar gaan we nog wat aan moeten doen. Dat is niet makkelijk, maar daarom niet minder noodzakelijk.'
Ontluikende genieën werden gekoesterd, zij die niet voldeden werden weggewerkt