Verdwijnt de plaquette van een foute Estse dichter?

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
28 september 2023
Tallinn- De plaquette ter ere van Juhan Smuul is geen toonbeeld van artisticiteit. Het sombere bas-reliëf op de muur van het pand van de Estse Schrijversbond in Tallinn was dan ook diep in de vergetelheid weggezakt - net als de dichter zelf. Maar de poëet staat momenteel weer volop in de belangstelling, dit als gevolg van een eigenzinnige vorm van protest door een verstoten historicus.
Dat Smuul (1922-1971) hechte banden onderhield met de Sovjet-Unie was genoegzaam bekend. De man schreef een lofdicht op Kameraad Stalin en mocht in 1952 de Stalin-Prijs in ontvangst nemen. Een andere, postume beloning voor bewezen diensten volgde in 1972: de onthulling van het bas-reliëf in de oude binnenstad van Tallinn. Niemand leek er na het herstel van de onafhankelijkheid nog om te malen, er speelden belangrijkere zaken.
Monumenten en symbolen uit de sovjettijd zijn in Estland echter door de Russische invasie van Oekraïne in een negatief daglicht komen te staan. Tientallen gedenktekens zijn al afgeserveerd en politici van conservatieve signatuur willen huiseigenaren zelfs verplichten om hamers, sikkels en andere Rode ornamenten op hun muren weg te halen.
Geen wonder dus dat de Smuul-plaquette ook in het vizier is gekomen. Pekka Erelt, geschiedenisredacteur van het weekbladEesti Ekspress,trof in het Nationaal Archief een document aan dat bewijst dat de dichter bij een serieus vergrijp betrokken is geweest. Smuul had geholpen bij het inventariseren van de bezittingen van Elmar Jaan Saadi, een boer uit Kõue, ten zuiden van Tallinn, die in januari 1949 door de sovjets was gearresteerd. Saadi eindigde in Siberië en zou pas in 1958 vrijkomen.
De Schrijversbond stemde in april, enkele dagen na het verschijnen van het tijdschrift, over het lot van de plaquette. Met als uitkomst dat die gewoon op haar plek kon blijven. Jaak Valge - ooit een gerespecteerd historicus, maar tegenwoordig parlementslid namens het rechts-populistische ekre en om die reden gecanceld door zijn vakbroeders - ontaardde in woede. Bij wijze van protest tegen het besluit van de 'linkse' Bond hing hij onlangs een exemplaar van de, verboden, vlag van de sovjetrepubliek Estland naast het bas-reliëf.
Een rel en een verhit debat waren geboren. De schrijver Andrus Kivirähk (van wie een roman in het Nederlands is vertaald:De man die de taal van de slangen sprak)herhaalde dat 'foute' monumenten prikkelen tot nadenken over beladen tijdvakken, columnist Mihkel Mutt meende dat de Schrijversbond 'het maatschappelijk belang' alsnog moet laten prevaleren.