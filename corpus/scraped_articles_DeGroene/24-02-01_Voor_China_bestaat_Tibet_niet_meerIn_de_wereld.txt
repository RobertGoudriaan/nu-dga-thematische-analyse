Voor China bestaat 'Tibet' niet meer In de wereld

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
1 februari 2024
Beijing -Tibet mag van China geen Tibet meer heten. In het Chinees heette het al Xizang, en die naam gebruikt China nu ook internationaal. Dit in het kader van de culturele genocide op de 3,5 miljoen Tibetanen. Xi Jinping houdt immers niet van diversiteit. Sinds hij aan de macht is gaat het steeds harder met de gelijkschakeling van de 55 officieel erkende etnische minderheden, ruim honderd miljoen mensen.
De leiders vóór Xi zochten de assimilatie vooral in economische ontwikkeling en de migratie van Han-Chinezen naar de woongebieden van de minderheden. Xi is meer van de harde hand, ter bevordering van de 'etnische harmonie en solidariteit'. Camera's zijn overal. De religieuze controle is veel sterker geworden, het gebruik van de eigen taal is aan banden gelegd, het onderwijs is ingezet om de leerlingen hun identiteit af te leren. Zo wordt sinds kort in Binnen-Mongolië geen les in het Mongools meer gegeven. Elders is de eigen taal op school gedegradeerd tot een gewoon leervak.
In Tibet zit nu driekwart van de kinderen op staatsinternaten, waar ze het Tibetaans verleren. In Xinjiang moeten heropvoeding, kostscholen, religieuze vervolging, afbraak of architectonische 'verchinezing' van moskeeën en gedwongen interetnische huwelijken tot het gewenste resultaat leiden. De naam Xinjiang is veelzeggend. Het betekent Nieuwe Grens. De nieuwe grens van China. Ook de Chinese naam Xizang is sinocentrisch:Xibetekent westen,zangis de Chinese weergave van de naam van een Tibetaanse regio, en samen betekenen ze zoiets als 'Tibet in het westen'. Ten westen van China dus.
Tot vorig jaar gebruikte China in zijn communicatie met het buitenland meestal de internationaal bekende naam 'Tibet'. Vorige zomer beval het partijbureau voor etnische zaken het gebruik van 'Xizang' aan. In een diplomatieke conferentie over Xizang werd over 'Tibet' niet gerept. De publicatie van het officiële witboekHet Xizangbeleidwas voor de media het sein om 'Tibet' te laten vallen. Het Chinese woord benadrukt de claim van Beijing, terwijl het woord 'Tibet' volgens de Partij associaties oproept met onafhankelijkheid. Waarschijnlijk wordt het gebruik van het woord 'Tibet' strafbaar. Een platform voor e-commerce-bedrijven heeft zijn klanten al aangezegd om in hun Engelstalige productomschrijvingen 'Tibet' te vervangen door 'Xizang'. Maar wat te denken van deze hybride kop boven een artikel van persbureau Xinhua: 'Tibetaanse antilopen gesignaleerd in China's Xizang'?