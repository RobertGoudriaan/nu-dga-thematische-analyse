Crisiskloof In Den Haag

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
13 oktober 2022
Eerlijkheid en transparantie zullen niet genoeg zijn om de kloof tussen 'crisisbeheersing' en 'crisisbesef' te dichten. Er is meer nodig.
Timing kan hem niet ontzegd worden. In 2019 publiceerde de Amerikaanse hoogleraar geografie Jared DiamondUpheaval,in het Nederlands vertaald alsOmwenteling.De coronapandemie moest nog uitbreken, maar Diamond had zijn boek over hoe landen omgaan met crises al klaar. Diamond bestudeert hoe zeven landen reageerden op onheil en crisis, van Duitsland tot Indonesië. Het boek had de afgelopen tweeënhalf jaar op het nachtkastje van menig Nederlands politicus en bestuurder kunnen liggen. Toch lag het daar niet. Althans, dat zou je zeggen, op basis van de beperkte aandacht die het boek hier kreeg. En dat is terecht. Het boek is een onderhoudende aaneenrijging van observaties en anekdotes, maar systematisch inzicht in het fenomeen 'crisis' biedt het nauwelijks. Timing is niet alles.
Hoe het anders kan, laat de Utrechtse historicus en hoogleraar Beatrice de Graaf zien in haar onlangs verschenen essay voor de Maand van de GeschiedenisCrisis!- en dat in een fractie van het aantal pagina's. In die beperking zit de kracht van het boek. De Graaf richt zich alleen op de Nederlandse omgang met crises en beschrijft nauwgezet hoe de Nederlandse overheid zich steeds meer als crisisbeheerser en zelfs crisisvoorkomer is gaan opstellen.
De belangrijkste constatering van De Graaf is dat 'crisisbeheersing' en 'crisisbesef' uit elkaar zijn gaan lopen. De mogelijkheden voor de overheid om crises te beheersen, en de wil om dat te doen, zijn enorm gegroeid. Denk aan de razendsnel ontwikkelde coronavaccins, de coronatests, het monitoren van virusverspreiding - en aan de daadwerkelijke bereidheid om dat alles uit de kast te trekken. Maar tegelijkertijd bleef het crisisbesef bij een deel van de Nederlanders achter: zij die ontkennen dat er überhaupt sprake was van een coronacrisis. Hetzelfde patroon zien we rondom klimaat. De overheid neemt verstrekkende klimaatmaatregelen en sluit klimaatakkoorden, terwijl een deel van de bevolking denkt dat het niet zo'n vaart zal lopen met klimaatverandering. Of met stikstof.
De huidige kloof tussen 'crisisbeheersing' en 'crisisbesef' wordt bovendien driftig geëxploiteerd door 'beroepsactivisten' als die van Viruswaarheid en Farmers Defence Force, aldus De Graaf. Maar ook door populisten. Dat hoeft niet te verbazen: de crisiskloof staat niet ver af van de kloof die het populisme graag aan burgers voorhoudt. 'Het pure volk' tegenover 'de corrupte elite', in de bekende populisme-definitie van politicoloog Cas Mudde. Als het klimaatnietopwarmt, als stikstof de natuurnietaantast en corona de volksgezondheidnietbedreigt - kortom: als er geen échte crisis is -, waarom nemen politici dan zulke drastische maatregelen? Dan moeten ze wel corrupt zijn.
Kunnen we die crisiskloof nog dicht krijgen? Hoe het niet moet, illustreerde GroenLinksleider Jesse Klaver vorige week. Klaver legt, per ongeluk gelivestreamd, uit hoe de stikstofmaatregelen na het rapport-Remkes erdoorheen gejaagd zouden moeten worden - voordat boeren 'echt zien wat erin staat'. Uiteraard, hier sprak slechts de borreltafelstrateeg: Klaver bepaalt de stikstofaanpak niet. Toch kwam het Klaver op een ongewoon scherpe reprimande van stikstofrapporteur Remkes te staan: 'dom', 'onjuist', 'antiparlementair' en een 'belediging voor de boeren'. 'Zij in Den Haag' staan er immers weer op als onbetrouwbaar en oneerlijk. Dat voelde Remkes aan en dat is precies waar De Graaf voor waarschuwt. De Graaf wijst erop dat crisismaatregelen 'transparant en eerlijk' moeten zijn, anders 'vergroten die maatregelen, plannen en decreten de breuken in de samenleving juist'.
Toch denk ik dat alleen eerlijkheid en transparantie niet genoeg zullen zijn om de kloof te dichten. Er is meer nodig. Opeenvolgende crises hebben de kloof verdiept en duurzaam gemaakt: coronasceptici werden moeiteloos Poetin-versteher - de hogere energierekening is een keuze van het kabinet.
Het begin van een antwoord zou weleens kunnen liggen in het investeren in onze 'intermediaire organisaties'. Voor politiek denker Jan-Werner Müller zijn dat de politieke partijen en de media. Zonder die tussenstructuren kan een democratie niet werkelijk functioneren, stelt hij in het vorig jaar verschenenWat is echte democratie?Hoogst individueel je politieke rechten uitoefenen zet weinig zoden aan de dijk - politieke partijen en media stellen burgers in staat hun boodschap te 'vermenigvuldigen'.
Ook voor het dichten van de crisiskloof zijn die intermediaire structuren cruciaal. Serieuze media kunnen onwaarheden ontkrachten, maar ook doorgeschoten maatregelen bevragen en zo crisisbeheersing en -besef nader tot elkaar brengen. Brede politieke partijen met écht intern debat maken leden onderdeel van de politieke ideeën- en besluitvorming - het is niet 'de overheid' tegenover 'de burger'. Ook daarom richten populisten hun pijlen zo gretig op politieke partijen ('het kartel') en de media ('fake news'). De crisiskloof moet openblijven, dat is waar populisten bloeien.
Sinds vorige week is ondernemer Eric Wetzels de nieuwe voorzitter van de VVD.De Volkskrantsomde de uitdagingen voor hem op. De mogelijke opvolging van Rutte in goede banen leiden, bijvoorbeeld. Maar ook: een antwoord op de roep om van de VVD weer een 'debatpartij' te maken. Beter zicht op de crisiskloof leert dat Wetzels dat laatste in ieder geval niet alleen voor de VVD doet.
Jesse Klaver illustreerde hoe we de kloof níet dichten
...