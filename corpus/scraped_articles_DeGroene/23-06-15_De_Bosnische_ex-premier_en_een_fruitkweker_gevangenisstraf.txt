De Bosnische ex-premier en een fruitkweker: gevangenisstraf

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
15 juni 2023
Sarajevo -De rechter slaat met zijn hamer op de tafel. Fadil Novalic, tot vorige maand premier van de Federatie Bosnië en Herzegovina, krijgt een strafeis van vier jaar gevangenis voor corruptie. Het is een bekende zaak geworden. Zeg de woorden 'frambozenkweker' en 'beademingsapparatuur' in één zin, en elke Bosniër weet waar je het over hebt.
Om te begrijpen wat die twee met elkaar te maken hebben, moeten we terug naar april 2020. De coronapandemie heeft ook Bosnië bereikt, maar het Balkanland heeft slechts 141 beademingsapparaten. Veel te weinig om alle coronapatiënten te behandelen. Met veel bombarie kondigde Novalic aan: we kopen honderd respiratoren uit China. Toen het zover was, stond hij trots op het vliegveld in Sarajevo om ze persoonlijk te ontvangen.
Al snel bleek dat er iets mis was. De apparaten waren niet geschikt om mensen voor langere tijd te beademen. Toen ook nog bleek dat Novalic de importlicentie had toegekend aan een lokale tv-presentator die ook eigenaar is van 'Srebrena Malina' (zilveren framboos), gingen er alarmbellen rinkelen. Want waarom zou een fruitteler die geen ervaring heeft met medische apparatuur deze aanbesteding moeten krijgen? Het bleek een corrupte deal die het land ruim vijf miljoen euro en duizenden mensenlevens heeft gekost. Bosnië heeft relatief gezien een van de hoogste aantallen coronadoden ter wereld.
Na ruim twee jaar van rechtszaken is er nu eindelijk een uitspraak. Naast Novalic, die niet eens kwam opdagen tijdens de zitting, krijgen ook de frambozenkweker en het hoofd van het Veiligheidsberaad een gevangenisstraf opgelegd. Novalic liet via sociale media weten dat 'dit besluit een politieke afrekening is, waarvan de uitkomst al bekend was'. Hoeveel geld deze drie mannen hebben witgewassen via de beademingsapparatuur is niet bekend, maar experts denken dat er flink wat aan de strijkstok is blijven hangen.
Het gaat om een eerste uitspraak, de aangeklaagden zeggen in beroep te gaan. Ondertussen blijven ze op vrije voeten. Maar de rechter is duidelijk: Novalic is schuldig. Hoewel het Bosnische rechtssysteem voor even lijkt te werken, durven de inwoners van dit land nog niet te juichen. Maar al te vaak hebben ze gezien hoe hun leiders tóch wegkomen met hun corrupte daden. Novalic zelf zegt te blijven 'vechten'. Totdat hij vrij is, of tot hij achter de tralies belandt.