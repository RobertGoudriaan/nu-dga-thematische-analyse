Donkere kamer Blob

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
20 juni 2024
Zelf beton storten om je een weg te banen in een onherbergzaam stadslandschap - zouden wij ooit zoiets doen?
Zijn het de tegenstellingen die dit beeld zo gemakkelijk in zich weet te verenigen? De balans tussen het donkere en het lichte, tussen het gladde en het ruwe, tussen het harde en hoekige en het vloeiende en ronde? De scherpe lijnen van de traptreden worden onderbroken door het ongecontroleerde, het grillige, het voluptueuze, het ongehoorzame van het gestorte beton. Zo stevig als die treden in het gelid zijn gedwongen, zo duidelijk is dat de blob alle gelegenheid heeft gekregen een eigen vorm te vinden. De blob hoefde alleen te gehoorzamen aan diepere natuurwetten: de snelheid van het droogproces, de kracht waarmee de aarde de materie naar zich toe probeerde te trekken. Het zijn die inkervingen - strak maar laconiek getrokken - die de blob karakter geven. Ik zie er het profiel van een band in. Een geplette pissebed. Een gesmolten schildpad. De grootste pinda ooit.
Rampitasvan Thomas Locke Hobbs is amper een boek te noemen, het is klein en laat zich als een accordeon uitvouwen. Het verhaal erachter is simpel: in Colombia zijn hele wijken opgetrokken op de steile flanken van de vallei waarin Medellín ligt. De bewoners die voor hun vervoer afhankelijk zijn van motoren en scooters moeten deze dikwijls trappen opduwen om ze veilig te kunnen stallen en om dat mogelijk te maken zijn die trappen voorzien van allerlei provisorische opritjes.
'Het heeft iets kunstacademiërigs', zei iemand die ik de foto's liet zien. Ik geloof dat het niet denigrerend bedoeld was en ik geloof dat ik snap wat ze bedoelde. Al die zorgvuldig vastgelegde kleine interventies van mensen in hun dagelijkse werkelijkheid, ze vormen samen het soort werk dat mensen die nog maar net met nieuwe ogen hebben leren kijken dikwijls maken. Wat als ik mijn camera nu eens... daarop richt! Het is speels, maar het heeft ook iets van een net ontdekte superkracht: Spiderman die er bij toeval achter is gekomen dat een simpele polsbeweging volstaat om een web de wereld in te schieten.
Is er iets jaloersmakender dan iemand die volwassen is geworden zonder het spelen te zijn verleerd? Dat is toch een beetje als het gevecht tegen de dood winnen. Of op zijn minst alsof je je voorsprong als levende consolideert.
In een begeleidend schrijven wordt er gewezen op de associatie van beton met hoge architectuur, maar ook dat deze opritten, waaruit geen enkele esthetische ambitie spreekt 'een sculpturale en expressieve kwaliteit bezitten (...) een soortfolk brutalism'.
Ons land is hier te vlak voor. Zelfs onze taal lijkt niet echt bedacht op dit onderwerp. Wat zijn dit? Hellinkjes? Opritjes? Het voelt allemaal te generiek, terwijlrampitasperfect klinkt.
Nee, het enige dat hierbij in de buurt komt is ons olifantenpaadje. Maar tussen het olifantenpaadje, langzaam uitgesleten, en dezerampitas,welbewust aangelegd, gaapt nog altijd een onmiskenbare cultuurkloof. Niemand gelooft toch dat wij zelf met een betonmolen in de weer zouden gaan? Wij zouden de gemeente bellen en een opritje aanvragen. De gemeente zou ons doorverwijzen naar een website waar een formulier zou kunnen worden gedownload. En het wonderlijkste is dat het zou werken. Het zou even duren, maar op een dag zouden er drie mannen inhigh visibility-werkkleding voor de deur staan. Ze zouden de opdracht die die ochtend op hun iPad was verschenen niet eens bij ons verifiëren maar gewoon direct aan de slag gaan en een paar uur later zouden wij onze eigenrampitahebben.
Nou ja, in theorie dan toch. Want in werkelijkheid is dat dus allemaal niet nodig. Dit land is te vlak. En we rijden trouwens ook liever op deelscooters. Zo'n ding laat je gewoon achter op de stoep. Of je mikt hem ergens in de bosjes.
Thomas Locke Hobbs -Rampitas. The Eriskay Connection, 2024
Wat zijn dit? Hellinkjes? Opritjes? Het voelt allemaal te generiek
Thomas Locke Hobbs | Thomas Locke Hobbs, Rampita Picacho, 2022