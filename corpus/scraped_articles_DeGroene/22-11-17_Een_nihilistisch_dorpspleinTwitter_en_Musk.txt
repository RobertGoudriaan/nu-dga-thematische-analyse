Een nihilistisch dorpsplein Twitter en Musk

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
17 november 2022
Nu Elon Musk Twitter heeft opgekocht, is definitief een einde gekomen aan het toch al twijfelachtige idee dat Twitter een politiek neutraal platform zou zijn. De overname betekent een verdere verschuiving naar rechts.
Elon Musk deelde een memeop Twitter van een striptekening. Op het eerste plaatje staat een simpel getekend poppetje met een streep eronder, een schaal van liberaal links naar conservatief rechts, en een datum: 2008. Het poppetje - dat het onderschrift'me, a liberal'heeft - kijkt tevreden, hij staat iets links van het midden. Het tweede plaatje is ongeveer hetzelfde, maar dan in 2012. Het figuurtje blijft staan waar hij staat maar de schaal is naar links verschoven. Nu is hij ineens centrist, we zien vertwijfeling op het getekende gezichtje. Op het laatste plaatje, 2022, heeft het figuur een open mondje van verbazing: de schaal is weer verschoven, links-liberaal is 'progressief-woke' geworden en nu staat hij in het kamp van rechts-conservatief. Maar hij is toch niet veranderd? Hooguit zijn de tijden veranderd, of er is iets mis met de publieke perceptie.
Het figuurtje in de meme is de verspreider ervan: Elon Musk, de rijkste man ter wereld, eigenaar van Tesla en sinds kort ook van Twitter, dat hij kocht voor het bizarre bedrag van 44 miljard dollar. Met zijn meme maakte hij een einde aan het (toch al twijfelachtige) idee dat zijn nieuwe platform politiek neutraal zou zijn en een evenwichtig debat zou faciliteren. Al bijna twee decennia werkt Twitter aan een vorm van contentmoderatie die het evenwicht moet bewaren tussen de vrijheid van meningsuiting enerzijds en anderzijds het misbruik van die vrijheid om nepnieuws en haat te verspreiden. In 2021 werd zittend president Donald Trump permanent van het platform verbannen vanwege opruiing, een middel dat Elon Musk afkeurt.
De precaire balans die Twitter heeft weten te bereiken, met bijvoorbeeld het verbannen van accounts, het aanmerken van misleidende informatie en het verbergen van sommige staatsmedia, belooft Musk overboord te gooien ten faveure van zijn basale opvattingen over absolute vrijheid van meningsuiting. Bij zijn aantreden vorige week ontsloeg hij per direct de helft van zijn 7500 medewerkers, onder wie Vijaya Gadde, de jurist die bij Twitter verantwoordelijk was voor wat er wel en niet op mag verschijnen. Over zijn eigen overtuigingen is hij onderwijl niet geheimzinnig. Op de dag van de midtermverkiezingen in de VS tweette hij: 'Aan onafhankelijk ingestelde kiezers: gedeelde macht beteugelt de ergste excessen van beide partijen, daarom raad ik aan om op een Republikeins Congres te stemmen, aangezien het voorzitterschap Democratisch is.'
Het gedrag van Musk doet een discussie oplaaien over de politieke kleur van Silicon Valley en de invloed van grote techbedrijven op de voorkeuren van hun gebruikers. Tijdens een Ted-conferentie in Vancouver beschuldigde hij Meta-voorman Mark Zuckerberg ervan dat hij te veel controle had over het publieke debat als eigenaar van Meta, het moederbedrijf van Facebook, Instagram en WhatsApp. Toen Musk begin 2022 aankondigde Twitter te kopen in naam van de vrijheid van meningsuiting, noemde hij Twitter het digitale dorpsplein waar zaken die van levensbelang zijn voor de toekomst van de mensheid worden besproken. De tussentijdse verkiezingen in de Verenigde Staten waren een eerste test voor burgemeester Musk. Hoe bewaakt zijn Twitter een gezond publiek debat met een uitgesproken Republikeinse leider, een gehalveerd personeelsbestand en zonder duidelijke regels omtrent contentmoderatie?
Sinds Musks aankoop verschijnen rap nieuwe Twitter-accounts van clubs waartegen het platform eerder juist heeft gestreden, zoals van verbannen extreem-rechtse groepen en Amerikaanse neonazi's. Op websites als Gab en Parler, waar extreem-rechts zich ophoudt zolang het niet welkom is op mainstream platforms, moedigen groepen elkaar aan om terug te verhuizen nu de regels anders worden.The New York Timessprak na de midtermverkiezingen met verschillende onderzoekers die veel desinformatie en een 'significante verschuiving naar rechts' signaleerden in de content op Twitter. De grenzen worden al verder opgerekt.
Lang gold de onderliggende politiekvan Silicon Valley-bedrijven als Facebook en Twitter als links-liberaal. Je vond er voorstanders van vrijheid met een progressief sausje. Wie andere overtuigingen had, moest die kunnen uitleggen. Toen bijvoorbeeld in 2016 bekend werd dat conservatieve techmiljardair en bestuurslid van Facebook Peter Thiel de campagne van Donald Trump financierde, kwam dat Facebook op hevige kritiek te staan. Van eigenaar Zuckerberg mocht hij blijven omdat hij het bestuur 'diverser' zou maken. Het beleid rond minder rijke werknemers was strenger: in 2017 verscheen een onderzoek van CNN over een conservatieve tech-tegencultuur waarin de sprekers geanonimiseerd voor de camera verschenen omdat ze vreesden dat ze hun baan zouden verliezen als ze publiekelijk uitkwamen voor hun politieke voorkeuren.
Discussie voeren over wat er wel en niet mag op sociale media is debatteren over censuur, privacy, auteursrecht, veiligheid en soevereiniteit - voor een groot deel dus over vrijheid. En in de ideologie van de Bay Area, waar grote techbedrijven zijn gevestigd, is vrijheid van niet te onderschatten belang. Het internet was in de eerste twintig jaar na oprichting halverwege de vorige eeuw volledig afhankelijk van de Amerikaanse federale regering. De overheid investeerde in het leger en in Stanford University, en jongeren van eenvoudige komaf konden zich specialiseren in informatieen communicatietechnologie. Tegelijkertijd en in hetzelfde gebied ontwikkelde zich de nieuw-linkse tegencultuur van hippies, met een ideologie die poogde los te komen van de greep van de conservatieve naoorlogse jaren. Aan de westkust werd actief gebouwd aan het bevrijdende en emanciperende potentieel van het internet en intussen geageerd tegen discriminatie op basis van ras, gender en geaardheid, tegen consumentisme en milieuvervuiling. Vrijheid stond gelijk aan rebellie.
Tegenwoordig hoef je in Silicon Valley niet ver te zoeken om een techno-libertariër te vinden die beweert dat het succes van de sector puur het resultaat is van het individuele genie van ondernemers die zich in de geest van Ayn Rand door niemand iets laten opleggen, zeker niet door de overheid. Terwijl de bohemian-lifestyle onlosmakelijk verbonden raakte aan de Bay Area stopten halverwege de jaren zeventig de overheidsinvesteringen. De progressieve taal bleef en er werd nog steeds gesurft, maar over de ruggen van nietsvermoedende gebruikers maakten ondernemers monsterwinsten. 'Het moderne Silicon Valley werd rijk te midden van deze terugtrekking uit het publieke domein', schrijft onderzoeker Margaret O'Mara inWired. 'Dus het is niet verwonderlijk dat veel techleiders zo afwijzend (of zelfs haatdragend) staan tegenover de overheid, en dat de meesten geloven dat openbaar beleid weinig van doen had met hun ondernemerssucces.'
In 1996 deden de mediatheoretici Richard
Barbrook en Andy Cameron een poging die twee uitersten te rijmen in het essayThe Californian Ideology. Daarin beschrijven ze de bizarre cocktail van nieuw links en nieuw rechts die zo kenmerkend is voor de cultuur rond Stanford University: 'Gepromoot in tijdschriften, boeken, tv-programma's, websites, nieuwsgroepen en op internetconferenties, combineert de Californische ideologie de vrijgevochten geest van de hippies met de ondernemersijver van de yuppies', schrijven ze. 'Deze samensmelting van tegenstellingen is ontstaan uit een diep geloof in het emancipatoire potentieel van de nieuwe informatietechnologieën.'
VolgensThe Californian Ideologymoeten alle individuen zich vrijelijk kunnen uiten in de cyberspace, schrijven Barbrook en Cameron, en dat uitgangspunt noemen ze onberispelijk libertair. Technofielen verlangen volgens hen naar 'de elektronische agora', het digitale dorpsplein: 'Een virtuele plek waar iedereen zijn mening zou kunnen uiten zonder angst voor censuur.' Nieuw-links en nieuw-rechts vinden elkaar volgens de auteurs in hun aversie tegen de staat. Terwijl nieuw-links een hekel heeft aan de regering omdat die het militairindustriële complex financiert, valt nieuw-rechts diezelfde staat aan omdat ze de spontane verspreiding van nieuwe technologieën door marktconcurrentie verstoort.
Terwijl de buitenwereld bij techgiganten als Facebook idealisme en gemeenschapszin ziet, was aan de achterkant al libertair kapitalisme in werking. Ook in de tijd dat Facebook nog een links imago had sluisde het al geld door naar de Republikeinen en stelde het hen in staat desinformatie te verspreiden, schrijft journalist Steven Levy in zijn stukSilicon Valley Conservatives Are Stepping Out of the ShadowsinWired. De bazen van grote platforms waren vanaf het begin anti-overheid en anti-vakbond, en: 'Twitter heeft onlangs een donatie van 25.000 dollar aan de Republikeinse Attorneys General Association gegeven, die zich inzet voor het verbieden van abortus en het ongedaan maken van de verkiezingen van 2020.'
De publieke conservatieve wendingvan Elon Musk mag in dit licht geen schok heten, het was al te eenvoudig om zijn industrie als links-liberaal te bestempelen. Maar is de ideologie van Silicon Valley daarmee gewoon libertair, of zelfs nihilistisch? Libertariër Peter Thiel, die als eerste buitenstaander investeerde in Facebook en samen met Musk Paypal oprichtte, geldt als een intellectueel zwaartepunt aan de westkust. Deze verkiezingen steunde hij opzichtig de rechtse kandidaten JD Vance en Blake Masters, eerder steunde hij dus Trump. In sommige van zijn essays beschrijft Thiel zijn desillusie met de democratie. Hij denkt niet dat democratie kan samengaan met dat grootste goed: vrijheid. Neem je dat serieus, dan zie je dat hij zich niet met verkiezingen bemoeit om de democratie te versterken, maar om die te breken. De laatste jaren richt hij zich op het posthumanisme, het geloof dat technologische vooruitgang het menselijk lichaam uiteindelijk overbodig zal maken.
De techondernemers die verantwoordelijk zijn voor het publieke debat lijken zich al van de maatschappij te hebben afgekeerd. Mark Zuckerberg kondigde vorig jaar aan dat hij ging inzetten op een post-fysieke werkelijkheid en investeerde miljarden in het metaversum, een nieuwe leefwereld in virtual reality. Toen Zuckerberg afgelopen week elfduizend van zijn werknemers ontsloeg, was dat naar eigen zeggen vanwege een combinatie van macro-economische ontwikkelingen en zijn eigen 'verkeerde investeringen'. Elon Musk wil van Twitter een 'alles-platform' maken dat hij X noemt, waarin alle functionaliteiten waar je nu losse apps voor gebruikt zijn gecombineerd en waar je dus nooit meer van af hoeft. De chaos die intussen op Twitter ontstaat, bemoeilijkt elke politieke organisatie en ondermijnt daarmee de democratie.
De focus op een wereld voorbij de fysieke werkelijkheid was voorzien door de auteurs vanThe Californian Ideology. In 1996 schreven zij: 'Terwijl de hippies zelfontwikkeling zagen als onderdeel van sociale bevrijding, zoeken de hi-tech ambachtslieden van het hedendaagse Californië eerder naar individuele zelfontplooiing.' Die zoektocht naar perfectie zou onvermijdelijk leiden tot verlangen naar het post-menselijke, met alle gevolgen van dien. 'In plaats van de emancipatie van de mensheid, kan deze vorm van technologisch determinisme slechts een verergering van de sociale segregatie betekenen.'
Misschien had Elon Musk wel gelijk met zijn meme. Maar maakt het nog uit om te discussiëren over welke kant de democratische schaal op glijdt, als de basis van de democratie intussen actief wordt gesloopt? Het figuurtje in de meme is wellicht inderdaad niet verrechtst. We zijn slechts beter gaan zien wat er altijd al was.
De techondernemers lijken zich al van de maatschappij te hebben afgekeerd