Troost Rooksignalen Marian Donner

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
26 september 2024
Misschien is de mogelijkheid iets te verliezen niet onze grootste angst, maar het idee dat je nooit iets had om te kunnen verliezen.
Ze zei dat ze het concept van tijd niet meer begreep. Sinds haar man overleden was en ze 'op de bodem van de wereld zat', was alles wazig geworden. Soms, zei ze, vroeg ze zich zelfs af of haar man ooit wel echt bestaan had. Aan het woord was schrijfster Mira Feticu; ik keek het gesprek terug dat ze bij Writers Unlimited voerde en veerde op, want wat een geweldig idee! De menselijke geest liegt zichzelf voortdurend voor dus waarom zou die niet een heel leven bij elkaar kunnen fantaseren?
'Hoe weten we dat dit allemaal geen droom is?' vroeg mijn zoontje toen hij een jaar of vijf was. Nadat op mijn veertiende mijn vader overleed, heb ik nog jarenlang gedroomd dat het een droom was geweest. Mijn vader was niet dood, ik had het verkeerd begrepen, hij was alleen even weg, maar nu was hij er weer, zoals het hoorde, bij mij.
Hoe weet je dat het echt is wat je voelde, hoorde en zag? Dat je niet, zoals inThe Matrix, een werkelijkheid gevoed krijgt? Volgens de filosoof Nick Bostrom leven wij allemaal in een hologram. In de serieStar Trek: Deep Space Ninezit een aflevering waarin kapitein Sisko ontwaakt in een gekkentehuis waar aardse dokters hem vertellen dat hij al die rare fantasieën over ruimteschepen, aliens en intergalactische oorlogen eindelijk eens moet loslaten; hier is nog een pil. In de serieBuffy the Vampire Slayerzit precies zo'n zelfde aflevering: Buffy is gewoon een normale tiener die aan grootheidswaanzin leidt, hoezo moet ze de wereld redden?
Het is misschien wel een van de grootste angsten van de mens: niet om te verliezen wat je hebt, maar om er op een dag achter te komen dat je nooit iets te verliezen hebt gehad.
Tijdens het gesprek bij Writers Unlimited bleek echter niet iedereen die angst te delen. 'Wat een gek idee', zei Connie Palmen toen Feticu haar twijfels uitte over het bestaan van haar man. En: 'Dat is echt een heel gek idee van jou.' Ze wilde weten of Feticu hulp had gezocht voor deze rare fantasieën.
Nu heb ik Connie Palmen heel hoog zitten, echt, maar dit stak toch wel. Ze bleef herhalen dat Feticu de verkeerde vragen stelde. Wat is tijd, wat is waar, hoe kan wat ooit was nu verdwenen zijn? - het was allemaal veel te abstract. 'Je kunt geen boeken schrijven als je met deze vragen zit. Je kunt geen leven beschrijven als je in deze abstracties blijft hangen.' Kende zeSlaughterhouse-Fivemisschien niet? Of het werk van Harry Mulisch?
Palmen wist zeker dat Feticu op de vlucht was voor haar pijn en daarom naar dit soort abstracte vragen greep. Maar om de rouw door te komen, zo begreep ik, moet je dicht bij jezelf blijven. Concreet zijn. 'En dan komt het andere vanzelf, het grotere', aldus Palmen. Want: 'Vanuit het zelfonderzoek komt universaliteit voort.' Het leek op wat de maakster van de documentaireVroeg verloren,over het verlies van haar moeder, onlangs in een interview zei: 'Hoe kleiner je een verhaal maakt, hoe universeler het wordt.'
Maar dat is natuurlijk niet waar. Iedereen heeft lief, iedereen verliest, maar niemand doet dat op dezelfde manier. Toen mijn beste vriendin haar zestienjarige zoon verloor, las ze elke rouwroman en -memoir die ze kon vinden, maar herkende zich nergens in. Wat wel hielp was afleiding, vluchten in uitgaan, vrienden ontmoeten, grappen maken. 'Ik zou de rest van mijn leven kunnen huilen', zei ze, maar ze koos ervoor om dat niet te doen.
InSlaughterhouse-Fiveis Billy Pilgrim losgeraakt van de tijd, hij heeft zijn eigen geboorte en dood al vele malen gezien. En nu zou je, concreter, ook kunnen zeggen dat hij aan een posttraumatische stressstoornis lijdt en wegvlucht van een moment dat ondraaglijk bleek, maar dat is het toch net niet.
Stel je voor, zei mijn beste vriendin toen we zelf zestien waren, dat elke seconde niet even lang duurt, maar dat sommige heel lang zijn en andere heel kort. Dan zou één enkele seconde, één moment, zich kunnen oprekken tot een heel leven. Dat vonden we toen nog heel grappig, want stel je voor dat die ene seconde net heel saai is, haha.
Waar stopt het verleden en begint de toekomst? In zijn postuum verschenenDe tijd zelflaat Harry Mulisch zijn protagonist betogen dat het verleden niet meer bestaat, en de toekomst nog niet, en dat daarom de overgang tussen die twee, het heden, ook niet kan bestaan. Al leeft hij vanzelfsprekend wel in dat heden, waarmee 'het onmogelijke dus een feit is'. Het is exact het tegenovergestelde van wat de buitenaardse wezens van de planeet Tralfamadore Billy Pilgrim leren, namelijk dat alles eeuwig blijft bestaan. Vijfhonderd jaar voor Christus betoogde de Griekse filosoof Parmenides al hetzelfde op aarde.
Volgens Parmenides behoort elk moment, elke seconde, tot 'het Ene' en is dat ene oneindig en ondeelbaar. Alles wat ooit was, bestaat nog steeds en de toekomst is er altijd geweest. Niets wordt en niets vergaat: voor sommigen is dat al duizenden jaren een extreem troostend idee.
'Ik zou de rest van mijn leven kunnen huilen', zei ze. Ze koos ervoor om dat niet te doen