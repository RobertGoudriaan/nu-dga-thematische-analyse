Jonge garde Brood en schieten

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
2 november 2023
Het werk van de Oekraïense kunstenaar Zhanna Kadyrova verwijst sereen naar witbrood en woedend naar oorlog.
Van haar grootvader had Niki de Saint Phalle geleerd hoe ze een geweer moest bedienen. In 1961 schoot ze in Parijs gericht op haar eigen kunstwerken. De toen dertigjarige kunstenaar was boos op 'papa, alle mannen, de kleine, de grote, mijn broer, de samenleving, de kerk, het klooster, school, mijn familie, mijn moeder, mijzelf'. Ze vermoordde de schilderkunst, en daarmee hoopte ze ook een eind te kunnen maken aan oorlog, slachtingen, Hiroshima en de oorlog in Algerije. Achter de laag gips waar De Saint Phalle op schoot, had ze zakjes verf verstopt. Als ze raak schoot, droop de verf eruit.
Bijna vijftig jaar later, in 2009, schoot kunstenaar Zhanna Kadyrova (1981) in Kyiv ook een geweer af op een stenen oppervlak. Door de impact ontstonden witte patronen in het glimmende zwarte keramiek, en bij de witte tegels verschenen grijze lijnen. Grillige spinnenwebvormen, vertrekkend vanuit de impact van de inslag. In eerste instantie was het een artistiek experiment, abstracte kunst. De Oekraïense kunstenaar had belangstelling voor de sovjettraditie om de openbare ruimte te verfraaien met mozaïeken waarin de mythe van de sovjetnatie bejubeld werd. De beschadigde tegels waren daar een reactie op.
Nu hangen de tegels in de tentoonstellingKaleidoscope of (Hi)storiesin museum De Fundatie in Zwolle. Daar is werk te zien van 32 andere hedendaagse kunstenaars uit Oekraïne, in combinatie met historisch werk van zeventien Oekraïense kunstenaars van de voorgaande eeuw. Eerder was de tentoonstelling in Dresden te zien. Het gaat volgens de aankondiging over de 'sterke verwevenheid van de kunstenaars met de turbulente Oekraïense geschiedenis en de permanente sociale en politieke onrust in het land'. Een tentoonstelling die breed uitwaaiert tegen de achtergrond van de huidige oorlog. In de tweede week van die oorlog moest Kadyrova met haar familie Kyiv verlaten, ze kwam terecht in de Karpaten in het uiterste zuidwesten van het land. In het berggebied zijn weinig militaire doelen, ze voelde zich er veilig. Met haar vriend zocht ze een ruimte waar ze langer konden verblijven. Ze liepen langs de rivieren en zagen er de door het water afgeronde stenen. Ze deden Kadyrova denken aan depalianytsia,traditioneel Oekraïens rond witbrood.
Er waren in die eerste weken van de oorlog veel Russische saboteurs onderweg in Oekraïne, vaak vermomd in burgerkleding. De Oekraïense bevolking gebruikte de uitspraak van het woord palianytsia als controlemiddel om te weten of ze Russisch waren, als sjibbolet.
Het stel vond een verlaten woning die ze samen met de eigenaars bewoonbaar wisten te maken. Kadyrova kon weer kunst maken. Ze begon met het brood: de palianytsia-vormige stenen zaagde ze deels in plakken. Ze presenteerde de broden in een kleine galerie tijdens de Biënnale van Venetië vorig jaar en daarna in een galerie in Parijs, afgelopen zomer nog in museum Voorlinden. Aan de muren toonde ze tekeningen: berglandschappen, het uitzicht vanuit de slaapkamer - met in tekst de toevoeging dat het luchtalarm klonk. Inmiddels heeft Kadyrova dankzij de verkoop van de palianytsia's al zeventigduizend euro kunnen doneren aan het Oekraïense leger.
In Zwolle liggen de stenen broden in een kleine ruimte. De serene presentatie geeft de kunstwerken een bijna kerkelijke uitstraling. Aan de muur speelt een video die de kunstenaar maakte tijdens die eerste weken in de Karpaten. Daar zien we de rivierbedding, eenvoudige huizen, een eerste presentatie van de stenen broden aan de lokale bevolking. Van platte stenen maakt ze stenen hamburgers. Ze vraagt mensen die ze tegenkomt naar de nachtmerries die ze hadden tijdens en voor de Russische inval, en terwijl ze praten, tekent ze hun portretten. De zon verdwijnt achter de bergen, de camera blijft achter bij een rivierbedding met een ontelbare hoeveelheid stenen.
De gebarsten tegels krijgen in deze tentoonstelling een grimmiger perspectief. Ze hangen in een zaal die gaat over de 'cultuur van het geheugen'. In het midden staat een installatie van Nikita Kadan (1982) die in stellingkasten voorwerpen plaatst uit de collectie van De Fundatie, zoals een beeldje van Ossip Zadkine en een voorouderbeeld uit een koloniale collectie, naast voorwerpen uit het hedendaagse Oekraïne, zoals een model voor een monument voor Lenin uit 1969, fragmenten van Russische raketten uit 2022 en half gesmolten frisdrankglazen uit een afgebrand café in Boetsja. De tegels van Kadyrova hebben hier moeite hun abstracte betekenis te benadrukken. Dat geeft niet. Nu belichamen ze, net als bij Niki de Saint Phalle vijftig jaar eerder, een explosie van woede tegen alle zinloze oorlogvoering.
Kaleidoscope of (Hi)stories: Kunst uit Oekraïneis tot 28 januari 2024 te zien in museum De Fundatie in Zwolle
Ze vraagt mensen naar de nachtmerries die ze hadden tijdens en voor de Russische inval
Peter Tijhuis | Zhanna Kadyrova, Palyanitsya, 2022. Gevonden rivierstenen en video