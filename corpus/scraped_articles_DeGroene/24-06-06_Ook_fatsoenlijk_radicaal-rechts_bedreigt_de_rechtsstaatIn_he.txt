Ook 'fatsoenlijk' radicaal-rechts bedreigt de rechtsstaat In het nieuws

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
6 juni 2024
Het nieuwe gezicht van radicaal-rechts in Frankrijk heeft geen wallen of rimpels en glimlacht op vrijwel elke foto. Jordan Bardella, 28 jaar oud, draagt altijd een pak, zijn haar zit nooit in de war en met video's op TikTok scoort hij goed onder de Franse jeugd. Bij een profiel inPoliticowerd de Europese lijsttrekker van Rassemblement National (RN) afgebeeld als een Ken-pop: glad en smetteloos, vers uit de verpakking. Zelfs zijn politieke opponenten zeggen dat hij een schappelijke kerel is en volgens de peilingen wordt zijn partij bij de Europese verkiezingen veruit de grootste. 'Voor veel Fransen is de RN een normale partij geworden', zei een duider tegen de NOS.
Bestaat er zoiets als 'fatsoenlijk' radicaal-rechts? Als dat zo is, dan hoort de Alternative für Deutschland daar in ieder geval niet bij. Nadat de lijsttrekker Maximilian Krah in een Italiaanse krant had gezegd dat niet alle SS'ers criminelen waren, namen zijn 'fatsoenlijke' Brusselse fractiegenoten haastig afstand van hem. Zulke controverses zijn schadelijk voor het nieuwe imago dat radicaal-rechts zich graag aanmeet. Na overwinningen in Italië en Nederland dromen de geestverwanten van Giorgia Meloni en Geert Wilders ervan om een groot machtsblok te vormen in Brussel en dat lukt alleen als ze een beetje salonfähig blijven.
De kans dat radicaal-rechts straks de grootste fractie wordt in het Europese Parlement is klein. Die eer is hoogstwaarschijnlijk weggelegd voor de Europese Volkspartij (EVP). De Brusselse christen-democraten worstelen al langer met de vraag hoe om te gaan met uiterst rechtse uitdagers. Inkapselen was het devies bij Viktor Orbán: terwijl Hongarije afgleed naar een autoritair bewind, probeerde de EVP zijn Fidesz-partij binnenboord te houden. Vergeefs, want Orbán vertrok uit de christen-democratische fractie en riep Meloni en Marine Le Pen onlangs op om na de verkiezingen een gezamenlijk nationalistisch front te vormen in Brussel.
Je zou denken dat de christen-democraten hun les geleerd hebben, maar de recente manoeuvres van Ursula von der Leyen doen anders vermoeden. Terwijl de liberale Renew Europe-groep er schande van spreekt dat 'hun' VVD in een coalitie is gestapt met de PVV en de sociaaldemocraten pleiten voor een cordon sanitaire, zette de EVP-lijsttrekker de deur open voor de Europese Conservatieven en Hervormers (ECH), de groep van onder meer Meloni's Fratelli d'Italia, waar ook het Fidesz van Orbán zich na de verkiezingen bij wil aansluiten.
De grootste partij binnen de ech is de Poolse PiS en wat die partij voor schade heeft aangericht tijdens de acht jaar dat ze aan de macht is geweest (2015-2023), is te lezen in het interview met Adam Bodnar (zie pagina 24), de nieuwe minister van Justitie in Polen. Lastige activisten en journalisten werden vervolgd. Onafhankelijke rechters werden vervangen door jaknikkers. Aan Bodnar nu de taak om de rechtsstaat weer te herstellen en dat is nog niet zo eenvoudig, vertelt hij. 'Ik begrijp dat de bevolking ongeduldig is, maar gerechtigheid kost tijd. Ik probeer eerlijk te zijn.'
Volgens Bodnar heeft het EU-lidmaatschap Polen behoed voor een aftakeling naar een regelrechte dictatuur.
Maar nu Ursula von der Leyen voorzichtig probeert mee te surfen op de radicaal-rechtse golf, is het vrezen dat de autoritaire krachten ook in Brussel doordringen tot het centrum van de macht. Achter het gladde gezicht blijven de denkbeelden even radicaal als voorheen. De leiders die zich nu voordoen als redelijke politici willen nog steeds kritische stemmen de mond snoeren, de rechten van vrouwen en minderheden inperken en de Europese Unie van binnenuit ontmantelen.
Misschien is het gevaar niet eens zozeer dat rechtse autocraten in Brussel straks direct de macht overnemen, maar wel dat de Europese kiezer begint te denken dat we hier te maken hebben met normale partijen.
Achter het gladde gezicht blijven de denkbeelden even radicaal als voorheen