Nieuwe, zachte bevelen Syrië na Assad

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
12 december 2024
Een razendsnelle opmars van rebellengroep Hayat Tahrir al-Sham (HTS) maakte een einde aan het dictatoriale regime van Assad. Wat wil deze van origine jihadistische groepering waarvan de strijders zich nu presenteren als gematigde pragmatici?
'Assad is gevallen!'schreeuwt een jonge man door het luikje in de ijzeren deur van een kleine cel in Sednaya, de beruchte gevangenis in Damascus die door Syriërs het 'menselijke slachthuis' wordt genoemd. De kogels van zijn kalasjnikov slaan de zware sloten van de cellen kapot. De deuren vliegen open, maar niemand beweegt. 'We zijn de oppositie! Kom naar buiten, wees niet bang. Het regime is gevallen! Bashar is gevlucht!' Een vrouw zet haar voet over de drempel, zo is te zien op beelden die rondgaan op X. 'Gevallen?' vraagt ze. 'Gevallen, gevallen!' roepen meerdere strijders. Voorzichtig treden anderen naar buiten: vrouwen hand in hand met hun kleuters.
Gekleed in een groene militaire outfit heft Ahmed al-Sharaa - inmiddels beter bekend onder zijn strijdnaam Al Jolani - zijn rechterhand hoog in de lucht. Gejuich vult de ruimte. Omringd door gewapende strijders in zwarte kleding en maskers loopt de leider van Hayat Tahrir al-Sham (hts), de machtigste oppositiegroep, langs de menigte naar de deur van de grootste moskee van Damascus. Mensen duwen en wringen, houden hun telefoons omhoog en proberen een selfie met hem te maken. Ondertussen is Bashar al-Assad in een vliegtuig gevlucht naar Moskou.
HTS ontstond in 2017 toen verschillende rebellen- en islamistische groepen fuseerden onder leiding van Al Jolani. De jihadistische groepering wordt, onder andere door de VS, gezien als een terroristische organisatie, vanwege het streven naar een streng islamitische staat. Maar waar Al Jolani eerder nog meevocht met al-Qaeda en IS presenteert de leider van HTS zich nu als gematigd en pragmatisch. Hij vecht niet langer tegen het Westen, maar voor de val van Assad en de wederopbouw van Syrië. Kan hij met die koers Syrië verenigen na de val van Assad?
Niemand had kunnen voorspellen dat het zo snel zou gaan. Nog niet zo lang geleden lag de diplomatie rond Syrië bijna volledig stil. Assad presenteerde zichzelf als de onvermijdelijke overwinnaar. Arabische leiders omarmden hem met kussen op de wangen en stevige handdrukken. In westerse landen klonken steeds luider de oproepen om Syrië veilig te verklaren, ambassades te heropenen en vluchtelingen terug te sturen. De Turkse president Erdogan stuurde bemiddelaars om Assad aan de onderhandelingstafel te krijgen, maar hij weigerde.
Op ruim driehonderd kilometervan zijn paleis won HTS aan kracht. In de provincie Idlib bouwde de strijdgroep een schaduwstaat waar drie tot vier miljoen mensen wonen. HTS verdient maandelijks naar schatting minstens twintig miljoen dollar aan olie, belastingen, handel en hun controle over twee belangrijke grensovergangen: Bab al-Hawa, de doorgang naar Turkije waar ook VN-hulp binnenkomt, en Ghazawiya, die Idlib verbindt met het westen van Aleppo. Ze werkten hun tegenstanders met geweld en arrestaties uit de weg en voerden het plan 'Zelfbestuur in Bevrijde Gebieden' uit.
Oppositiegroepen, die jarenlang vastzaten in het noordwesten in de grensgebieden met Turkije en vaak verdeeld waren, verenigden zich in de gezamenlijke operatie'Deterrence of Aggression'
en wisten zo een doorbraak te forceren. HTS beschikte over goed getrainde eenheden die snel kunnen worden ingezet, zoals infanterie, artillerie, speciale troepen en zelfs tanks. Aleppo, een stad waarvoor het regime en zijn bondgenoten - Rusland, Iran en Hezbollah - drie bloedige jaren vochten, viel binnen de kortste keren. Andere grote steden volgden in rap tempo. De frontlinies van Assads leger vielen als dominostenen om en het laatste verzet smolt weg. Een oorlog die bijna veertien jaar duurde, kantelde in twaalf dagen.
'De Israëlische aanvallen op Libanon en de zware klappen die Hezbollah en haar bondgenoot Iran te verduren krijgen, hebben ons geïnspireerd om een nieuwe strijd tegen het Syrische leger te beginnen', vertelt Yasser, een hts-strijder, aan de telefoon. De afgelopen dagen vocht hij aan de frontlinies, gewapend met zijn PK-machinegeweer. 'We zijn al ongeveer drie maanden bezig met voorbereidingen voor deze aanvallen. We verplaatsten wapens en strijders naar locaties dicht bij het Syrische leger.'
Yasser, die oorspronkelijk uit Hama komt, moest acht jaar geleden vluchten. Nu is hij terug. Het moment dat hij zijn moeder weer in de armen kon sluiten, zal hij nooit vergeten. 'Het voelde alsof de tijd stil had gestaan. We huilden van vreugde, en hebben ook veel gelachen.'
'Het regime zaaide angst dat Assads vertrek zou leiden tot chaos en onderlinge strijd tussen Syriërs', zegt hij. 'Maar het verzet bestaat niet uit één religieuze of etnische groep. Alawieten, soennieten, druzen, Koerden en Arabieren lijden al decennia onder het regime en werken samen om Syrië te bevrijden.' In gebieden zoals Aleppo, Hama of andere regio's die geleidelijk onder controle van onder andere HTS komen, meldt het onafhankelijke Syrisch Observatorium voor de Mensenrechten zelden confrontaties of intimidaties van bewoners van deze steden.
'De bevelen van onze leider zijn duidelijk: soldaten die hun wapens neerleggen, moeten we met rust laten. En als we een gebouw overnemen, zorgen we dat alles in goede staat blijft en bruikbaar is voor de bevolking', zegt Yasser. Dat is volgens hem in lijn met islamitische waarden die door 'radicale groepen in de eerste paar jaar van de revolutie zijn beschadigd'. Zelf was hij eerder lid van het Vrije Syrische Leger, maar na 2020 sloot hij zich aan bij hts. Hij zag dat ze hun toon hadden veranderd en afstand hadden genomen van al-Qaeda en IS.
Zijn aanhangers zien HTS-leiderAl Jolani als een realist, zijn tegenstanders noemen hem een opportunist. Al Jolani's pad naar de jihad begint na de Tweede Palestijnse Intifada tegen Israël, begin jaren 2000, en de aanslagen van 11 september. In de buitenwijken van Damascus woont hij religieuze preken en geheime bijeenkomsten bij. In 2003, na de Amerikaanse invasie van Irak, steekt hij de grens over en sluit hij zich aan bij al-Qaeda. Vervolgens brengt hij vijf jaar door in gevangenschap.
In 2012 richt hij Jabhat al-Nusra op, een radicale groepering die eerst gelieerd is aan IS en later aan al-Qaeda. De groep zou, zoals Al Jolani zelf uitlegt in een vervormde audio-opname, 'de autoriteit van God op aarde moeten herstellen'. Maar al snel breekt hij met beide groepen: volgens Al Jolani is zijn strijd niet langer tegen het Westen gericht, zoals bij IS en al-Qaeda. Sinds 2017 gaat de groep verder onder de naam Hayat Tahrir al-Sham, wat zoveel betekent als 'Organisatie voor de bevrijding van de Levant', en richt ze zich meer op lokaal bestuur met een pragmatische aanpak en niet meer op het internationale jihadisme.
De witte tulband die hij in de begindagen van de oorlog droeg, en die leek op die van al-Qaeda-leiders, liet Al Jolani steeds meer achterwege. Zijn baard is korter en zijn uitspraken worden steeds gematigder. 'Ik adviseer alle broeders om niet zomaar de huizen van mensen binnen te gaan, maar om ze te beschermen, onrecht te voorkomen en ervoor te zorgen dat er geen misstanden plaatsvinden tegen wie dan ook', zegt hij in een video die viraal gaat op sociale media, terwijl hij zijn strijders instructies geeft via een oude vaste telefoon die hij stevig tegen zijn oor klemt.
Hij is veranderd, vertelt hij in een recent interview met cnn. 'Iemand van in de twintig denkt heel anders dan iemand van in de dertig of veertig, en helemaal anders dan iemand van in de vijftig. Dat is nou eenmaal hoe het leven werkt.' Ontspannen zit hij tegenover een journaliste met een hoofddoek die een klein deel van haar haar bedekt. Syrië verdient volgens hem een bestuur dat gebaseerd is op instituties, niet een regime waarin één leider beslissingen neemt. 'We hebben het over iets groters - de opbouw van Syrië. HTS is slechts een onderdeel van dat gesprek en kan op elk moment ophouden te bestaan.'
'HTS heeft echt een radicale verandering doorgemaakt in haar structuur en politieke discours', zegt Hisham al-Skeif aan de telefoon. Hij is hoofd van de politieke afdeling van de Aleppo Revolutionaries' Union, die onderdeel is van het Nationale Leger. Deze door Turkije gesteunde oppositiegroep werkt sinds kort samen met HTS in hun strijd tegen het regime, hoewel ze eerder meerdere veldslagen tegen elkaar uitvochten.
In de jaren van de revolutie staat Al Skeif in de frontlinie van zijn geboortestad Aleppo. Het regime arresteert en martelt hem. Hij wordt beschuldigd van het ondermijnen van de staat en nationale eenheid. Vervolgens komt hij op de moordlijst van het regime te staan en overleeft hij twee aanslagen. In 2016 stapt hij in de bekende groene bussen, overvol met mensen die na een deal tussen de oppositie en het regime naar andere gebieden worden geëvacueerd. Toen hij een paar dagen geleden kon terugkeren naar het bevrijde Aleppo voelde dat 'alsof mijn ziel weer terugkeert naar mijn lichaam'.
Al-Skeif gelooft in vrijheid. 'Daarom hebben we samengewerkt met hts, ondanks onze gevechten in het verleden, ondanks onze bezwaren en hun internationale classificatie als terroristische organisatie.' Net als het Nationale Leger lijkt HTS volgens hem een sociaal en ideologisch pad te bewandelen dat de 'Syrische islam' wordt genoemd: een gematigde en tolerante islam die openstaat voor alle gemeenschappen. 'Wie feitelijk de oppositie leidt, is niet belangrijk. We zijn niet geïnteresseerd in macht en willen een overgangsperiode die soepel verloopt en eer doet aan het Syrische volk. Het moet een waardige overgang zijn, passend bij de offers van de mensen. De overgang kan eindigen in verkiezingen, maar daarvoor is het belangrijk dat een overgangsraad wordt opgericht onder internationale supervisie.'
Volgens een onderzoekvan Brookings uit 2018 proberen veel landen in het Midden-Oosten na 9/11, de Arabische Lente en de opkomst van IS, hun positie te herdefiniëren door intern hun macht te baseren op gematigde religieuze en historische tradities, en door extern aan het Westen te laten zien dat ze via 'gematigde islam' extremistische groepen kunnen bestrijden.
Saoedi-Arabië, waar Al Jolani werd geboren als zoon van Syrische ouders uit de door Israel bezette Golanhoogten, voert sinds 2017 zo'n gematigde islamitische koers. 'We keren simpelweg terug naar wat we waren, naar een gematigde islam die openstaat voor de wereld, voor alle religies, tradities en volkeren en gebaseerd is op een open interpretatie van de islam', aldus de Saoedische kroonprins in 2017 over de nieuwe koers van zijn land.
HTS trekt lessen uit de ervaringen van radicale bewegingen in Syrië, daar zijn de meeste experts het over eens. Arabische experts en analisten verschijnen al dagenlang, dag en nacht, op grote Arabische nieuwszenders zoals Al Jazeera, Al Arabiya, Sky News Arabia en Al Sharq. Een deel noemt de leider een 'pragmatische moslim', een ander deel een 'pragmatische extremist'.
Al Jolani zelf weet precies wat hij moet zeggen en wanneer. Hoe minder angst er heerst onder de Syriërs en binnen de internationale gemeenschap, hoe meer hij wordt gezien als een verantwoordelijke speler in plaats van een extremistische jihadist. Maher Farghali, expert op het gebied van extremistische groeperingen, zegt tegen Al Sharq dat door 'politieke en militaire pragmatiek' toe te passen, HTS haar invloed aanzienlijk heeft weten te versterken. De leider kent zijn grenzen en zal niet proberen alle macht naar zich toe te trekken. 'Hij is een man van verdediging en strategie', stelt Farghali. Toch blijft voor hem de vraag of Al Jolani uiteindelijk de verleiding kan weerstaan om achter de schermen alle touwtjes stevig in handen te houden.
Omar Albam / Associated Press / ANP | Al Jolani spreekt in de Umayyad-moskee in Damascus, 8 december