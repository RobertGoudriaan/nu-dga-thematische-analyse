Doodsmuziek

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
29 juni 2023
KLASSIEK Reinbert de Leeuw
Reinbert de Leeuw hield niet op te zeggen dat hij met componeren was gestopt, of bijna, omdat hij van te veel muziek hield. Aannemelijk: een blinde bewonderaar wordt licht de speelbal van zijn goden. Hoe zijn twee orkestwerkenAbschied(1973) enDer nächtliche Wanderer(2013) zich in hun monumentaliteit verhouden tot de nederige keuze voor vrijwillige onthouding? Ze gaan over het meegezogen worden door ander meesterschap en het zelfgekozen afscheid van die creatieve horigheid.Abschied,symfonisch gedicht voor groot orkest, zegt vaarwel tegen de laatromantiek in de overgangsfase naar de nieuwe tijd die De Leeuw levenslang fascineerde, de periode waarin tussen de late Liszt en Wagner, Mahler en de vroege Schönberg de transitie plaatsvindt naar de moderne muziek.
Waarom schreef De Leeuw veertig jaar later alsnog een inhoudelijk verwant, veel ambitieuzer (en beter) stuk?Der nächtliche Wanderer,gesproken tekst van Hölderlin, lijkt ook een afscheid van het leven. Al had de componist nog zeven jaar te gaan, het is doodsmuziek. Buisklokken slaan een ritueel uur u, op band blaft een eenzame hond, de altviool weent schubertiaans vermoeide kleine tertsen;Winterreise 3.0.Zacht maar zeker ontvouwt zich de litanie van een kristalheldere geest in een gehavend lijf, kortom Reinbert. Alle beweging is geestelijk. De gedachten vormen kleine, puffende klankwolkjes. Maar dan wordt het luid en hier en daar toch weer stravinskiaans, zoals inAbschiedal.
Dan denk je terug aan hoe De Leeuw daar de romantiek ten grave draagt. In zijn toelichting opAbschiedschrijft hij: 'Het heeft ook die overdrevenheid, overdreven in expressie, overdreven in agressiviteit. Daarvoor kies je dan ook een middel als een symfonie-orkest in de vorm zoals ik het hier gehanteerd heb, volkomen 19e-eeuws, laat-romantisch, zonder dat er overigens laat-romantische middelen in voorkomen, op een te verwaarlozen onderdeel na.' Dan wijst hij op de voor het stuk merkwaardig beeldbepalende verwijzingen naar Stravinsky'sSacre. Die lijken vreemd omdat je in de context eerder een gevecht met Wagner of Mahler had verwacht. Nee; de levensmoede romantiek wordt uitgedreven met de verwoestende vitaliteit van de Russische tegencultuur.
Hoe denkt De Leeuw de psychologische afrekening met de romantiek te laten plaatsvinden in een taal die er niets mee gemeen heeft? Stravinsky's enerverende primitiviteit was wellicht een tonicum tegen de neurotische overdruk van de eeuw. Misschien verlangde De Leeuw er diep naar om zich zo ongereflecteerd te kunnen geven. Daarmee vertegenwoordigtAbschieden passant het andere romantische principe dat geluk daar is waar jij niet bent. Maar het echte afscheid van de negentiende eeuw isDer nächtliche Wanderer,waar een mahleriaans eindspel van geënsceneerd wegkwijnen de weg vrijmaakt naar de geboorte van een nieuwe taal. En ook die droom moet uiteenspatten; een utopie die heel blijft is geen echte. Vandaar de toon van rouw, vandaar dit stuk, vandaar de afsluitende hond die mahleriaans decrescendo al niente opgaat in het niets. Zo klinkt de dood, dat spoorloze verdwijnen van het theoretisch onsterfelijke.
Bas van Putten
Reinbert de Leeuw -Der nächtliche Wanderer / Abschied
Koen van Weel / Kippa / ANP | Reinbert de Leeuw, 2013