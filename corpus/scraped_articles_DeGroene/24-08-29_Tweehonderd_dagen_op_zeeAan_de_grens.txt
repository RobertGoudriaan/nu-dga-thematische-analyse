Tweehonderd dagen op zee Aan de grens

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
29 augustus 2024
El Hierro- Hij heet passaat, gedraagt zich meestal als een kalm briesje en waait in de tropen het hele jaar door vanuit het oosten. Dat doet-ie altijd al, en zo was het ook de passaat die ervoor zorgde dat Columbus zonder al te veel kleerscheuren Amerika kon ontdekken. Vijf eeuwen later duwt hij steeds vaker bootvluchtelingen en migranten uit West-Afrika naar een even langzame als zekere dood.
Begin augustus zag een Dominicaanse visser iets vreemds voor de Caribische kust. Het was een boot van een onbekend type zonder opvarenden. Dat dacht hij tenminste. Maar toen hij naderbij kwam, zag hij op de bodem van de boot menselijke resten in vergaande staat van ontbinding. De Dominicaanse autoriteiten stelden vast dat het om veertien personen ging. Sommige identiteitspapieren waren nog leesbaar. Ze kwamen uit Mauritanië, Senegal en Mali.
Vorige week kon de Spaanse ngo Caminando Fronteras drie opvarenden identificeren. Uit gesprekken met hun families bleek dat ze eind januari uit Mauritanië vertrokken waren. De 77 opvarenden, onder wie vier kinderen, hadden de Canarische Eilanden als bestemming. De reis zou een week duren. In plaats daarvan werd hun boot tweehonderd dagen later en zesduizend kilometer westelijker aangetroffen. Benzine op, motor kapot, wie zal het zeggen. Maar wie op drift raakt en El Hierro mist, het meest westelijke eiland van de Spaanse archipel, is verloren. Dat er maar veertien lijken overgebleven waren, heeft een harde maar begrijpelijke verklaring. Degenen die bezwijken aan dorst, honger of onderkoeling worden overboord gegooid. Tot de laatste overlevenden te zwak zijn om nog iemand overboord te gooien. De passaat doet de rest.
Het is niet de eerste keer dat een migrantenboot uit West-Afrika aan de andere kant van de oceaan opduikt. In april stuitten Braziliaanse vissers op een vissersbootje met negen overleden migranten uit Mauritanië en Mali. Drie jaar eerder deden vissers uit Trinidad en Tobago eenzelfde macabere vondst. Het is het topje van de ijsberg. Tot juni verdwenen dit jaar 47 migrantenboten uit West-Afrika met alle opvarenden.
Opgevoerde controles langs de West-Afrikaanse kust - betaald door Europa - dwingen de migranten zo snel mogelijk de internationale wateren op te zoeken voordat ze koers zetten naar de Canarische Eilanden. Het maakt de kans op ongelukken groter. En het eerste eiland op deze route, El Hierro, is dan meteen het laatste.
Het aantal in 2024 getelde doden en vermisten aan de Europese buitengrenzen, volgens het Missing Migrants Project (IOM): 2980