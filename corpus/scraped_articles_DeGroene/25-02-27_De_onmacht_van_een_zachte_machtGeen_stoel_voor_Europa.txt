De onmacht van een zachte macht Geen stoel voor Europa

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
27 februari 2025
Door de Amerikaanse toenadering tot Rusland dreigt Europa niet meer over zijn eigen lot te kunnen beslissen. De Europeanen moeten op defensiegebied meer gaan samenwerken. Maar eerdere pogingen daartoe mislukten.
In februari 1945 kwamen in Jaltaop de Krim de wereldleiders Churchill, Roosevelt en Stalin bijeen om het einde van de Tweede Wereldoorlog en een nieuwe wereldorde te bespreken. Nu, precies tachtig jaar later, is niet alleen de Krim weer volop in het nieuws, maar is ook de logica van Jalta terug, namelijk het idee dat grote staten hun wil kunnen opleggen aan kleine staten en samen de wereld kunnen vormgeven, zonder de kleintjes aan tafel. De geschiedenis herhaalt zich, maar met een saillant verschil: er zit deze keer geen Europese leider aan tafel.
Vorige week bespraken Russische en Amerikaanse delegaties de toekomst van een deel van het Europese continent zonder inbreng van de betrokkenen zelf. Terwijl de Amerikaanse regering Oekraïne in de steek dreigt te laten, reisden Ursula von der Leyen en António Costa, de hoogste functionarissen van de Europese Unie, deze week naar Kyiv. Drie jaar na de Russische inval onderstreepten ze hiermee het principe van de EU tot nu toe: geen beslissingen over Oekraïne zonder Oekraïne.
Sinds het aantreden van Donald Trump als 47ste Amerikaanse president breken de Verenigde Staten openlijk met het westerse bondgenootschap. Tijdens de veiligheidsconferentie in München ging de Amerikaanse vicepresident JD Vance zelfs zo ver dat hij in zijn toespraak niet China en Rusland als gevaren in de wereld benoemde, maar Europa zelf. Het is over en uit met de Pax Americana, de naoorlogse periode van relatieve vrede op het westelijk halfrond, met de VS als dominante economische, culturele en militaire wereldmacht en de EU als een van Amerika's belangrijkste bondgenoten.
Europa zal zich snel moeten aanpassen aan deze nieuwe realiteit. Op defensiegebied heeft de EU zich vrijwel geheel afhankelijk gemaakt van de VS, maar het Navo-bondgenootschap lijkt door de Amerikaanse draai richting Rusland ten dode opgeschreven. Europa zal zichzelf moeten verdedigen.
En niet alleen in militaire zin: invloed op het wereldtoneel komt niet alleen voort uit defensiecapaciteit, maar ook uit economische kracht. Ook op dit vlak is Europa achtergebleven bij de VS en China. Als de EU op het gebied van veiligheid en economie geen stappen vooruitzet, zal het de strijd met de grootmachten van de 21ste eeuw - waar de VS Europa nu toe dwingen - niet aankunnen. Dit luidt niet alleen de teloorgang in van het Europese model van het combineren van sociale zekerheid met de markt, zoals ECB-president Christine Lagarde onlangs aangaf, maar heeft mogelijk nog grotere gevolgen. Europa dreigt het vermogen over zijn eigen lot te kunnen beslissen te verliezen.
Het is duidelijk geworden dat Europese landen individueel te klein zijn om de strijd met de VS en China aan te gaan. Binnen de EU hebben ze meer invloed, maar daarvoor moet het Europese project wel opnieuw uitgevonden worden. Immers, de kern van de Europese samenwerking tot dusver was vooral economisch, gericht op de gezamenlijke binnenmarkt. Het is niet dat Europeanen in het verleden niet geprobeerd hebben om op defensiegebied samen te werken, maar dat mislukte.
Begin jaren vijftig werd er een poging tot Europese defensiesamenwerking gedaan. In 1952 hadden de zes landen van de Europese Gemeenschap voor Kolen en Staal (voorloper van de EU), waaronder ook Nederland, het verdrag voor een Europese defensiegemeenschap ondertekend. Het moest nog wel door nationale parlementen worden geratificeerd. Dit liep spaak: het verdrag werd op 30 augustus 1954 in het Franse parlement verworpen. Hiermee strandde het idee van een geïntegreerde Europese krijgsmacht. Een belangrijke reden voor de Franse terughoudendheid was de argwaan over de herbewapening van West-Duitsland.
Deze tegenslag had mede tot gevolg dat de EU vooral een project vansoft powerwerd. Zachte macht is een term die kenners van internationale betrekkingen gebruiken als tegenhanger voorhard power. Gaat het bij harde macht over staten die door middel van veelal militaire dreiging proberen hun wil aan andere staten op te leggen, bij zachte macht staat beïnvloeding op een niet-dwingende manier centraal. Dit gebeurt vooral door samenwerking. Het idee bijvoorbeeld dat handel vrede in de hand werkt en dat economische verbondenheid uiteindelijk veiligheid garandeert. Dit idee lag tevens ten grondslag aan de Europese politiek ten aanzien van Rusland in het verleden. Na de inval in Oekraïne bleek dat economische afhankelijkheid ook misbruikt kan worden.
De EU zal zich moeten aanpassenaan de veranderde geopolitieke verhoudingen waarbij grootmachten macht boven recht plaatsen en harde macht centraal stellen. Om de Europese veiligheid te kunnen garanderen zal de EU niet alleen haar afhankelijkheid van niet-EU-landen op het gebied van defensiecapaciteit moeten afbouwen, maar ook op andere terreinen, zoals energie. Het Europese continent koopt nu duur energie in van elders. Dit is een geopolitieke achilleshiel en drijft tevens de kosten van de Europese productie op. Minder afhankelijkheid van dure fossiele brandstoffen geeft de klimaattransitie nu een duidelijke geopolitieke dimensie.
Daarnaast heeft de Europese Commissie plannen gelanceerd om EU-investeringen op het gebied van innovatie en technologie drastisch te verhogen, om zo niet afhankelijk te worden van technologie elders. Het bondgenootschap tussen Donald Trump en Elon Musk maakt de noodzaak hiervan duidelijk.
Voor deze vergaande herijking van het Europese samenwerkingsproject is leiderschap nodig, zowel in Brussel als in de Europese hoofdsteden. In Brussel heeft Ursula von der Leyen zich als een sterke voorzitter van de Europese Commissie geëtaleerd. Ze loodste de EU zonder al te veel kleerscheuren door de covid-pandemie en onderstreepte door de gemeenschappelijke inkoop van vaccins en het NextGenEU-fonds, met leningen en giften voor de zwaarst getroffen landen, het belang van Europese samenwerking. Met haar optreden heeft Von der Leyen niet alleen lof geoogst. De neiging om alle macht naar zich toe te trekken en eerder zaken te doen met Parijs of Berlijn dan met haar eigen Commissie-ploeg, heeft haar ook op kritiek komen te staan.
Maar Von der Leyens intergouvernementele aanpak zou op dit moment weleens een voordeel kunnen zijn. Als het gaat om defensie, innovatie of technologie is de EU afhankelijk van de lidstaten, vooral Frankrijk en Duitsland. De zogenaamde Frans-Duitse as is vaak leidend gebleken voor de Europese samenwerking.
Maar die as haperde de laatste jaren. Werd er in het verleden nog gesproken over 'Merkozy' (Merkel en Sarkozy) en 'Mercron' (Merkel en Macron), de laatste jaren was er zowel op persoonlijk als inhoudelijk vlak geen chemie tussen de bondskanselier Olaf Scholz en president Emmanuel Macron. De vraag is of de Duitse verkiezingen van afgelopen zondag hier verandering in kunnen brengen. Waarschijnlijk komt er, ondanks de sterke groei van het rechts-extremistische Alternative für Deutschland (AfD), een coalitieregering van christen- en sociaal-democraten onder leiding van Friedrich Merz. In het debat op de uitslagenavond maakte Merz duidelijk dat Europa het heft in eigen handen moet nemen. 'Het is mijn absolute prioriteit om Europa zo snel mogelijk te versterken, zodat we stap voor stap daadwerkelijk onafhankelijk kunnen worden van de VS.' Uitzonderlijke woorden voor een tot dusver trans-Atlantisch georiënteerde politicus.
Het valt nog te bezien hoe Merzdit doel gaat vormgeven, maar Duitsland lijkt weer een leiderschapsrol in Europa te willen innemen. Dit was de afgelopen jaren wel anders. Terwijl Parijs en Warschau steeds assertievere standpunten innamen over Europese veiligheid, bleef Berlijn terughoudend. Na de Russische aanval op Oekraïne sprak bondskanselier Scholz nog van een'Zeitenwende',een omslag in de Duitse politiek, maar uiteindelijk kwam daar weinig van terecht.
Sinds het einde van de Tweede Wereldoorlog heeft Duitsland om historische redenen relatief weinig geïnvesteerd in militaire capaciteit. Onder de paraplu van de Navo en vanwege de hechte band met de VS werd dit niet als een probleem gezien, maar nu wel. Het Duitse weekbladDer Spiegelkopte afgelopen week over de relatie met de VS: 'Verraden: eerst Zelensky, nu wij?'
Duitsland wordt nu dus hard met de neus op de nieuwe feiten gedrukt. Het land zal niet alleen zijn militaire capaciteit dramatisch moeten vergroten en wellicht troepen in Oekraïne moeten stationeren, maar zal dit alles ook moeten bekostigen. Hiervoor moet wellicht de in de grondwet verankerdeSchuldenbremseop de schop. In 2009 voerde Duitsland een plafond op de staatsschuld in om ervoor te zorgen dat de begrotingen van de bondsregering en de deelstaten in evenwicht bleven en er weinig extra staatsschuld bij zou komen. In de verkiezingscampagne kondigde Merz aan dat deze strenge begrotingsregels zouden kunnen worden opgerekt, maar de weg naar herziening is lang en gezien de gefragmenteerde bondsdag niet makkelijk.
Er is echter nog een ander obstakel voor stappen naar meer Europese zelfredzaamheid. Een obstakel dat uit de binnenlandse politiek van lidstaten zelf komt. Leiders van rechts-extreme partijen zoals het AfD, maar ook de PVV in Nederland of de partij van de Slowaakse premier Robert Fico, lijken de kant van Trump te kiezen. Vorige week zei de leider van het AfD Alice Weidel in een interview dat 'Trump het beleid uitvoert dat het AfD al jaren eist'. Op een bijeenkomst in Madrid van het rechts-radicale blok van het Europees Parlement, de Patriots for Europe, een paar weken geleden, prees PVV-leider Geert Wilders Trump als 'wapenbroeder'. Robert Fico sprak afgelopen weekend op het ultraconservatieve Amerikaanse congres Cpac zijn steun uit voor de pro-Russische politiek van Trump. 'Niemand betwist dat het Russische geweld in Oekraïne een schending van het internationaal recht was', zei Fico. Maar de Russen hadden daar volgens hem 'hun redenen voor', namelijk de provocaties van het Westen 'over de kwestie van mogelijke Navo-uitbreiding'.
Deze politici lijken bereid om de veiligheid en welvaart van Europa te riskeren op hun eigen politieke altaar. Dat maakt de Europese reactie op de Amerikaanse draai richting Rusland, en de weg die de Amerikaanse democratie inslaat onder Trump een lakmoesproef voor het Europese samenwerkingsproject en de Europese toewijding aan wetten en democratie. Europa zal de draai van zachte naar harde macht moeten maken, en dat vergt politieke wil en moed. Kunnen regeringsleiders die aan de dag leggen? 'De kunst van binnen onvoorziene omstandigheden het mogelijke te verwezenlijken', zo vatte Mathieu Segers de geschiedenis van de Europese integratie samen in zijn postuum verschenen boek. Die kunst zal meer nodig zijn dan ooit.
Wilders en Fico lijken bereid de veiligheid van Europa te riskeren op hun eigen politieke altaar