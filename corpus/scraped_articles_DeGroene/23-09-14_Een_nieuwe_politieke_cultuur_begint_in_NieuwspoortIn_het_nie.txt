Een nieuwe politieke cultuur begint in Nieuwspoort In het nieuws

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
14 september 2023
De deze week verschenen memoires van Rory Stewart, inmiddels de best beluisterde politieke podcaster van het Verenigd Koninkrijk, hetenPolitics on the Edge. Hoe letterlijk dieedgeis, legde hij uit in een interview: in zijn tijd als parlementariër in Westminster had hij politici gekend die op de drempel van suïcide stonden. Politici hebben continu het gevoel dat ze in de val zullen lopen, zei Stewart. Het komt door het onhoudbare gapende gat tussen hoe ze zich aan de buitenwereld moeten presenteren en hoe ze echt zijn. Stewart: 'Het is gekmakend, omdat je het moet doen voorkomen alsof je alleswetend, perfect, dynamisch en zelfverzekerd bent.'
Of het in Den Haag zo erg is, is iets anders - maar werken op het Binnenhof eist een tol. Steeds vaker vallen Kamerleden en bestuurders uit met burn-outs en mentale klachten. Veel willen na de verkiezingen niet terug naar de Kamer. Het werk is er niet leuker op geworden, zeggen de afzwaaiers vrijwel zonder uitzondering: de fracties zijn kleiner, de werkdruk is hoger, het debat is harder. Gemener, persoonlijker.
Tegelijk is het werk van de politicus onmiskenbaar verschoven, tenminste zoals het door veel fracties wordt beleden: van een besturende of macht controlerende functie naar een mediafunctie. Verderop in dezeGroene(pagina 22) haalt Coen van de Ven Johan Huizinga'sHomo ludensaan: politiek is een spel dat opgevoerd moet worden, met één-tweetjes, blikvangers, oneliners. 'Je hebt een debathal nodig, een theater, maar ook een reglement van orde en als je komt meedoen trek je een jasje aan. Juist in het serieus nemen van al die rituelen ligt de plechtigheid besloten waarmee democratie verkozen wordt boven burgeroorlog.'
Het probleem ontstaat wanneer er onder het spel niks meer zit. Je kunt geweldige presentatievaardigheden hebben, als je geen doorleefde boodschap hebt, is het louter theater. Te vaak leek Den Haag dit uit het oog verloren te hebben. Je hoefde niet eens een goede verstaander te zijn om enig wantrouwen te voelen zodra iemand 'een politiek talent' werd genoemd. Talent betekende dan: dynamisch verbaal, geestdriftig, het liefst met een sterk persoonlijk verhaal. Het betekende te weinig: werk- of levenservaring, vakkennis, zelfdiscipline.
De kiezer is niet dom. Die had dit door. De journalist, met zijn kenmerkende tweeslachtige inborst, profiteerde hiervan (goede presentatie is goede tv) en werd er tegelijk vaak cynisch van. Het maakte het spel feller. Oud-CDA-leider Sybrand Buma merkte op dat zijn alarm afging als hij door journalisten met draaiende camera's werd benaderd: 'Het punt is: ik weet niet waar ze vóór zijn. Of tegen. Ik weet alleen dat ze kijkcijfers willen. Nou, die krijgen ze als ze mij als politicus verneuken. Als een journalist op mij afkomt heb ik daarom elke keer onderhuids het gevoel: wat gaat mij overkomen?'
Het punt van dit voorbeeld zal zijn: de politicus weet vaak niet waar de journalist vóór is, en de journalist weet het vaak niet van de politicus. Als de politiek niet om inhoud draait, draait de journalistiek dat ook niet.
Dat is slecht nieuws, dat is goed nieuws, want als je elkaar omlaag trekt kun je elkaar ook omhoog trekken. Afzwaaiende politici spreken meer dan ooit uit dat ze dit spel niet meer volhouden, en in het deze week verschenenWantrouwen in de wandelgangenbeschrijven veteraanDen Haag-verslaggever Jan Tromp en Coen van de Ven een omslagpunt. Ooit, schetsen ze, was er een ons-kent-ons-verstandhouding tussen de politici en journalisten op het Binnenhof. Nu zitten jongere journalisten niet meer te wachten op de informele 'vergane glorie'-borrelkamersfeer van Nieuwspoort. Liever vergroten ze de afstand tot politici: minder knipogend spel, meer inhoud. Ergens moet een verandering beginnen, wil er een nieuwe politieke cultuur ontstaan. Laat het dan daar zijn.
Jongere journalisten vergroten 't liefst de afstand tot politici: minder knipogend spel, meer inhoud