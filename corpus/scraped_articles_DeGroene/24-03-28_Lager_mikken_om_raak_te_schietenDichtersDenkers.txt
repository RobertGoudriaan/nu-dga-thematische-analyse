Lager mikken om raak te schieten Dichters&Denkers

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
28 maart 2024
InMorele ambitieis de retoricus Rutger Bregman flink op dreef - zoals we van hem gewend zijn. Het verveelt geen moment, maar vergt een actieve leeshouding: zijn dit feiten of meningen?
Om met een anekdote te beginnen:ik was eens in New York bij een handlezeres. Het was een zondag, in de zomer. De stad was bedaard, iedereen leek uitgewerkt, uitgepraat. Ik slenterde met twee vriendinnen over straat, en we zagen een bordje: 'Handlezen 20 dollar'. Waarom niet?
Zelf had ik nog niet eens mijn horoscoop laten trekken - maar de mevrouw pakte mijn hand en zei dat ze niet de lijnen ging lezen, maar mijn energie wilde voelen. Ze had troebele ogen en een zacht gezicht waarop je een heel mensenleven kon projecteren. Ik dacht: zo'n vrouw die alles heeft meegemaakt.
Tegen een van de vriendinnen zei ze dat ze in een vorig leven regisseur was geweest. En dat ze een M ging ontmoeten. Tegen mij zei ze, zonder enige twijfel:'In September you are going to quit your job.'Daarna legde ze me uit hoe ik ben in liefdesrelaties, hoe ik leef, hoe ik mensen dichtbij laat komen of op afstand houd. We hadden net gegeten, het was drukkend warm, misschien lag het daaraan. Maar hoe langer ik in haar stoel zat, hoe dieper ik me voelde wegzakken.
Nu jij, zeiden we tegen de vriendin die nog niet aan de beurt was geweest.
No way,zei ze met grote ogen. 'Ik ben als de dood voor wat ze zal zeggen.'
Een paar weken later stond ik in Pakhuis de Zwijger aan het IJ, in een groepje mensen dat elkaar half kende. Waar moet je het dan over hebben? Dus ik vertelde over de handlezeres.
Onzin, klonk het gedecideerd. Een jonge jongen nam het woord: die vrouw kan zeggen wat ze wil, legde hij uit. Ze zag dat jullie toeristen zijn, en dus nooit zullen terugkomen om te zeggen dat haar voorspellingen niet klopten.
Ik wilde zeggen dat het me natuurlijk niet ging om haar voorspellingen, maar om hoe opmerkelijk het is dat een willekeurige vreemde iets tegen je zegt dat dan - juist omdat het van een vreemde komt - zo indringend bij je kan resoneren.
Maar ik kwam er niet meer tussen, de jongen was op dreef, de handlezeres kreeg ervan langs. Het was allemaal kansberekening, zei hij. Heel veel namen beginnen met een M! Ze zag onze leeftijden, kon dus makkelijk voorspellen dat we meer energie kwijt waren aan ons werk dan wenselijk en we dus over onze carrières nadachten. Oplichterij!
Alle dingen die hij zei klopten, het een nog logischer dan het andere - maar elk jaar in augustus denk ik:am I going to quit my job?
InThe Examined Lifebeschrijft de Britse psychoanalist Stephen Grosz kalm en klinisch hoe emoties bij zijn patiënten werken, hoe gevoelens steeds andere gedaantes aannemen en ons verrassen. We kennen onszelf amper. Een keer komt Grosz met een persoonlijke anekdote, wanneer hij vertelt dat hij met zijn zuster spreekt nadat ze haar huis verloor bij een brand. Ze zegt dat ze alles nuchter geregeld had met verzekeringen en overheidsinstellingen, maar dat ze tot haar eigen verbazing bij een helderziende was binnengelopen. Niks voor zijn zus, niks voor Grosz. Maar, schrijft hij: 'Toen ze zei dat ze met onze moeder had gepraat - die al twintig jaar dood was - barstte ik in tranen uit en hoorde ik mezelf zeggen: "Wat zei mama?"'
Dit is denk ik een treffende benadering van wat het is om mens te zijn: niet in spoken geloven, toch een beetje bang zijn in het donker.
Die jongen op die borrel in Pakhuis de Zwijger was Rutger Bregman en ik moest aan zijn weerlegging van de handlezeres denken toen ik een paar jaar later zijnDe meeste mensen deugen
las. Het leek geschreven vanuit hetzelfde mensbeeld. Met de wereld ging het goed, zo niet geweldig. De mens evolueerde van de wolf naar de hond, werd steeds vriendelijker, behulpzamer - het leven was nooit een darwiniaansestruggle for survival,maar een'snuggle for survival'.
Om zijn theorie sluitend te maken, bracht hij het werkwoord 'deugen' terug tot het gebod 'Gij zult niet doden' en kwam hij met talloze voorbeelden uit de wereldgeschiedenis van oorlogen die niet zo bloederig waren als men dacht of van soldaten die expres misschoten. Hij had het niet over mensen die op expliciet xenofobe partijen stemden, over misbruik, over seksueel geweld, over advocaten die zorgen dat bedrijven met vervuiling en uitbuiting kunnen wegkomen, over kinderen die elkaar kapot pesten, digitaal of op het schoolplein.
Auschwitz omzeilde hij ondertussen cynisch - vond ik. Want toen hij in zijn betoog bij de holocaust aankwam richtte hij zich niet op de geschiedenis, maar op veelgeciteerde onderzoeken - het beroemde Stanford Prison-onderzoek en het Milgram-experiment - die zouden aantonen dat mensen slaafs en meedogenloos bevelen uitvoeren zonder zelf na te denken. Klopt niet, schreef Bregman, die onderzoeken werden gemanipuleerd. Bregman presenteerde dat alsof hij daarmee vindingrijk het gitzwarte mensbeeld dat we aan de holocaust hadden overgehouden had weerlegd, alsof hij zelf niet doorhad dat de theorieën en experimenten slechts metaforen waren, nabootsingen. De werkelijkheid was: gaskamers en verbrandingsovens.
Kortom, al lezende kreeg je het gevoel dat Bregman meer in theorieën over mensen geïnteresseerd was, dan in echte mensen. Net als 'deugen' wilde hij ook de mens kleiner maken, simpeler, ontdaan van grijstinten, makkelijker in een hokje te plaatsen. Terwijl de kenmerkende kern van de mens juist zijn paradoxen zijn. Een soldaat kan expres misschieten, en vervolgens thuiskomen en zijn vrouw mishandelen. Een mens kan academisch geschoold en klinisch van geest zijn en toch over een helderziende snikken: 'Wat zei mama?'.
Deze week verscheen Bregmans nieuwe boek, dat direct boven aan de Bestseller 60 belandde.Morele ambitieis, deels, een geschiedenis van activisme. Bregman komt met een reeks geschiedenissen waaruit hij de lessen trekt wanneer verzet wel of niet werkt. Hij heeft het over onder welke voorwaarden mensen onderduikers opnamen en hoe Ralph Nader de autogordel introduceerde. Een belangrijke les haalt Bregman uit het verhaal van Thomas Clarkson, een leidend figuur in de Britse anti-slavernijbeweging eind achttiende eeuw. Aanvankelijk sprak hij over het lijden van Afrikaanse slaafgemaakten, maar hij merkte dat maar weinig politici daar een traan om lieten. Dus verlegde hij zijn focus en begon te spreken over het lot van de Britse matrozen op de slavenschepen. Die kwamen in contact met tropische ziektes; twintig procent overleed. Daar maakten de politici zich wel zorgen om, zo begon de afkeer tegen de slavenhandel zich te verspreiden.
De les is dat het goede ook best kan gebeuren om verkeerde redenen. Een activist moet niet bezig zijn met puur zijn, bedoelt Bregman, maar moet willen winnen.
Ook snapte deze Clarkson dat doelen haalbaar moesten zijn. Bij een van de eerste bijeenkomsten van de Britse abolitionisten werd besloten dat, hoewel ze allemaal streefden naar de algehele afschaffing van de slavernij, ze dat niet als doel zouden stellen. Dat was tien bruggen te ver. Ze begonnen met een verbod op het verschepen van slaafgemaakten. Stap voor stap gaat beter dan alles ineens. Soms moet je lager mikken om raak te schieten, schrijft Bregman.
Weer een ander voorbeeld is Rosa Parks, de zwarte naaister die december 1955 weigerde achter in een bus te gaan zitten in Montgomery, Alabama. Voor de buitenwereld leek ze een zachtmoedige naaister, maar in werkelijkheid was ze een ervaren activiste. Ze was al jaren actief in de burgerrechtenbeweging, maar dat verzweeg ze in de media omdat ze snapte dat het etiket 'zachtmoedige naaister' beter viel dan 'door de wol geverfde activiste'.
Het activisme dat Bregman bepleit is concreet, idealistisch zonder aan idealisme kapot te gaan: puristische intersectionaliteit is volgens hem een recept voor gepruts. 'Wie 100 procent puur is, is 0 procent effectief.' In navolging van de 'effectieve altruïsten' moet je je ook niet laten leiden door persoonlijk sentiment, maar moet je meetbaar succes vooropstellen. Voor 40.000 euro kan het Koninklijk Nederlands Geleidehonden Fonds één hond opleiden, zegt Bregman, maar je kunt dat bedrag beter aan Sightsavers geven, die hiervan vierhonderd mensen met vergevorderde (blind makende) trachoom behandelen.
We moeten, zegt Bregman, onze 'morele kring' vergroten, ons continu afvragen welk lijden we over het hoofd zien. Het onderwerp waar hij het hardst voor ijvert is voor het stoppen met vlees eten. Dierenleed gaat hem aan het hart - wat voor hem pleit. (Wat vast niet voor mij pleit was dat ik hardop moest lachen bij zijn doodserieus bedoelde zin: 'Ook garnalen kunnen zwaar lijden.') Het enerverende aanMorele ambitieis dat op elk moment alles kan gebeuren: binnen luttele pagina's kan hij van slavenhandelaren naar Jozef Stalin naar blindengeleidehonden gaan. Het verveelt geen seconde. Maar het vergt wel een actieve leeshouding, want Bregman is primair een retoricus, een verkoper van zijn idee. Oftewel: als lezer moet je je alinea na alinea, zin na zin, verzetten tegen uitspraken die hij presenteert als feiten, omdat ze in werkelijkheid slechts meningen zijn.
In het begin van zijn boek bijvoorbeeld deelt hij beroepsgroepen in op een matrix van ambitieus/niet-ambitieus en idealistisch/niet-idealistisch. Dat bankiers ambitieus zijn, maar niet idealistisch is evident. Dat artsen volgens hem in dezelfde categorie vallen verrast - artsen verzorgen toch hun medemens? Maar nee: 'De beste artsen kunnen namelijk steeds meer betekenen voor steeds minder patiënten', schrijft Bregman. 'Ja, we hebben briljante cardiologen die via een sneetje in de lies een hartklep kunnen vervangen - geweldig, toch? Maar in de praktijk worden dit soort peperdure operaties vooral gedaan bij rijke tachtigers, om hun leven nog even te rekken. Sterker nog, uit internationale studies blijkt dat tot wel een derde van de verleende zorg weinig waarde heeft, of zelfs schadelijk is.'
Dit lijken feiten, het zijn meningen. Je zou er een apart essay aan kunnen wijden om alle onuitgesproken aannames van deze vier zinnen te analyseren. Zegt Bregman dat je als tachtiger geen recht hebt op een levensreddende operatie? Hebben tachtigers sowieso niet vaker hartoperaties nodig dan dertigers? En waarom schakelt hij van de 'beste artsen' automatisch naar 'briljante cardiologen'? Bepaalt de complexiteit van de operatie wie 'de beste' is? Is de beste arts niet de huisarts die jou met je gekke moedervlek op tijd naar de dermatoloog doorverwijst, of die plastisch chirurg die je van een onvolkomenheid afhelpt waardoor je levensvreugde exponentieel toeneemt?
Het is alsof de beweerdrift in Bregman sterker is dan hijzelf. Op elk moment lijkt hij in staat alles onder de bulldozer van zijn eigen retoriek plat te walsen. De Black Lives Matter-demonstraties waren gigantisch, schrijft hij, maar leverden maar weinig concrete wetgeving op. Je zou eerder zeggen: blm wilde geen nieuwe wetgeving, maar simpelweg dat bestaande wetgeving wordt nageleefd, bijvoorbeeld dat politieagenten niet straffeloos, willekeurig zwarte mensen kunnen doodschieten.
Hij gooit 'alle Malala's, Mandela's en Moeder Teresa's' voor de bus om te kunnen betogen dat uitvinders van medicijnen meer levens hebben gered dan al deze Nobelprijswinnaars bij elkaar. Je denkt: het boek betoogt dat iemand die morele ambitie toont tientallen, honderden of miljoenen mensen kan inspireren. Is Mandela dan niet het mooiste voorbeeld? Waarom moet je hem wegstrepen tegen een uitvinder?
Het antwoord is, denk ik, dat voor Bregman alles kwantificeerbaar moet zijn. Hij kan niet tegen het figuurlijke, het ongedefinieerde dat toch van waarde kan zijn - daar komt zijn kritiek op de handlezeres weer vandaan. Hij wil dat mensen beter zijn dan ze zijn, logischer, meer klinisch, minder tegenstrijdig-menselijk.
Een betere wereld begint bij jezelf, zegt Bregman, en daarom haalt hij uit naar 'geprivilegieerde types, die zodra het over hun eigen verantwoordelijkheid gaat, roepen dat we het eerst over het systeem moeten hebben. Dat er eerst een analyse moet komen waaruit zal blijken dat het allemaal de schuld is van de overheid en de multinationals, de reclames en de algoritmes, het kapitalisme en het neoliberalisme - alles om maar niet in de spiegel te hoeven kijken.'
De passage is typerend voor Bregmans fundamenteel apolitieke benadering. Als ik CEO van Shell was, had ik Bregman maar wat graag als oppositie gehad. Bregman pleit er niet voor dat bekeerde Zuidassers in de politiek gaan, of bij een goed doel gaan werken, maar dat ze individueel als kleine goede-doelenentrepreneurs aan de slag gaan. Begin je eigen ngo! Waar Bregman voor pleit is een ridderorde van moreel ambitieuze schildknapen die muggennetten uitdelen tegen malaria.
Dat is mooi, maar het is symptoombestrijding waar je de oorzaken zou moeten bestrijden. Je kunt een geneesmiddel tegen trachoom verstrekken, maar je kunt beter trachoomepidemieën, zoals die in Afrika, geheel voorkomen door te zorgen dat mensen toegang hebben tot schoon water en schone wc's. In 2018 werd Ghana trachoomvrij na een project van de World Health Organisation dat twee decennia duurde. Dat redt Anne-Fleurs start-up ngo niet zomaar.
Natuurlijk gun je de wereld meer idealisten. Maar waarom je niet aansluiten bij een bestaande ngo? Waarom per se zelf een ngo beginnen? Rosa Parks en Thomas Clarkson opereerden ook niet solo? Misschien is dat tekenend voor de generatie voor wie Bregman schrijft. Wie zich ergens bij aansluit, sluit achteraan aan, redelijk anoniem. Wie zelf iets begint is meteen de hoofdrolspeler. Het is, onuitgesproken, waarschijnlijk Bregmans slimste inzicht: dat mensen tot activisme te verleiden zijn als je op hun narcisme inspeelt.
In werkelijkheid was Rosa Parks geen zachtmoedige naaister maar een ervaren activiste
... RUTGER BREGMAN Morele ambitie: Stop met het verspillen van talent en maak werk van je idealen De Correspondent, 303 blz.