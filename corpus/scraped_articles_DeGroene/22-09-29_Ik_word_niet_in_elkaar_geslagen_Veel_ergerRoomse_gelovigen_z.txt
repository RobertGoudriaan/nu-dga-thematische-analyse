'Ik word niet in elkaar geslagen. Veel erger' Roomse gelovigen zwijgen uit angst

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
29 september 2022
In de meeste landen blijft seksueel misbruik van kinderen door katholieke functionarissen verborgen. Hoe moeilijk het is om cover-ups te doorbreken en slachtoffers gerechtigheid te bieden, blijkt uit de eerste zaak in Oost-Timor die gepaard ging met doodsbedreigingen.
Haar droom was uitgekomen.Ana was ongeveer acht jaar toen ze in het opvanghuis van de priester in de bergen ging wonen. 'Ik was zo blij. Het was de beste dag van mijn leven', vertelt ze. Haar ouders waren arm en zwoegden op het land. Nu waren haar zorgen voorbij. In het tehuis was genoeg eten, tijd om te spelen en de school was dichtbij. 'Maar ik wist niet dat er ook dit afschuwelijke deel was', vertelt Ana(niet haar echte naam).Spoedig na haar aankomst zeiden de medewerkers: 'Je gaat met de priester slapen.' Het was tijd voor het middagdutje van de Amerikaanse priester Richard Jude Daschbach. Met drie andere meisjes moest ze naar zijn slaapkamer.
Daschbach (85) had begin jaren negentig Topu Honis Shelter Home opgericht in Oecusse, de geïsoleerde, arme exclave behorend bij Oost-Timor. Een 'veilige haven' voor weeskinderen, kinderen uit zeer arme gezinnen, gehandicapten en mishandelde vrouwen. In totaal zouden meer dan zeshonderd kinderen en volwassenen worden opgevangen in twee locaties: de kleintjes in het bergdorp Kutet en de tieners in Mahata aan de kust.
Op de deur van zijn slaapkamer in de hooggelegen Kutet-vestiging hing een vel papier met het corveeschema. Als hun naam bij een bepaalde taak stond, moesten die meisjes met de priester slapen. 'Hij nam onze handen en plaatste die op zijn lichaam, waar hij maar wilde, ook zijn intieme delen', vertelt Ana. Ze zag hoe hij masturbeerde. Hij pleegde orale seksuele handelingen op hen, en dwong hen dat bij hem te doen. Hij verkrachtte zijn slachtoffers oraal. 'Als klein meisje dacht ik: dit hoort niet in mijn mond', zegt Ana. Ze waren aan Daschbach overgeleverd. 'Het was onze angst voor hem die maakte dat we deden wat hij wilde', legt ze uit. Het seksueel misbruik was systematisch. 'Alle meisjes moesten het doen. Ik denk niet dat er uitzonderingen waren.' Het gebeurde elke dag gedurende zijn middagdutjes en 's nachts. Als de meisjes wat ouder waren stopte het. Wat haar zo schokte was dat iedereen erover zweeg.
In de afgelopen decennia zijn vooral in Noord-Amerika, Australië, Nieuw-Zeeland, Europese en enkele Zuid-Amerikaanse landen honderdduizenden zaken van seksueel misbruik van kinderen door rooms-katholieke functionarissen aan het licht gekomen. Maar in Azië en Afrika overheerst het zwijgen. 'De crisis blijft verborgen in de meeste landen', stelt Anne Barrett Doyle, mededirecteur van Bishop Accountability, een organisatie in de Verenigde Staten die seksueel misbruik binnen de katholieke kerk documenteert. Het is in veel landen moeilijk om de stilte, de cover-ups en angst te doorbreken.
In januari 2019 breng ik weereen kort bezoek aan Oost-Timor, het land waar ik al ruim twintig jaar kom. Een bron vertelt dat er een stilgehouden zaak is van een priester die kinderen seksueel zou hebben misbruikt. Meteen neem ik contact op met mijn collega José Belo, dé onderzoeksjournalist van Oost-Timor en op dat moment hoofdredacteur van zijn nieuwssite Tempo Timor. In de cafetaria van Hotel Timor zie ik tijdens ons gesprek de frons tussen zijn wenkbrauwen steeds dieper worden. Seksueel misbruik van kinderen door katholieke geestelijken is een groot taboe. Nooit eerder hebben media in Oost-Timor erover gepubliceerd. Maar ook hij heeft net over deze zaak gehoord. Hij knikt als ik voorstel om het samen uit te zoeken. 'Wat is seksueel misbruik precies? Kun je een definitie geven?' vraagt Belo als hij even later zijn auto door het drukke verkeer stuurt van de hoofdstad Dili.
'Het is een uitdaging', tempert hij mijn verwachtingen. Hij wijst op het grote ontzag voor de rooms-katholieke kerk in Oost-Timor, waar
97 procent van de 1,3 miljoen inwoners katholiek is. Het diepe respect heeft te maken met de rol van de kerk tijdens de gewelddadige Indonesische bezetting van 1975 tot 1999. Als gevolg van de oorlog kwamen volgens de Oost-Timorese Waarheids- en Verzoeningscommissie (cavr) tussen de 102.800 en 183.000 mensen om door uithongering, ziekte, geweld en moord, op een toenmalige bevolking van slechts 700.000 mensen. Priesters, fraters, nonnen en andere religieuzen redden vele levens. Ze boden schuilplaatsen, verstrekten voedsel, medische zorg en onderwijs, vingen slachtoffers op, runden tehuizen en zetten zich in voor de onafhankelijkheidsstrijd. 'Vóór de Indonesische invasie waren de meeste mensen animist, maar we bekeerden ons tot de katholieke kerk die we als onze beschermer zagen', vertelt Belo, die van jongs af in het verzet zat. Het behoorde tot zijn taken om buitenlandse journalisten naar de bergen te begeleiden voor interviews met Oost-Timorese guerrillaleiders. Maar liefst zes maal zat hij gevangen, waarbij hij zwaar door Indonesiërs werd gemarteld. Ook hij kreeg hulp van religieuzen als hij vastzat of moest onderduiken.
Als ons onderzoek op stoom komt en we weten dat het om Daschbach gaat, stelt Belo voor naar Societas Verbi Divini (svd) te gaan, de congregatie waartoe de Amerikaan behoorde. Een kwartiertje later arriveren we bij de zalmroze svd-hoofdvestiging. Het regionale svdhoofd, Yohanes Suban Gapun, casual in poloshirt, beige pantalon en slippers, is bereid met ons te praten. Op tafel in zijn kantoortje liggen stapels papier. Aan de muur hangen portretten van geestelijken. Op een bureaustoel met wieltjes vertelt Gapun hoe zijn congregatie eind februari 2018 een e-mail ontving waarin confrère Daschbach werd beschuldigd van seksueel misbruik. Hij informeerde zijn svd-superieuren in Rome en kreeg de opdracht de verdachte naar Dili te halen.
Daschbach, geboren in 1937 in Pittsburg, woonde al een halve eeuw in de regio. Na zijn priesterwijding in 1964 toog hij naar Indonesië. In 1975 trok hij de grens over naar het OostTimorese Oecusse. Daschbach is een machtige priester, geadoreerd en gevreesd door de lokale bevolking die hem ook magische krachten toedicht. Op miraculeuze wijze wist hij altijd voor voedsel, kleding en onderwijsmogelijkheden te zorgen. Hij ontwikkelde zich tot een expert in de lokale cultuur en deed mee aan traditionele dansen, waarbij de bellen om zijn enkels rinkelden.
Waar andere geestelijken in het verzet zaten, is van hem slechts één actie bekend. Nadat de bevolking tijdens het historische referendum in 1999 met 78,5 procent voor onafhankelijkheid koos, namen het Indonesische leger en OostTimorese milities wreed wraak. In Oecusse vluchtten mensen naar Topu Honis, waar Daschbach de deuren opende en met de opgejaagde Oost-Timorezen verder vluchtte. Het tehuis werd in de as gelegd, en herbouwd.
Zijn ster rijst na de onafhankelijkheid.VN-functionarissen, ngo's, academici, journalisten en ambassadeurs komen langs. Timorese politieke leiders brengen een bezoek om zijn zegen te krijgen. Ook Taur Matan Ruak, de voormalige guerrillaleider, legerleider, president en huidige premier. Enkele van zijn bodyguards groeiden op in Topu Honis. Als Daschbach na te zijn opgehaald verplicht in Dili zit, komen Taur en zijn vrouw hem opzoeken. Gapun herhaalt hun woorden: 'Laat hem alstublieft teruggaan naar Oecusse, want veel mensen daar aanbidden en respecteren hem. Laat hem teruggaan want hij is oud. Laat hem daar in vrede sterven.'
Intussen loopt het onderzoek door de svd en de Dicasterie voor de Geloofsleer - de organisatie bij de Romeinse Curie belast met onderzoek en vervolging van zaken als zedenmisdrijven. 'Dit is honderd procent waar', biecht de Amerikaanse priester op, als de svd-superieuren hem op 5 maart 2018 tijdens een telefoongesprek confronteren met de aantijgingen van seksueel misbruik. 'Hij herhaalde dat vier maal', vertelt Gapun.
In augustus 2018 neemt Daschbach plots de benen. Hij stapt uit de svd en vertrekt naar Topu Honis. Tijdens een stemming weigeren lokale svd-geestelijken Daschbach het priesterambt te ontnemen. Pas na druk uit Rome gaan ze overstag. Het Vaticaan verklaart Daschbach op 6 november 2018 schuldig aan seksueel misbruik van minderjarigen en ontneemt hem de klerikale status. De svd zet hem uit de congregatie. De kerk maakt deze besluiten echter niet publiek. Daschbach loopt vrij rond.
Stap voor stap vordert ons journalistieke onderzoek. Belo en ik hebben nog een interview met Jovito Rêgo de Jesus Araújo, de bisschoppelijke pastor van de diocese van Dili, die onze bevindingen bevestigt. 'Hij is geen priester meer', zegt hij over Daschbach. Met twee priesters dieon the recordverklaren is het nieuwsverhaal rond. Tot Belo's opluchting hebben we ook foto's van documenten. 'Je wordt zo voor smaad voor de rechter gesleept', zegt hij.
Om 07.41 uur vrijdagochtend 1 februari 2019 staat het nieuws in drie talen - Tetun, Engels en Portugees - online. Van de zenuwen kon Belo die nacht niet slapen. Maar de gevreesde hausse van woedende reacties blijft uit. Het is oorverdovend stil. Op een enkel berichtje na zwijgen lokale media, terwijl het verhaal tot internationaal nieuws uitgroeit. Voor het eerst in dagen oogt hij ontspannen: 'Ik heb mijn eerste zaak over seksueel misbruik door een priester naar buiten gebracht. Nu moet er gerechtigheid komen voor de slachtoffers.' Maar dat zal een hele klus blijken.
Als we de Oost-Timorese Nobelprijswinnaar en huidige president José Ramos-Horta om een reactie vragen, zegt hij dat Daschbach gearresteerd moet worden. 'Er zitten zoveel mensen in onze gevangenis voor het stelen van een koe, buffel of een geit, in afwachting van een proces, waarom is hij niet in preventieve hechtenis?'
Aangeslagen vertelt de Australische zakenman Tony Hamilton hoe hij maandelijks 1350 euro bijdroeg aan het opvanghuis en tienduizenden euro's in donaties had verstrekt. In februari 2018 hadden anderen 104.000 dollar overgemaakt. Toen Hamilton van de aantijgingen hoorde, vloog hij meteen naar Oost-Timor. Toen hij Daschbach confronteerde, zei deze: 'Alles waarvan ik ben beschuldigd is waar. Het is wie ik ben. Ik ben altijd zo geweest.'
's Ochtends 18 februari 2019 vlieg ikin een propellervliegtuigje over de oceaan langs de kustlijn waarachter de bergen oprijzen. Na ruim een half uur landt het toestel op de gloednieuwe, immense maar lege luchthaven van Oecusse. Het plan is om Daschbach te interviewen. Later die dag zwoegt de gehuurde fourwheeldrive de berg op. De smalle weg is als een rivierbedding met stenen, glibberige modder en gaten. Het asfalt brokkelt af. Aan weerszijden liggen gehuchtjes, landbouwgrondjes en het oerwoud. Kinderen zwaaien als de auto passeert. Loslopende varkens, geiten en kippen maken dat ze wegkomen. Carlos Bana, het vriendelijke dorpshoofd van Kutet, rijdt mee. Hij gelooft de aantijgingen tegen Daschbach niet: 'Waarom komen de beschuldigingen pas nu hij oud is, en niet toen hij jong en krachtig was? Waar is het bewijs? Wie heeft de klachten geuit?'
Het is rustig bij Topu Honis. Er verblijven slechts zo'n dertig kinderen en wat stafleden. Het complex bestaat uit roze en gifgroen geschilderde losstaande gebouwtjes: een keuken, slaapzalen en een gemeenschapsruimte waar enkele vertrekken op uitkomen. Boven een deur met een roze gordijn hangt een kruis. Hierachter ligt de slaapkamer, de plaats delict.
Daschbach verblijft inmiddels in een nabijgelegen huisje van bamboemuren, beton en een golfplaten dak. De Amerikaan komt aangelopen, vergezeld door jongetjes. 'Wil je ook?' vraagt hij, als hij binnen een stukje betelnoot neemt. Terwijl hij kauwt op het mild verdovende middel kleurt het betelnootsap zijn lippen en mondhoeken rood. In zijn eenvoudige eenkamerhuisje slingeren boeken en spulletjes. Op de grond glimt een gloednieuw komfoortje.
'De mensen komen me altijd eten brengen', zegt de ex-priester, die een blauwe katoenen broek, breed-gestreept poloshirt en grijze Crocs draagt. Over het grote bed hangt een muskietennet. Strak kijkt hij me aan, met priemende ogen die hij soms expres vergroot. Daschbach praat snel en gemakkelijk. 'Er is een speciale kracht die je er naartoe trekt', vertelt hij, met een flauw glimlachje, als ik hem vraag waarom hij zich indertijd in Kutet vestigde. Omdat er zoveel kinderen in de omgeving waren, zegt hij, richtte hij Topu Honis op.
Na de eerste vragen over zijn kindermisbruik begint het spel van ontwijken en geheugenverlies. Als ik hem voorleg dat hij na de aantijgingen door zijn svd-congregatie naar Dili werd gehaald, lacht de ex-priester fijntjes: 'Ik verbleef daar zes maanden voor vakantie.' Een onderzoek tegen hem? 'Ik weet daar niets van.' Hoewel er foto's zijn die laten zien dat de svd hem naar de politie bracht, laat zijn geheugen hem wederom in de steek: 'Ik herinner me dat niet. Ik was te druk met andere zaken.'
Op zich verbazen de aantijgingen hem niet. Vroeger waren er ook verhalen dat hij 'met lokale vrouwen sliep', zegt Daschbach. Zijn reactie was altijd:'I never deny, I never confirm, just no comment.'
Zijn antwoorden worden korter en de irritatie wordt groter. Waarom heeft hij het kerkelijke document ondertekend waarmee hij zijn straf accepteert? 'Ik lees nooit documenten. Ik onderteken ze gewoon.' Vaak zegt hij:'Just no comment.'
Als ik vraag of hij dan nooit kinderen heeft aangeraakt, schiet hij uit zijn slof: 'Dat zijn mijn zaken, niet die van jou.' Plots staat hij op en beëindigt het gesprek. 'We stoppen nu. Het is genoeg.' Na het abrupte einde loopt de ex-priester mee naar buiten. Vijf jongetjes staan om hem heen. Met mijn smartphone leg ik het tafereel vast. Verderop staat een meisje te kijken. Later zal Belo de foto bij het interview plaatsen en publiceren op Tempo Timor. Het beeld van de zedenverdachte omringd door kinderen veroorzaakt geen ophef. Het blijft stil. De officier van justitie in Oecusse doet sowieso niets aan de zaak.
Tijdens zijn middagpauze geeft deOostTimorese antropoloog José 'Josh' Trindade een mini-college over de socio-culturele dimensie van de macht van de priester. In het traditionele geloof had de godin Maromak een cruciale rol. Ze werd aanbeden en gevreesd, omdat ze mensen niet alleen vruchtbaarheid en dus leven kon bieden, maar ook kon straffen met ellende, onvruchtbaarheid en dus de dood. Tijdens de koloniale overheersing wisten de Portugezen deze krachten te transformeren naar Jezus. 'De vrees voor de macht van de persoon die je met rampspoed kan straffen, is overgedragen op de priester. Niemand durft de autoriteit van de priester te betwisten', vat Trindade samen. Oost-Timorezen spreken een priester aan met 'Amu Lulik', verwijzend naar 'lulik', de spirituele kosmos die de kern van het leven vormt waarvoor mensen zowel respect als angst hebben. Het is wat Ana over Daschbach zegt: 'Ik vreesde dat hij mijn leven zou afnemen, dat hij de macht had me te doden en me weg zou nemen van deze wereld.'
Het ontzag voor de magische macht en positie van de priester maakt het heel moeilijk om zaken als misbruik aan de kaak te stellen, zegt Trindade. Met beschuldigingen roept iemand onheil over zichzelf af: 'Je wilt de kerk niet in diskrediet brengen, want dan ga je naar de hel.' Ook kunnen mensen het zich vaak niet voorstellen dat priesters fouten maken. 'Ze worden gezien als een halfgod, die de sleutel tot de hemel heeft', zegt Trindade.
Voor veel mensen bieden de kerk en het geloof groot houvast in hun leven. 'Mensen hebben blind vertrouwen en zijn ervan overtuigd dat het moreel van de kerk komt. Maar we hebben hier te maken met een kerk die zeer conservatief is. Met ouderwetse ideeën die mensen worden ingeprent, houdt men grip op de bevolking.' Twee vrienden die meeluisteren kijken steeds bedenkelijker en vragen of al die kritiek hem geen problemen zal geven. Trindade haalt zijn schouders op. 'Dit is hoe ik erover denk.'
Bovendien heeft de kerk materiële macht, bijvoorbeeld als grootgrondbezitter. In 2015 ondertekenden Oost-Timor en het Vaticaan het 'concordaat' dat de bilaterale relaties regelt. De staat geeft elk jaar miljoenen aan de kerk voor het katholieke onderwijs, sociaal werk en de kerkelijke organisatie. Zodra ouders zich het schoolgeld kunnen permitteren, sturen ze hun kinderen naar katholieke scholen. De kerk runt vrijwel alle tehuizen. Maria José Guterres, voormalig directeur van Fokupers, een ngo die zich inzet voor vrouwen en kinderen die slachtoffer van geweld zijn, prijst de inzet, maar ziet ook de schaduwzijde. Verwijzend naar Daschbach zegt ze: 'Mensen zeggen dat hij als een vader voor de kinderen was, omdat hij hen voorzag van voedsel, kleding en onderwijs. Daarmee had hij ook grote controle over kwetsbare kinderen en medewerkers. Ze zijn bang dat als ze niet doen wat de priester wil hij hen niets meer zal geven.' Ana ervoer eveneens die druk. 'Ik had het gevoel dat het onze plicht was om te doen wat hij wilde', legt ze uit.
Ook gebrek aan kennis speelt mee. Mensen beseffen niet dat het een misdaad is als een priester het lichaam van een kind op een seksuele manier betast of binnendringt, zegt Guterres. Überhaupt wordt seksueel kindermisbruik 'vaak niet als een groot misdrijf' gezien, zegt Trindade. 'Ze zullen ook zeggen dat je het verzint.'
Vooral vrezen slachtoffers de reactie van de samenleving. Een man die door twee geestelijken is misbruikt, spreekt op voorwaarde van anonimiteit. 'Het is erg riskant, want het is hier net een theocratie', zegt hij. Hij vreest geen leven meer te hebben als bekend wordt dat hij slachtoffer is en heeft gesproken. 'Ik denk niet dat ik in elkaar geslagen zal worden. Het is veel erger. Je wordt psychisch gestraft.' Om niet te hoeven horen hoe mensen over hem zouden roddelen, zou hij zich thuis opsluiten. 'Je wordt eenzaam. Je geest gaat met je op de loop. Je wordt depressief. Je wordt gek', zegt hij. Slachtoffers maken hun afweging en zwijgen. 'Tenzij ze bereid zijn mentaal te sterven.'
Trindade sluit fysieke represailles niet uit. 'Het is mogelijk dat een slachtoffer wordt gedood', zegt de antropoloog. 'Het slachtoffer verstoort het geïdealiseerde beeld dat mensen van de clerus hebben. Daarom worden ze boos op personen die iets negatiefs over de kerk zeggen. Het resultaat is dat het slachtoffer alleen staat en niet veel andere opties heeft dan te zwijgen.'
De afgelopen jaren heeft pausFranciscus stappen gezet om seksueel misbruik aan te pakken. In mei 2019 schreef hij nieuwe verordeningen uit. Religieuzen zijn verplicht om alle gevallen en cover-ups te rapporteren bij de kerkelijke autoriteiten. Ook verplichtte de paus de diocesen overal ter wereld 'toegankelijke systemen' op te zetten zodat iedereen seksueel misbruik van kinderen en kwetsbare volwassenen, kinderpornografie én cover-ups bij de kerk kan melden. 'Maar dat zijn allemaal interne rapportage-mechanismen binnen de kerk om te zorgen voor een informatiestroom van de parochiepriester naar de Heilige Stoel', stelt Barrett Doyle van Bishop Accountability. Het had er eerder moeten zijn, het is beter dan niks, maar het werkt niet goed. 'De kerk heeft alle geloofwaardigheid verloren als het aankomt op het managen van deze zaken. Ze bewijzen telkens weer dat ze niet in staat zijn tot verantwoordelijkeself-policing.Geheimhouding is nog altijd hun doel', zegt Barrett Doyle. Vier VN-rapporteurs uitten vorig jaar in een brief aan de Heilige Stoel hun zorg over de vele beschuldigingen van seksueel misbruik en geweld, coverups, het blokkeren van gerechtigheid, bescherming van vermeende misbruikende geestelijken en het dwarsbomen van schadevergoedingen aan slachtoffers.
Oost-Timor past in dit stramien.Het Vaticaan hield de kerkelijke veroordeling van Daschbach stil. Deze week onthultDe Groene (op pagina 16-19)dat het Vaticaan al jaren geheime reisbeperkingen tegen Nobelprijswinnaar bisschop Carlos Filipe Ximenes Belo handhaaft. Voor het eerst vertellen twee Oost-Timorese mannen hoe zij door bisschop Belo seksueel zijn misbruikt en geëxploiteerd. Een Oost-Timorese broeder werd in 2015 veroordeeld tot tien jaar cel wegens seksueel misbruik van adolescenten in een opvanghuis in het district Ermera. Ook deze zaak bleef buiten de publiciteit. Er zijn daarnaast zorgen over de Britse katholieke priester Patrick Smythe, dit jaar veroordeeld in het Verenigd Koninkrijk wegens zedendelicten. Hij bezocht gedurende tien jaar Oost-Timor en liet kinderen in zijn hotelkamer slapen. Verder beschuldigen bronnen vier priesters in OostTimor van seksueel misbruik. Oost-Timorezen vertellen over priesters die kinderen hebben verwekt.
Het is ongetwijfeld een fractie van het werkelijke misbruik. Desmond Cahill, emeritus professor aan RMIT University in Melbourne, bestudeerde met zijn collega de gegevens over de periode 1955-2000 in de Verenigde Staten en Australië, twee landen waarover betrouwbare cijfers zijn. Uit hun studie blijkt dat gemiddeld zes à zeven procent van de parochiepriesters zich aan kinderen vergreep. Barrett Doyle van Bishop Accountability wijst erop dat in vijftien Amerikaanse districten waar echt werk is gemaakt van opsporing de cijfers op negen à elf procent liggen. Cahill noteert dat de percentages voor priesters van religieuze ordes lager lijken te liggen. Maar de misbruikcijfers onder broeders (die op katholieke instituten zoals scholen werken) noemt hij 'afgrijselijk': meestal boven de twintig procent. Hoewel de situatie overal anders is, geven de percentages een indicatie van de omvang.
Dat de zaak-Daschbach werd doorgezet,is te danken aan een kleine groep van mensenrechtenadvocaten van het Oost-Timorese bureau ju,s en hulpverleners en individuen die niet hebben opgegeven. En vooral aan de slachtoffers die ondanks zware bedreigingen bleven volhouden. Als procureur-generaal José da Costa Ximenes ziet dat zijn officier van justitie in Oecusse geen actie onderneemt, haalt hij de zaak naar het hoofdkantoor in Dili. Al blijft binnen het OM de weerstand woekeren.
Op 26 april 2019 krijg ik om 06.22 uur een telefoontje. 'Hij is gearresteerd!' klinkt het opgetogen. Op een toegestuurd filmpje zie ik hoe kinderen en volwassenen jammeren terwijl Daschbach afscheid neemt voordat hij in een politiewagen wordt afgevoerd.
Bij zijn vertrek uit de enclave hitst zijn vertrouwelinge Liliana Tarung mensen op tegen een ex-bewoonster, van wie ze ten onrechte vermoedt dat zij zou hebben gepraat over het seksueel misbruik. Als de vrouw wordt aangevallen en gewond raakt, arresteert de politie Tarung. Snel staat ze weer buiten. De rechter spreekt haar vrij, terwijl een jonge man een boete krijgt. Tarung blijft directeur van Topu Honis, dat van de overheid voedsel krijgt.
Ana herinnert zich hoe Tarung begon met het instrueren van kinderen in Topu Honis om te zeggen dat de beschuldigingen van seksueel misbruik niet waar zijn. 'Anderen bedreigden ons, meisjes die in Topu Honis woonden, om ons tot zwijgen te dwingen. Daardoor is het zo moeilijk voor slachtoffers om te spreken.' Op Facebook en fysiek worden meisjes en vrouwen die mogelijk slachtoffer of getuige zijn zwaar geïntimideerd.
Bij de arrestatie heeft de politie nagelaten Daschbachs computer of telefoon in beslag te nemen. De verdachte hoeft niet naar de gevangenis. Procureur-generaal Ximenes maakt een deal met de katholieke kerk. De ex-priester wordt onder informeel huisarrest in een svd-residentie in de stad Maliana plaatst.
Een half jaar later, op 12 november 2019, glipt Daschbach weg. Diezelfde avond wordt hij op de veerboot naar Oecusse gefotografeerd terwijl hij ligt te slapen op een rij stoelen. Meteen wordt de foto naar procureur-generaal Ximenes gewhatsappt. Als de ferry bij het krieken van de dag aanlegt, staat een politiemacht de verdachte op te wachten. Op 10 december 2019 stuurt de rechtbank Daschbach naar de gevangenis.
Op dat moment is Peter Dikos, svd's procureur in Rome, in Oost-Timor. Hij zegt dat de Daschbach-zaak het grootste zedenschandaal is waar zijn congregatie ooit mee te maken heeft gehad. Hij is teleurgesteld dat de Oost-Timorese justitie 'zo'n serieuze zaak op zijn beloop laat'. Het OM blijft met het onderzoek worstelen. Procureur-generaal Ximenes haalt achter elkaar drie aanklagers van de zaak. Als eindelijk Daschbachs computer wordt geconfisqueerd, is dit een keerpunt in het strafrechtelijk onderzoek.
De katholieke kerk van Oost-Timor blijft zich afwerend opstellen. Maar de 'Justice and Peace Commission', die onder het aartsbisdom valt, gaat nog veel verder. jpc-directeur, priester Hermínio de Fatima Gonçalves, besluit tot een onderzoek en ondervraagt kinderen van Topu Honis en hun families. Op 7 september 2020 verschijnt het eindrapport waarin hij Daschbach verdedigt en namen publiceert van meisjes, terwijl zij al zwaar bedreigd worden, zelfs met de dood, en sommigen ondergedoken zitten. De commissie komt met bizarre aantijgingen over het strafrechtelijk traject waarbij meisjes zouden zijn mishandeld en beschuldigt het OM, politie, slachtofferadvocaten, gezondheidswerkers en ngo's van 'georganiseerde misdaad', 'mensenhandel', 'exploitatie van kinderen' en een'justice mafia'te vormen. Kardinaal Virgílio do Carmo da Silva ziet zich gedwongen de jpc-directeur te ontslaan, excuses aan te bieden en steun voor de slachtoffers uit te spreken.
Ook Xanana Gusmão- ex-guerrillaleider, expresident, ex-premier en de machtigste leider van het land - werpt zich op als verdediger van de Amerikaanse ex-priester. Op 26 januari 2021 gaat hij vergezeld van media naar Daschbach om hem te feliciteren met zijn verjaardag. De verdachte zit inmiddels onder huisarrest bij vrienden. Videobeelden tonen hoe Gusmão de zedendelinquent omhelst, hem een hapje taart voert en een wijnglas aan zijn lippen zet.
Door de ophef voelt de kerk zich gedwongen een statement te maken. Op 28 januari 2021 leggen de drie Oost-Timorese bisschoppen uit dat de paus na 'een diepgravend en lang proces' Daschbach uit het priesterambt heeft gezet. Ze doen een oproep aan de clerus en gelovigen de kerkelijke veroordeling te accepteren en 'verder geen commentaar te geven'.
Maar de ex-vrouw van Xanana Gusmão en hun drie zoons zwijgen niet. Op Facebook post Kirsty Sword Gusmão drie korte brieven van de kinderen. De jongens schrijven dat ze de acties van hun vader afwijzen en hoezeer ze de 'moed' en 'heroïsche daden' van de slachtoffers bewonderen. Ook in Oost-Timor komen jongeren publiekelijk op voor de slachtoffers. Steeds meer media berichten over de zaak, al krijgen ook zij met intimidatie te maken.
Op 22 februari 2021 begint het proces. Voor de rechtbank in Oecusse begroeten Xanana Gusmão en Daschbach elkaar met een fistbump. De aanklacht luidt: seksueel misbruik van veertien meisjes, kinderpornografie en huiselijk geweld. Omdat het gaat om kwetsbare slachtoffers - sommigen waren pas zes jaar toen het misbruik begon - voltrekt de rechtszaak zich achter gesloten deuren. Het proces is echter nauwelijks begonnen of de rechters stellen de zittingen maar liefst vier maal uit - meest op verzoek van de verdediging. 'We zien het in hun ogen', zegt ju,s-advocaat Maria Agnes Bere, hoe Daschbach haar cliënten met hulp van zijn advocaten 'psychologisch tormenteert'. Zijn aanhangers voeren campagne met desinformatie op internet. Een man pleegde digitale intimidatie en wordt vervolgd.
Het is 13 juli 2021.Het proces is net hervat. Daschbach komt terug van het toilet. In de wachtruimte van de rechtbank ziet hij Barbara Oliveira, een ju,s-advocaat die de slachtoffers bijstaat. Met een politieagent op gehoorsafstand zegt Daschbach:'Barbara, you know we are going to kill you.'De advocaten doen aangifte. In augustus 2021 wordt Daschbach door justitie in de Verenigde Staten aangeklaagd voor zeven feiten wegens seksueel misbruik van minderjarige slachtoffers in Oost-Timor. Ook wordt hij door een rechtbank in Californië gezocht voor bankfraude in verband met fundraising voor Topu Honis.
Op 21 december 2021 komen de rechters met hun vonnis: schuldig. Ze veroordelen Daschbach voor het seksueel misbruik van meisjes en leggen hem een gevangenisstraf van twaalf jaar op. Via de media is te zien hoe hij uit een boevenwagen stapt en de gevangenis in Dili betreedt. Het vonnis wordt in beroep bekrachtigd.
Terugkijkend zegt Ana dat het eerst als een 'bitterzoete overwinning' voelde. Vooral omdat zijn straf lager was dan het aantal jaren dat sommige slachtoffers in Topu Honis verbleven. 'Maar het is ook historisch als eerste zaak in ons land. De rechters zeiden: het was verkeerd wat hij je heeft aangedaan. Na dit lange en heftige gevecht geloofde de rechtbank mij. Dat is voor mij het belangrijkste.'
Antropoloog Trindade is ervan overtuigd dat slachtoffers van andere priesters wachten op het juiste moment om te praten. 'Het is een tikkende tijdbom, die vroeger of later zal exploderen. Met een gigantische knal. Het is een kwestie van tijd.'