'Het land is weer van ons' Het begin van Syrië's wederopbouw

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
23 januari 2025
Nu dictator Assad is verdreven, kunnen de Syriërs niet wachten om het land weer op te bouwen. Zo ook de vrijwilligers van Molham Team. Vandaag helpen zij mensen in een wijk in Damascus. 'Deze tenen moeten snel geamputeerd worden.'
Een maand na de val van dictator Bashar alAssad is de feeststemming in de Syrische hoofdstad nog niet weg. Wie Damascus binnenrijdt, wordt begroet door vlaggen van de Syrische Arabische Republiek op het grote Ummayadplein. Hier vierden de dagen na 8 december duizenden Syriërs het einde van het Assad-regime. Mensen die soms voor het eerst in jaren naar het land komen, steken vlaggen uit de autoramen terwijl ze toeterend rondrijden op de rotonde. Verderop poseren mensen voor foto's voor het Zwaard van Damascus, een groot en kleurrijk monument. Enkelen klimmen er bovenop en wuiven met de nieuwe vlag.
Ook elders in de stad staan her en der nog groepjes mensen feest te vieren en bevrijdingsliederen te zingen. Veel auto's, huizen en winkels hebben de vaak verplichte oude vlag ingeruild voor de nieuwe. Plekken of gebouwen die symbool stonden voor het oude regime en zijn bondgenoten, zoals het Iraanse culturele centrum, en die na de bevrijding beschadigd werden, zijn nu afgesloten en beveiligd.
Het gewone leven is grotendeels weer opgepakt. De meeste winkels zijn open, mensen gaan naar hun werk. Leden van de nieuwe veiligheidsdiensten, waarvan velen eerder aangesloten waren bij Hayat Tahrir al-Sham, de rebellengroep die de opstand in december leidde, staan in uniform en met een geweer als de nieuwe ordehandhavers de boel op straat te observeren.
Intussen hebben Ahmad al-Sharaa, vroeger bekend als Al Jolani, en zijn nieuwe ministers in moordtempo dagelijks diplomatieke ontmoetingen met buitenlandse en binnenlandse delegaties. Met openbare bijeenkomsten van mensenrechtenorganisaties, activisten, media en de Syrische diaspora over hoe het nieuwe Syrië eruit moet gaan zien, spreekt het maatschappelijk middenveld zich voor het eerst in decennia weer vanuit Syrië zelf uit.
Maar er heerst ook veel onzekerheid. Het land ligt grotendeels in puin, wegen zijn kapot en elektriciteitsnetten en watertoevoer werken niet. Het leger en andere veiligheidsdiensten zijn uit elkaar gevallen en moeten opnieuw worden gevormd met bestaande facties en duizenden rekruten die zich bij het nieuwe nationale ministerie zullen voegen. De staatskas is leeggeroofd, internationale sancties worden nog maar mondjesmaat opgeheven of versoepeld en miljoenen Syriërs in het land en daarbuiten hebben geen huis of soms zelfs familie meer om naartoe terug te keren.
Daarnaast wordt in het noorden nog altijd gevochten tussen Koerdische en door Turkije gesteunde groepen en is de dreiging van Islamitische Staat niet verdwenen. In verschillende delen van het land zijn er loyalisten van het oude regime, zoals milities en oud-legerofficieren, die weigeren zich over te geven.
Minderheden zoals christenen en alawieten vragen zich af welke rechten zij zullen hebben in het nieuwe Syrië. Vooral onder de alawitische bevolking leeft de angst voor wijdverspreide discriminatie en wraakacties. Loyalisten kwamen uit alle religieuze groepen, maar onder Hafez en zoon Bashar al-Assad waren de loyalisten vooral alawieten, net als de Assad-familie. Bevolkingsgroepen werden zo generaties lang tegen elkaar opgezet. De nieuwe machthebbers staan voor de taak om mensen met bloed aan hun handen te berechten en tegelijkertijd wraakacties van burgers zelf, die al enkele keren plaatsvonden, te voorkomen.
Er is dus werk aan de winkel.Vanmiddag zijn Mamoun Azmeh (25), Rama Hashash (27) en Lama Hayla (30) onderweg naar de wijk Ein Tarma in het noordoosten van Damascus. Ze zullen hier een bezoek afleggen aan mensen die om financiële of medische hulp hebben gevraagd. Mamoun, vijfdejaars geneeskundestudent, is medisch supervisor bij vrijwilligersorganisatie Molham Team. Ein Tarma stond tijdens de oorlog jarenlang onder controle van oppositiegroepen die tegen Assads troepen vochten. In 2013 was de buitenwijk samen met omliggende wijken, ook wel Ghouta genoemd, het toneel van de beruchte gifgasaanval door het regime. Duizenden mensen raakten hierbij gewond en vele honderden tot mogelijk tweeduizend mensen werden gedood.
In de jaren erna werd onder meer dit gebied ten oosten van Damascus zwaar gebombardeerd. Het leven onder zowel de belegering door het Syrische leger als onder de islamistische rebellengroepen was moeilijk, en bewoners zaten er lang zonder water en elektriciteit. In 2018 namen regeringstroepen het gebied weer in. Het regime zette zijn terreurbewind er voort, maar sommige bewoners konden wel weer terugkeren.
De auto rijdt over zandwegen de zwaar beschadigde wijk binnen en laveert tussen de puinhopen van gebouwen door. Er is nog altijd bijna geen elektriciteit, behalve in enkele straten in het centrum van de wijk. Het eerste bezoek is bij een man die zegt dat hij heeft vastgezeten in de Sednaya-gevangenis en graag financiële hulp wil.
De drie vrijwilligers worden hartelijk onthaald door de man en zijn familie. Ze vragen hem naar zijn ervaringen in de gevangenis, de omstandigheden en hoe het was om weer vrij te komen. Weer buiten bediscussiëren ze onderling zijn verhaal. 'Hij heeft misschien wel vastgezeten, maar het was waarschijnlijk niet Sednaya. Hij ziet er te goed doorvoed uit en sommige details kloppen niet', zeggen ze. Ze moeten zijn casus verder onderzoeken voor ze hem bijstand kunnen geven.
De gevangenis in het dorp Sednaya, op een half uur rijden van Damascus, was misschien wel de meest beruchte plek waar duizenden Syriërs jarenlang opgesloten zaten. In hun boekDe Syrische Goelagbeschrijven de onderzoekers Ugur Ümit Üngör en Jaber Baker, van wie de laatste zelf twee jaar gevangenzat in Sednaya, het complex als een vernietigingskamp waar gevangenen op gruwelijke wijzen werden gemarteld, uitgehongerd en vaak uiteindelijk gedood. De getuigenissen van gevangenen die er in december werden vrijgelaten bevestigden de afgelopen weken keer op keer dergelijke onderzoeken en rapporten van mensenrechtenorganisaties.
Bij de volgende bezoeken is het voor Mamoun, Rama en Lama wel meteen duidelijk hoe ze kunnen helpen. Een van de hulpzoekenden is Zuhair al-Halabi, een jongeman die vier jaar lang in allerlei gevangenissen vastzat voordat hij in 2018 naar Sednaya werd overgeplaatst. Hij staat erop koffie te zetten.
Hij beschrijft wat hij in 'het menselijke slachthuis' meemaakte. 'Jarenlang was het enige wat ik mocht zeggen "ja meneer, nee meneer". Ik ben er zo vaak afgetuigd dat ik nu rugklachten en een aantal gebroken ribben heb.' Hij hoorde en zag dat mensen werden opgehangen en gemarteld, het laatste soms met tien tegelijk, tot de dood erop volgde.
Nadat Al Halabi vorige maand vrijkwam, kreeg hij te horen dat zijn beide ouders in de tussentijd waren overleden. Nu is hij alleen. Hij vraagt de vrijwilligers om hulp bij het huren van een taxi zodat hij kan werken. Het drietal is overtuigd van zijn verhaal en geeft Al Halabi geld voor een aantal maanden huur en de contactgegevens van een dokter die hij gratis kan bezoeken. Ook beloven ze hem aan een taxi te helpen.
Een andere afspraak is bij twee oudere broers thuis. Een van hen zit op de bank met een deken over zich heen te creperen van de pijn terwijl hij zijn voet vasthoudt. Drie van zijn tenen zijn zwart. Waarschijnlijk blokkeert een embolie in zijn slagader de bloedtoevoer naar zijn voet. 'Er is haast geboden', zegt Mamoun tegen hem. De man krijgt een verwijzing naar een privékliniek, de organisatie betaalt zijn doktersrekening. 'Zijn tenen moeten geamputeerd worden. Als hij te lang wacht, moet misschien zijn voet of zelfs zijn onderbeen eraf.'
Zo vervolgen Lama, Rama en Mamoun hun tocht door Ein Tarma. Nog een ex-gedetineerde uit Sednaya, een paar medische zaken. Het beetje warmte van de zonnestralen vervliegt langzaam met het vallen van de avond. Dan pas wordt duidelijk hoe donker het er is zonder straatverlichting of verlichting in huizen. 's Nachts koelt het af tot slechts enkele graden boven nul.
De geneeskundestudent,pas afgestudeerde farmaceut en onderwijzer doen dit vrijwilligerswerk sinds enkele weken met Molham Team, een organisatie vernoemd naar een jonge Syrische activist, Molham Traifi, die al vroeg in de Arabische Lente werd gemarteld en gedood door het regime. Syrische studenten zetten de organisatie in 2012 op en gaven haar die naam.
De bevrijding van Assad betekent voor de jongere generaties Syriërs weer een kans om te dromen en iets van Syrië te maken. In het hele land helpen jongeren bij het schoonmaken van straten, overheidsgebouwen en parken, het verven van stoepranden en het maken van muurschilderingen. Dat gebeurt vaak samen met leden van de Witte Helmen, de organisatie van reddingswerkers die de hele oorlog onverminderd doorging met het redden van burgerlevens na bombardementen van het regime en Rusland.
Syrië zal het de komende tijd grotendeels moeten hebben van dit soort burgerinitiatieven. Instituties zijn uitgehold achtergelaten, met ambtenaren die een hongerloon van soms slechts twintig dollar per maand kregen, wijdverspreide corruptie en duizenden werknemers die eigenlijk niets uitvoerden. De ravage van jarenlange bombardementen is in veel steden enorm en er is op zijn best slechts enkele uren per dag elektriciteit.
'De publieke ziekenhuizen hier zijn net gevangenissen', zegt Mamoun, die volgend jaar aan een chirurgieopleiding hoopt te beginnen. 'Als ik daar kwam, kon ik niet wachten tot ik er weer weg mocht. Het was er vies en de artsen waren slecht. Ze hadden die banen alleen omdat ze loyalisten waren. Patiënten moesten zelf materiaal zoals injectiespuiten of verband kopen bij een private apotheek, waar het regime dan weer aan verdiende.'
Het Mohlam Team werkte sinds de oprichting met honderden vrijwilligers in heel het land, tenminste, daar waar het bevrijd was. Maar toen het regime met hulp van Rusland rond 2015 en 2016 veel grondgebied heroverde, moest ook de organisatie zich terugtrekken en moesten de vrijwilligers zich koest houden. Werken in gebieden die onder controle stonden van het regime was immers alleen mogelijk als je goede banden had met loyalisten.
Vrijwilligersinitiatieven zoals deze werden zelfs actief tegenwerkt. Zo kreeg de organisatie na de aardbeving van februari 2023, die
Zuid-Turkije en Noordwest-Syrië trof, veel hulpvragen van mensen in zwaar getroffen regime-gebieden. Maar de organisatie mocht geen hulp bieden. Net als de Witte Helmen was Molham Team bovendien het doelwit van desinformatiecampagnes die de organisaties afdeden als zwendel om zo donoren af te schrikken.
In plaats daarvan werd de naar Syrië gestuurde hulp gebruikt door loyalisten aan het hoofd van de Arabische Halve Maan of door Syria Trust for Development, de organisatie die door de vrouw van Bashar al-Assad, Asma, werd opgericht om meer druk te zetten op oppositiegebieden. Vooral de Verenigde Naties zijn de afgelopen veertien jaar veel bekritiseerd om hun aanhoudende aanwezigheid in Syrië en de samenwerking met het Assad-regime. Die zorgden volgens critici niet alleen voor de legitimatie van Assad, maar ook voor de systematische verschuiving van hulpgeld en -goederen waar het regime uiteindelijk van profiteerde.
Nadat 's avonds de bezoekenin Ein Tarma zijn afgerond kijken Mamoun, Rama en Lama terug op het afgesloten tijdperk. Ze zitten in het populaire café Al Rawda in het centrum van Damascus. Er klinkt muziek, de gasten drinken thee en koffie, roken waterpijp en laten eten bezorgen.
De 'liefdadigheidsorganisatie' van Asma al-Assad was slechts een voorbeeld van hoe de Assad-familie het land controleerde. De hele economie en maatschappij stonden onder constante surveillance. 'We konden op een gegeven moment alleen nog maar telefoons kopen van het bedrijf van Asma', zegt Mamoun. Met dollars betalen was verboden, zelfs het woord in de mond nemen mocht niet. Rama's vader zat een tijd in de gevangenis omdat hij met dollars was betrapt, zegt ze. 'Wij komen uit Aleppo. Mijn vader verkocht stoffen en tapijten in het oude centrum van de stad. Al in het begin van de oorlog werd dat deel van de stad gebombardeerd en verhuisden we naar Damascus.' Tijdens de Slag om Aleppo tussen regeringstroepen en oppositiegroepen, die ruim vier jaar duurde, werden grote delen van de stad verwoest en vielen meer dan 31.000 doden. Sommige familieleden van Rama wisten te ontvluchtten, anderen overleefden het niet.
Het bevrijdingsoffensief van de oppositie begon op 27 november in de regio van Aleppo, in het noordwesten van Syrië. Nu Aleppo en het hele land bevrijd zijn, wil Rama graag terug om haar familie en stad te zien, ook al weet ze dat de verwoesting enorm is. 'Ik mis Aleppo, er is meer traditionele cultuur te zien dan in Damascus.'
Mamoun komt uit een redelijk welvarende artsenfamilie. Met genoeg geld en de juiste connecties was het enigszins mogelijk om in Syrië een betrekkelijk normaal leven te leiden. Maar de prijs was hoog. Zijn familie betaalde tienduizenden dollars om hem vrij te kopen van de dienstplicht. Jarenlang zagen ze hoe hooggeplaatste Iraanse of Libanese figuren huizen huurden bij hen in de buurt, in de rijkere wijken van de hoofdstad. 'We probeerden uit de buurt te blijven van mensen in geblindeerde met auto's, mensen met zware wapens en beveiliging, mensen met lange baarden en vreemde tatoeages - leden van Hezbollah of de Iraanse Revolutionaire Garde.'
De Iraanse en Libanese aanwezigheid van Assads bondgenoten leidde de laatste jaren, al voor oktober 2023, regelmatig tot Israëlische bombardementen op onder meer dat deel van Damascus waar Mamouns familie woont. 'En dan komen we er nu achter dat het regime informatie lekte naar Israël over die locaties. Ze hebben ons in groot gevaar gebracht.'
Ieder gezin, verzekeren de drie, heeft wel een verhaal van zonen, dochters, vaders, moeders die gearresteerd werden, geïntimideerd, mishandeld, gedood, of die zijn verdwenen. Mamoun, Rama en Lama kunnen er zelf over meepraten.
Inshallah, als God het wil,is deze tijd voorbij, klinkt het. De drie hopen dat het land goede betrekkingen met het buitenland gaat ontwikkelen. Het Syrische paspoort was jarenlang een van de meest waardeloze paspoorten ter wereld. Nu is er weer vooruitzicht op reizen naar andere landen. Veel zorgen over wat westerse landen Syrië aan voorwaarden proberen op te leggen, zoals het beschermen van minderheden, maken ze zich niet. 'Dat is helemaal geen issue voor de meeste mensen, Syriërs zijn allemaal gelijk. We willen graag hulp van ze, maar ze moeten ons niet vertellen hoe we het moeten doen', vindt Lama.
De muziek in café Al Rawda gaat harder als een van de vele revolutionaire liederen wordt aangezet. Gasten staan op, beginnen te zingen, dansen en te klappen. Binnen een paar minuten is vrijwel het hele café onderdeel van een van de vele spontane vieringen van Syrië's nieuwe tijdperk.
Want zo voelt het. Natuurlijk gaat het een moeilijke tijd worden, het land moet jaren aan stilstand en achteruitgang inhalen. Syriers onderling moeten met elkaar in het reine komen en elkaar weer leren vertrouwen. Maar Rama, Lama en Mamoun zijn onverminderd positief. 'Wij danken God voor hoe snel en rustig de bevrijding van Damascus ging', zegt Mamoun. 'Ik dacht dat er een grote oorlog zou volgen en we maandenlang bloed in de straten van de stad zouden zien. Maar goddank, Assad is weg en al dat bloed is ons bespaard gebleven.'
Het scheelde voor Lama zelfs niet veel of ze had Syrië dit jaar verlaten. 'In de weken voordat Assad viel, had ik besloten om weg te gaan', zegt ze. 'Ik had Syrië opgegeven. Iedereen was altijd depressief, dit land zou ons niets meer bieden, we haatten er alles aan. Maar nu voelt het alsof we herboren zijn. Ik wil hier niet meer weg, misschien komt mijn familie ooit weer terug uit Ierland. Het is de tijd om te bouwen en goede dingen te doen voor elkaar. Syrië is weer van ons.'
Omar Sanadiki / AP / ANP | Centrum Damascus, Syrië, 16 januari