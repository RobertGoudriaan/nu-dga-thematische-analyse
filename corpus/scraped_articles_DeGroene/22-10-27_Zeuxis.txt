Zeuxis

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
27 oktober 2022
KUNST The Frick
Dankzij de innige relatie tussen de Frick-verzameling in New York en het Mauritshuis is daar nu, bij extreme uitzondering,Zelfportretdoor Rembrandt uit 1658 te zien, met nog negen andere werken, waaronderSoldaat met lachend meisjevan Vermeer. Er zijn misschien nog drie of vier andere Rembrandts te bedenken van vergelijkbare klasse - het portret van Jan Six,Zelfportret met twee cirkelsin Kenwood House, Londen - maar dit is een masterclass. Gemaakt in 1658, toen het faillissement een feit was en de familie naar de Rozengracht verhuisde, maar zonder spoor van depressie: dit is een en al zelfvertrouwen en brille.
Voor een op zich 'gewoon' portret - een kerel in een stoel die je recht aankijkt - zit het fantastisch in elkaar. Licht valt van linksboven binnen en de blik van de kijker volgt dat licht naar het midden van het schilderij, een glanzende driehoek met daarin een vlammend gouden borstrok. Die driehoek is gemarkeerd door drie witte lichtpunten op de hoeken. Een glanzende knop op een glimmende houten wandelstok, rechts, een oplichtende witte manchet, links, en bovenaan - minuscuul, maar buitengewoon krachtig - één puntje wit in de donkere pupil van het linkeroog. Dat valt extra op omdat op dat oog nét de schaduw van 's mans baret valt.
De vakman laat ondertussen bijna terloops zien dat licht verschillend reageert op de verschillende soorten textiel waarin de man gekleed is. Het goudbrokaat van zijn shawl fonkelt brokkelig, de goudgele rok is van een veel fijnere structuur, de mantel is bontachtig en dus donkerder.
Alles licht net even anders op, alles komt op een net even andere manier tot leven.
Dan dringt tot je door hoe die compositie wérkt. Het is een statisch en formeel arrangement, een man in een stoel. Het onderste deel, waar zijn knieën moeten zitten, is een vaag ongedifferentieerd veld, de achtergrond is donker, en uit die sfeer komt de man naar voren. Alles brengt je naar dat midden, naar die driehoek, die borst, dat glanzende centrum en dan naar die kop daarboven, die je met die twee donkere ogen en een bijna verontwaardigd strakke blik vastpakt, en dan zit je erín.
Dit heet een zelfportret, maar helemaal juist is die term niet, vind ik. Dit is een groot stuk, gemaakt voor het hoogste echelon van de markt, een heel selecte clientèle, en dus ligt de ambitie ver boven het 'persoonlijke'. De tentoonstellingstekst zegt: 'Rembrandt kende de reputatie van 16de-eeuwse schilders als Jan Gossaert en Lucas van Leyden, die zo'n status hadden dat zij zich in goudkleurige gewaden hulden.' Misschien reikt Rembrandt hier nog verder terug, geheel volgens de klassieke en humanistische context waarin grote kunst zich in zijn tijd afspeelde, en dan is dit, wellicht, een portret van de legendarische schilder, die geen gelijke had, die (volgens Plinius) op de Olympische Spelen verscheen in een mantel waarop zijn naam geborduurd stond, in gouden letters. Dan is dit een portret van Zeuxis, de grootste van allemaal, en Rembrandt gebruikte er zijn eigen gezicht voor.
Koen Kleijn
Michael Bodycomb | Rembrandt van Rijn, Zelfportret, 1658. Olieverf op canvas, 133,67 x 103,82 cm