Dromerige zang

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
30 mei 2024
POPMUZIEK Beth Gibbons
Lives Outgrownis een wonderschoon album, van het soort waarin steeds nieuwe lagen te ontdekken vallen. Dat past bij het mysterieuze van Beth Gibbons. Tot haar 22ste woonde de Britse zangeres (1965) op een boerderij, tot ze naar Bristol trok om muziek te maken. Daar werd ze zangeres van het ingenieuze, inmiddels legendarische trio Portishead, dat drie albums maakte en in de jaren negentig het genre triphop wereldberoemd maakte.
Interviews geeft Gibbons niet. Haar privéleven houdt ze het liefst verborgen. In 2002 bracht ze met Paul Webb, bassist van de band Talk Talk, het geslaagde en ook ongrijpbare folkalbumOut of Seasonuit. De laatste jaren trad ze nog af en toe op en leverde ze een voortreffelijke bijdrage aan Kendrick Lamars nieuwste album, maar verder leek ze steeds meer uit zicht te verdwijnen en bracht ze geen muziek uit. Des te verrassender dat daar nu plotsLives Outgrownis. Over deze tien nummers deed Gibbons ruim tien jaar. En dat valt te horen - op een goede manier. Dit is een zorgvuldige plaat, niet gepolijst maar heel duidelijk tot in het kleinste detail doordacht. Gibbons' hoge stem klinkt vertrouwd, haar zang, inclusief soms lange uithalen, heeft iets aftastends en ook zwevends.'Now that we have had our fun/ Time to recognize the damage done',zingt ze op het indringendeRewind,ondersteund door zwaar percussiewerk en een donker gitaarrifje.
Het knappe is: op papier zijn Gibbons' teksten al best interessant en raadselachtig, maar de echte gelaagdheid en poëzie komen wanneer ze ze hardop uitspreekt. Ze is in staat om onder de kleinste zinnen een groot gevoel te leggen. Ze zingt niet alleen over de tijd die verstrijkt, ook over ouder worden en afscheid nemen, over de menopauze, over het moederschap. Gibbons toont zich hier openhartiger dan ooit, maar de muziek wordt nergens te letterlijk of pathetisch, er blijft steeds iets raadselachtigs behouden.
Dat komt ook door de producties, die minder op elektronica leunen dan het werk van Portishead. De beats van destijds zijn afgepeld, al is het geluid vanLives Outgrownalsnog overweldigend. Er wordt uitgepakt met veel strijkers en percussie, soms opzwepend en hoopvol, soms melancholisch of zelfs een beetje stichtelijk.
Gibbons' dromerige zang houdt het allemaal samen. Nu ze de zestig nadert lijkt ze opnieuw een geluid te hebben gevonden dat perfect bij haar past. Al bestaat er ook een serieuze kans dat dit een eenmalig project is. Op slotnummerWhispering Lovewordt haar zang ondersteund door een dromerige fluit en een akoestische gitaar. Het klinkt op hetzelfde moment verdrietig en optimistisch, berustend en strijdvaardig. Ten slotte verdwijnt de zang en doven de gitaarklanken uit, waarna alleen nog maar geluiden van vogeltjes klinken - vredige natuur, geen mensengeluiden meer te bekennen. Alsof Gibbons definitief een stap de anonimiteit in wil zetten, terug naar waar ze vandaan komt.
Thomas Heerma van Voss
Beth Gibbons -Lives Outgrown
Netti Habel | Beth Gibbons