Gekleurde elfjes in de Droomvlucht De Efteling De nostalgie van Anton Pieck

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
28 november 2024
Het natuurpark trekt meer dan vijf miljoen bezoekers per jaar; er is weinig zo Nederlands als de Efteling. Wat zegt het over de volksaard dat we zo graag naar dit pretpark gaan, en hoe verandert het park met zijn tijd mee?
Wie vanaf de parkeerplaatsaan komt lopen, neemt als eerste het Huis van de Vijf Zintuigen waar. Het is niet te missen: vijf zintuigen, vijf daken verdeeld over 4500 vierkante meter riet. Er wordt hier gefluisterd dat het wellicht het grootste rieten dak van Nederland is, en misschien wel van Europa. Het woord Efteling staat erop, groot in een typisch Anton Pieck-lettertype, ontwerper en een van de grondleggers.
Het is niet zomaar een huis dat dient als entree van het populairste pretpark van Nederland, natuurlijk niet; het is een gebouw met een verhaal. Er was ooit een koning met vijf zonen en een van hen moest hem opvolgen. Maar wie dan? Ze hadden allemaal één zintuig dat beter was dan dat van de anderen en samen waren ze de ideale koning. Ze bouwden het Huis van de Vijf Zintuigen en gingen samen regeren. Het huis zakte overigens zo ver in de grond dat alleen het dak zichtbaar bleef.
Onder dat dak is nu, precies op het tijdstip dat het park opengaat, een rij ontstaan. En dat is ook de bedoeling. Stel je voor dat je in een pretpark bent waar je nooit ergens hoeft te wachten, dat je nooit de tijd krijgt om de zenuwen te laten opborrelen voordat je in een achtbaan gaat. De rij is ook de belofte dat wat je hierna gaat zien het wachten waard is, dat iedereen hier zou willen zijn.
Het moet natuurlijk ook weer niet te lang duren, wat het ook niet doet. Want als je eenmaal je kaartje hebt laten controleren en naar binnen mag, is er een nauwelijks te onderdrukken aandrang om naar de eerste attractie te hollen.
Het is overigens belangrijk om te bedenken dat je tijdens het wachten, en eigenlijk overal in de Efteling, van die typische Eftelingmuziek hoort op de achtergrond, veelal gecomponeerd door Ruud Bos en René Merkelbach. Melodieus, aanstekelijk, sfeerversterkend. Het roept het nostalgische gevoel op dat synoniem is komen te staan voor dit park.
De hand van Pieck, met die huiselijke taferelen, gebeurtenissen die altijd dichtbij voelen, is overal in terug te zien en houdt alles in de Efteling als het ware bij elkaar. Groot maar nooit groots, zoals hij zelf ook was: Pieck weigerde als kunstenaar te worden gezien, hij bleef zijn hele leven docent op een lyceum en vond zichzelf een ambachtsman. Mensen die zichzelf uitgaven voor kunstenaar vond hij een merkwaardige diersoort, met kettingen en andere aanstellerij, aldus een interview inde Volkskrantin 1985.
Het klopt omdat alles vanuit die gedachte is gemaakt. Het nostalgische en het dromerige van Pieck versterkt precies dat wat mensen nu aanspreekt aan de Efteling: voor even terugkeren naar een verloren tijd. Iemand die er als kind is geweest gaat er later als ouder heen en keert daarmee terug naar zijn kindertijd, komt er vervolgens als grootouder en keert daarmee ook weer terug naar een tijd die geweest is.
De Efteling is zo typisch Nederlands omdat het soortgelijke vermaak dat we kennen zo typisch niet-Nederlands is. Het pretpark onttrekt zich aan de monocultuur van entertainment die heel erg leunt op wat we kennen uit de Angelsaksische wereld. Alles wat met Disney te maken heeft, andere pretparken, veel musicals; leuk om in een andere wereld te stappen, maar weinig om je mee te identificeren. In Kaatsheuvel heb je het allebei.
Hier in de Efteling vind je geen snelle fastfoodketens, maar horeca die luistert naar typisch Hollandse namen als Den Suykerbuyk, Het Witte Paard (je zult daar maar werken en de hele dag de naastgelegen draaimolen moeten aanhoren, maar dat terzijde). Poffertjes, worsten van Unox.
Het roept wel de vraag op: hoe ga je als typisch Nederlands pretpark om met een maatschappij die snel verandert?
Wie zich om zeven uur 's ochtendsop een regenachtige dag meldt bij achtbaan Baron 1898 wordt opgevangen door Max, operator attracties. De Baron is een zogenaamdedive coaster,een achtbaan met mijnbouw als thema die in 2015 is geopend. De baan bereikt een snelheid van negentig kilometer per uur, heeft een lengte van 501 meter, is dertig meter hoog en heeft een vrije val van 37,5 meter, omdat hij deels ondergronds is.
Max werkt nu enkele jaren bij de Efteling en is voorlopig nog niet van plan om weg te gaan. 'Vooral de veelzijdigheid maakt het gewoon heel erg leuk. Denk aan beugels controleren, ik mag in de bediening van de Baron zitten omdat ik operator ben, ik mag opstarten, ik mag kaartjes aannemen en ik heb de hele dag te maken met mensen die blij zijn. Dat vind ik altijd wel het leukste.'
Nadat Max eerst uitgebreid heeft verteld over alle controles die ze nu uitvoeren voordat het park opengaat (dat zijn er zoveel en het is zo strikt dat niemand ooit nog bang hoeft te zijn dat er iets mis kan gaan), vraagt de 25-jarige medewerker: 'Heb je hoogtevrees? Want we moeten naar boven.'
De Baron is overigens niet zomaar een attractie, het is 'staal met een verhaal', zo blijkt ook uit het gelijknamige boek van Jacques Vriens. Ergens in 1893 stapt een vreemdeling een herberg binnen. Hij blijkt Gustave te heten en een avonturier te zijn. Bij zijn vertrek laat Jochem,
die samen met zijn vriendin Doortje in de herberg werkt, zien hoe je de Zompige Heide passeert, een gevaarlijk gebied waar de mythische Witte Wieven heersen. Die waarschuwen Gustave als hij een grot bereikt: hij moet vooral niks meenemen. Maar Gustave is hebberig, en wanneer hij op goud stuit stopt hij wat in zijn zak.
Vier jaar later komt hij terug als Baron Hooghmoed en koopt hij de heide om er een goudmijn te beginnen, tegen de zin van de Witte Wieven. Hij heeft veel mijnwerkers (kompels) nodig, en laten er nou net ruim vijf miljoen mensen per jaar door de Efteling banjeren - en dus ook langs de Baron. Zij mogen diep de mijn in.
Wie in de Baron stapt, komt na de wachtrij bij de eerste voorshow, in een ruimte die precies lijkt op een kleedkamer voor mijnwerkers. Daar vertelt Gustave Hooghmoed (de stem van acteur Paul van Gorcum, bekend als de baron van Bassie en Adriaan) dat hij blij is met de nieuwe kompels en dat er goud op hen wacht. En dan gaat er een luik open en komen er drie Witte Wieven, die de kompels waarschuwen niet naar binnen te gaan, omdat zij waken over het goud. Daarna gaan de bezoekers naar de tweede voorshow, het loonlokaal, en kunnen dan pas in het treintje stappen.
Max komt terug met valbeveiliging, 'want zonder mag je echt niet naar boven'. Terwijl hij ondertussen controles uitvoert, loopt hij via een steile trap tot dertig meter hoogte. 'Dit is het punt waar je in een wagentje een paar seconden naar beneden blijft hangen en vervolgens 35 meter naar beneden valt omdat de Witte Wieven de kabel hebben gesaboteerd.'
Er worden ook elke ochtend proefritten gemaakt voordat de bezoekers er zijn. En wat blijkt? Als je niet in de rij hoeft te staan, geen voorshows ziet, helemaal alleen in zo'n achtbaan zit, is de grootste lol er inderdaad ook wel van af.
Wat je ziet, heeft weinigom het lijf. Een bruin potje op een lichtgroene stoof. Er ligt een bord voor met een mes in verkort perspectief en een ongesneden brood. Er staat nog een kom op tafel, op de achtergrond een raamkozijn. Het is duidelijk een beeld uit een andere tijd. En toch fascineert het. Het is de winnende aquarel op de huisvlijttentoonstelling van 1906 in Den Helder. De prijs - vijf tubes waterverf en een fixeerspuitje - zijn voor de winnaar: de pas elfjarige Anton Pieck.
Pieck keek naar eigen zeggen graag terug, naar dat wat was geweest in plaats van naar dat wat nog moest komen. Je zou het nostalgie kunnen noemen. Verlangen naar een verloren tijd die in alles mooier was.
Na zijn dood in 1987 schreefThe New York Timesdat Pieck, ook bekend vanwege de kalenders die hij illustreerde, graag alledaagse taferelen afbeeldde in een geïdealiseerde versie waarbij'the rags of the poor'eerder pittoresk waren dan zielig. Zijn werk gaat in tegenstelling tot de meeste sprookjes niet overrags to riches,geen arme man of vrouw die het tot grote rijkdom schopt of dat nastreeft, denk bijvoorbeeld aan Aladdin, Assepoester of Oliver Twist. Maar alledaagse mensen die het toch goed hebben. Het past ook bij de totstandkoming van de Efteling.
De Langstraat, een streek in Noord-Brabant tussen Geertruidenberg en 's-Hertogenbosch en dus ook het gebied waar de Efteling ligt, is van oorsprong een dijk. Het ligt precies op de overgang tussen rivierklei en zandgrond. De grond is daar geschikt voor veeteelt en eikenbomen, en, niet onbelangrijk, er is stromend water. En dat zijn precies de benodigdheden om leer te kunnen maken.
Rond 1820 telt Brabant bijna twaalfhonderd schoenmakers en ook in de jaren daarna blijft het de belangrijkste regio voor de leer- en schoenenindustrie; het is de financiële kurk waar het gebied voor een belangrijk deel op drijft. Maar tijdens het interbellum krijgt de regio het zwaar, is er veel werkloosheid en dat wordt tijdens en na de Tweede Wereldoorlog nog penibeler.
Er is dan in 1933 al een speeltuin aangelegd omdat de pastoor en de kapelaan bang zijn dat de economische crisis invloed gaat hebben op de jeugd. Burgemeester Reinier van der Heijden zoekt ook mogelijkheden om de lokale economie een boost te geven en in 1950 wordt Stichting Natuurpark de Efteling opgericht. Hij vraagt zijn zwager, de cineast Peter Reijnders, hem te helpen. Die moet meteen denken aan de door Anton Pieck geïllustreerde sprookjesboeken, onder andereDe sprookjes van 1001 nacht.Hij moet de ontwerper worden. Wanneer Pieck wordt gebeld heeft hij aanvankelijk helemaal geen zin om hieraan mee te werken. Maar hij is een beleefde man, hij laat Reijnders een kwartier (dat wordt natuurlijk twee uur) bij hem langskomen. Ze gaan met een ferme handdruk uit elkaar, en de belofte dat Pieck alleen meedoet als hij met echte duurzame materialen mag werken en niet met papier en bordkarton.
Pieck gaat meteen aan de slag en ontwerpt voor de opening in 1952 de eerste tien sprookjes van de Efteling: Doornroosje, het Kabouterdorp, Langnek, de Sprekende Papegaai, de Chinese Nachtegaal, de put van Vrouw Holle, Kleine Boodschap, Sneeuwwitje en op het Herautenplein de Kikkerkoning en de Magische Klok. Er gaan legendarische verhalen rond over Pieck, die bij de bouw metselaars de opdracht gaf met hun verkeerde hand te werken en tijdens hun dienst flink wat borrels te drinken, omdat het niet te mooi en recht mocht worden. Het moest lijken alsof het om oude gebouwen en werken ging.
In een interview voor een documentaire over zijn leven zegt Pieck op 85-jarige leeftijd: 'De Efteling is toch een avontuur dat ik in mijn leven niet graag gemist zou willen hebben. Ik begon met de eerste schetsen die zó uitgevoerd moesten worden dat bij de opening van het Sprookjesbos in 1952 tien attracties moesten bewegen. Ik geloof dat er op dat moment twee werkten. Het was allemaal wel wat primitief, maar op dat moment was het toch leuk. Aan de andere kant, de kinderspeelplaatsen die je toen in de Nederlandse steden zag, bestonden slechts uit beton en ijzer. Ontzettend nuchter. Ik vind het zo geweldig belangrijk voor kinderen dat ze een speelplaats hebben waar ze later eens aan terugdenken. Dus een speelplaats met romantiek.'
'Pieck is nog altijd een enorme inspiratiebron voor onze ontwerpers', zegt Steven van Gils namens de Efteling. 'Zij zeggen ook: we tekenen met de geleende hand van Anton Pieck. We zien bijvoorbeeld in het Sprookjesbos dat ontwerpen van Pieck die in een andere tijd gebouwd zijn, met materialen die niet meer kunnen, een op een worden nagebouwd. Het kasteel van Doornroosje is deels afgebroken en precies zo weer nagebouwd. Hetzelfde geldt voor het snoephuisje van Hans en Grietje. Omdat we het belangrijk vinden dat die iconen precies hetzelfde blijven en ook nu nog precies zo te zien zijn voor de bezoekers. En die Anton Pieck-stijl maakt het ook authentiek en echt Nederlands.'
Voor de 26ste keer dit jaar stapte Mirke (34)vanochtend in haar auto voor een rit van een uur. Haar tweejarige dochter Mara zat achterin. En net als de vorige 25 keer kreeg ze kippenvel toen ze de Europalaan in Kaatsheuvel op kwam rijden, toen ze daar de contouren van de Efteling zag. 'Ik ben twee jaar geleden een keer meegenomen door een vriendin en sindsdien ben ik helemaal verkocht. Daar ben ik haar nog altijd dankbaar voor.'
Mirke ging als kind niet naar pretparken, daar was geen geld voor. Dat haalt ze nu in. 'Ik vind eigenlijk alles fantastisch aan de Efteling. De sfeer, de attracties, de mensen die er werken. Ik kan hier even ontvluchten aan de realiteit van het dagelijks leven. Je stapt hier echt even een andere wereld in, die je alle zorgen doet vergeten en waar alles in het teken staat van jou het naar je zin maken. Het is ook leuk om hier samen met mijn dochter te zijn, maar alleen vind ik ook fijn. Dan kan ik zelf bepalen in welke attracties ik wil en hoe vaak.'
Dan pakt Mirke haar telefoon. Ze laat een foto zien van haar woonkamer: daarop is een grote tafel te zien met allemaal miniatuurpoppetjes en attracties van de Efteling: de Trollenkoning, Langnek, een winterdorp, Indische waterlelies. Zo kan ze thuis ook even ontsnappen aan alle sores, als het moet.
Ondertussen staat ze in de rij om op de foto te gaan met Pardoes, de mascotte van de Efteling. 'Ook voor de 26ste keer dit jaar', zegt ze lachend. Ze voegt eraan toe dat ze eerder dit jaar haar voet heeft gebroken. 'Anders was dat aantal nog hoger geweest.'
Ze worden herkend door Ylva de gastvrouw ('Hey, zijn jullie er weer?') en gaan vervolgens geroutineerd op de foto met Pardoes. Dan ziet Mirke Luc van Laar, die ze direct herkent als Luc de portier.
Van Laar is een olijke vent, goedlachs, iemand die zichtbaar geniet van de Efteling en van zijn bekendheid hier. Hij begon in 1988 aan een vakantiebaan bij de Efteling en inmiddels werkt hij sinds 2008 als gastheer van het theater. Daar ontvangt hij in vol ornaat de bezoekers, maakt grapjes en zorgt dat de voorstelling eigenlijk al bij hem begint. En hij wordt ingezet als gastenbegeleider. Frans Bauer heeft hij bijvoorbeeld eens rondgeleid ('echt een prima kerel'). Televisieploegen. Bij de Efteling weten ze dat alles draait om het verhaal, het narratief, dat je daar invloed op moet hebben en dus geldt hij vandaag als de chaperon van de journalist en fotograaf vanDe Groene Amsterdammer.En hij mag pas weg als wij ook weggaan.
Mag Mirke nog met hem op de foto? Wanneer staat hij weer voor het Efteling Theater? De volgende keer komt ze zeker naar een voorstelling. Afgesproken? Afgesproken!
Wie zich op tijd als journalistkenbaar maakt bij de Efteling, kan het geluk hebben dat hij een paar uur op sleeptouw wordt genomen door Mario Dieltjes. Hij werkt hier al 32 jaar, waarvan de laatste jaren als groenbeheerder, en er zijn maar weinig mensen die met zoveel bezieling en enthousiasme kunnen vertellen over de juiste bloemen bij de juiste attractie, over bamboe die natuurlijk alleen maar vlak bij de kraam kan staan waar je nasi haalt. 'Dat moet een tropische uitstraling hebben, maar het moeten wel bloemen en planten zijn die het halen. Kijk, dat zijn siergembers en daar staat de ananaslelie. Die hadden we tien jaar geleden nooit zo in de grond gezet, want die zou het niet halen. De temperaturen gaan omhoog, dat merken wij aan planten die het eerst niet haalden en nu wel, maar het is hier nog steeds niet tropisch. Die worden dus eerst getest. Het blijft Nederland.'
Wat bezoekers niet weten, zegt Dieltjes, is dat de Efteling ooit is opgericht als natuurpark. 'Dat onderscheidt ons ook van andere parken: bij ons is slechts elf procent bebouwd, de rest is natuur. Daarom is het ook zo belangrijk dat de bomen, planten en bloemen onderdeel zijn van de beleving.'
'Kijk', zegt Dieltjes dan. Hij wijst naar een doorkijk van struiken en bomen waartussen net iets zichtbaar is wat weleens een kasteel zou kunnen zijn, maar net zo goed een muur. 'Je ziet net genoeg om je nieuwsgierig te maken, maar net niet genoeg om te weten wat het is. Perfect.' Het blijkt het kasteel van Doornroosje te zijn, waar toevallig net trouwfoto's worden gemaakt. 'O, dat gebeurt vaak. Ook van mensen die elkaar dan in de Efteling ontmoet hebben.'
Even later in Anderrijk, een van de vijf arealen van het park, staat Dieltjes op het plein bij de Fata Morgana. Alles is hier in 1001 nacht-sfeer: de aankleding, de horeca, de gebouwen. Ook dit vindt zijn oorsprong in het werk van Pieck. Die ging in de jaren dertig al voor een zesweekse reis naar Marokko en kwam met 75 tekeningen van alledaagse taferelen en alledaagse mensen terug. Als hij in 1943 wordt gevraagd om een reeks met sprookjes uit 1001 te illustreren, grijpt Pieck terug op de reis die hij heeft gemaakt en combineert die met de sprookjesfiguren uit de verhalen. Ook als de Efteling besluit de Fata Morgana te ontwerpen, lenen ze de schetsen en tekeningen van Pieck ter inspiratie.
'Toen we hier een winter-Efteling hadden, stonden er ineens allemaal kerstbomen. Maar dat klopte niet, dat paste niet in de Oosterse sferen, daar hadden we niet goed over nagedacht. Dat zul je dus niet meer zien.'
De Efteling is in handenvan een stichting en heeft dus geen aandeelhouders waar het geld naartoe stroomt. Het geld dat wordt verdiend (reken maar na: vijf miljoen bezoekers per jaar, een kaartje kost tussen de 38 en de 52 euro afhankelijk van het seizoen en de drukte. De horeca is prijzig, denk aan de kosten op een A-locatie zoals Schiphol) wordt geïnvesteerd in attracties en het park. En het gaat goed: in 2023 werd een recordwinst gemaakt van bijna veertig miljoen euro.
Er werken drieduizend mensen bij de Efteling, dat nog altijd een natuurpark is en qua personeel in de basis een horecabedrijf. Steven van Gils: 'Soms lijken we een klein gezellig Brabants bedrijf, maar we zijn best wel groot geworden, met allemaal verschillende disciplines.'
De Efteling is net zo'n oer-Hollandse toeristische trekpleister als de tulpenvelden in Lisse en als Volendam. Het is een favoriet van Nederland en daarom die van Geert Wilders. Van hem is bekend dat hij zo'n groot fan is van de Droomvlucht dat hij tijdens bezoeken 'tien keer achter elkaar alleen in de Droomvlucht' gaat. 'Om hem te pesten', zegt een medewerker die dat liever niet onder eigen naam doet, 'hebben we expres wat gekleurde elfjes toegevoegd aan de Droomvlucht.'
Want ook de Efteling gaat mee met haar tijd. Toen ze er aanvankelijk op werden gewezen dat Monsieur Cannibale een nogal racistische karikatuur was - de zwarte kannibaal had bijvoorbeeld een enorme lepel door zijn neus - vonden ze het gezeur, maar uiteindelijk is de kannibaal een paar jaar geleden verwijderd. 'We zien de laatste jaren veel maatschappelijke veranderingen en de Efteling bestaat 73 jaar, dus heel veel van wat hier staat is in een andere tijd ontstaan', zegt Van Gils. 'Dat betekent ook dat we kritisch moeten kijken naar wat we in het verleden hebben gemaakt en of dat nog past bij deze tijd. We proberen nu zo te werken dat inclusiviteit automatisch meegenomen wordt in alles wat we doen. Dat kan betekenen dat als er groot onderhoud gedaan moet worden aan een attractie, dat een mooi moment is om eventueel dingen aan te passen.'
De volgende attractie die wellicht aan verandering toe is, is de Fata Morgana. Je hoeft geen Edward Said te zijn om te zien dat dedark water ridenogal oriëntalistisch is. Je stapt in een boot (ook hier weer de hele tijd een aanstekelijk deuntje op de achtergrond) en vaart door allemaal scènes die zijn gebaseerd op de sprookjes van 1001 nacht. Je vaart door de Armenwijk, waar om geld wordt gebedeld en waar hardhandig een rotte tand wordt uitgetrokken. Er is een flesgeestverkoper, iemand dieallahoe akbarroept, een slangenbezweerder, iemand in een donkere steeg die de bezoekers waarschuwt. Er is een kadaver dat wordt aangevreten door ratten, krokodillen, een Arabier die op de bezoekers schiet met een geweer, tijgers, een harem, en meer beelden die de clichés over de Arabische wereld bevestigen.
'We willen ook niet voorop lopen', zegt Van Gils, 'maar de maatschappij volgen en niet bij elk zuchtje kritiek dingen veranderen. Je hebt altijd voor- en tegenstanders, wij zijn geen politiek speelveld en willen ook geen politieke kant kiezen. Maar we vinden het wel belangrijk dat iedereen zich welkom voelt in de Efteling. We merken nu al dat het erg gewaardeerd wordt dat we elfjes in de Droomvlucht verschillende kleuren hebben gegeven. Omdat vooral jonge kinderen zich dan nog beter kunnen inleven in het verhaal, en dat maakt het een nog mooiere dag.'