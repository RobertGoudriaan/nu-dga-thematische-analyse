Een eeuwigdurend deuce Zomerlezen

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
1 augustus 2024
In die heerlijke zomer van 1938 lijkt alles tot stilstand gekomen voor de joodse B., Alberto en Micòl. In Giorgio Bassani'sDe tuin van de Finzi-Contini'stennissen, dansen en flirten ze op afstand van de echte steeds dreigendere wereld.
Een mooie tennisbaanis het niet. De ondergrond is niet van gemalen baksteen maar van zand - 'een aardappelveld' - en het speelveld houdt vrijwel direct buiten de lijnen op, waardoor het slaan van diepe ballen onmogelijk is. Het zand is slecht gedraineerd en de baan verandert bij het kleinste regenbuitje in een modderpoel. Bovendien is er slechts één baan, zodat de spelers uren moeten wachten voordat ze aan de beurt zijn. Maar toch vormt die ene tennisbaan het middelpunt van een gelukzalige nazomer.
Het is september 1938 en de fascisten in Italië vaardigen de ene na de andere anti-joodse maatregel uit: gemengde huwelijken worden verboden, joden worden ontheven van de dienstplicht, ze mogen geen rouwadvertenties meer plaatsen, mogen er geen Arische dienstmeisjes meer op na houden en het is ze niet meer toegestaan sociëteiten en verenigingen te bezoeken. En dus is ook hun lidmaatschap van sportverenigingen niets meer waard. In Ferrara nodigt de joodse familie Finzi-Contini de plaatselijke jeugd uit om een balletje te komen slaan op de privé-baan in hun tuin - op het aardappelveld.
De Finzi-Contini's zijn een slag apart in Ferrara - letterlijk. Dat zit zo: in 1861, na de eenwording van Italië, waren de joden van Ferrara niet meer gedwongen in het getto van de stad te wonen. De zeer welvarende Moise Finzi-Contini kocht, om die nieuwe vrijheid te vieren, een vervallen landgoed van een verarmde edelman. Het was een soort neogotisch Engels kasteel, dat buiten de stad in een enorme ommuurde tuin - of beter: een park van bijna tien hectare groot - lag. Ze verruilden zo het joodse getto voor wat je een privé-getto zou kunnen noemen, want zich mengen in de Italiaanse samenleving of de kleine joodse gemeenschap deden ze niet. De nazaten van Moise, professor Ermanno en zijn vrouw Olga, laten hun kinderen Alberto en Micòl niet naar school gaan - na de vroege dood van hun eerste kind aan meningitis heeft met name de moeder 'een panische angst voor bacteriën'. Alberto en Micòl krijgen thuisonderwijs, zelfs de gymlessen, waarvoor in een schuur een heuse gymnastiekzaal is ingericht.
Of het nu werkelijk is omdat ze nu allemaal 'in hetzelfde schuitje' zitten, nu alle joodse leden uit Tennisclub Eleonora d'Este zijn gezet, en ze zich dus in de omstandigheden bevinden dat het 'nogal belachelijk' zou zijn om zoveel onderscheid te willen maken, zoals Micòl zegt. Of het is omdat de finale van het dubbelspel van de clubkampioenschappen in de laatste set plotseling werd afgebroken, naar later blijkt omdat een van spelers joods is, en zijn winst een schandaal zou veroorzaken, hoewel het zo bruusk stoppen van de wedstrijd ook een schandaal was. Of dat de jonge Finzi-Contini's nu een uitgelezen kans zien om hun isolement te doorbreken - opeens bellen ze vanuit het niets hun leeftijdgenoten met hun uitnodiging en doorbreken ze de 'erfelijke hooghartigheid' van de familie.
Over die mooie nazomer op en rond de tennisbaan gaat het inDe tuin van de Finzi-Contini's, de meesterlijke roman die Giorgio Bassani in 1962 publiceerde en die zozeer is geënt op zijn eigen levensverhaal dat de Italiaanse critici de gewoonte hebben ontwikkeld om de ik-verteller met B. aan te duiden. B. keert na de oorlog terug naar Ferrara. In de proloog maakt hij meteen al duidelijk dat de familie Finzi-Contini in de herfst van 1943 is afgevoerd naar Duitsland - niemand is teruggekomen. Het aristocratische karakter van de beroemde straat, de Corso Ercole I d'Este, waaraan de tuin van de Finzi-Contini's lag, is onaangetast. Het huis is in 1942 getroffen door een bombardement en ligt er vervallen bij, maar is nog steeds imposant. Alle bomen van het park zijn in de laatste oorlogsjaren geveld en tot brandhout gehakt - de tuin is verdwenen. Op een open plek toont een grauwe vlek waar ooit de tennisbaan heeft gelegen.
B. wordt terug geslingerd in de tijd, naar hoe geïntrigeerd hij was als hij Alberto en Micòl in de synagoge zag. Naar hoe ze korte knikjes van herkenning uitwisselden tijdens de examens aan het eind van het schooljaar, het enige moment dat ze zich op het gymnasium vertoonden. Naar de eerste keer dat hij door Micòl werd uitgenodigd de tuin te betreden toen ze jonge tieners waren - hij treuzelde zo lang met het klimmen over de hoge muur dat het moment voorbij was. Perotti, de huisbewaarder annex chauffeur annex butler was in aantocht en Micòl haastte zich schielijk van de muur naar beneden. Het moment gaf zicht op het'vert paradis des amours enfantines',om met Baudelaire te spreken, want vanaf toen was B. helemaal in de ban van Micòl.
Maar vooral keert B. in gedachten terug naar die najaarsweken in 1938, als het weer tot stilstand lijkt gekomen, zoals hij zich herinnert. Stilstand, daar is in die nazomer in alle opzichten sprake van. In de tuin van de Finzi-Contini's lijkt het een permanent heden. Terwijl Hitler Duitsland ferm in zijn greep heeft en blijk geeft van zijn expansionistische bedoelingen - dezelfde herfst marcheren Duitse troepen het Tsjechische Sudetenland in en staan de grote Europese landen de annexatie op de Conferentie van München toe - verzamelen de jongelui zich dag na dag om twee uur rond de tennisbaan. De tijd wordt ook bevroren door de verteller: elke dag lijkt hetzelfde, altijd is het mooi weer, onvermoeibaar worden de ballen heen en weer geslagen over het net, alsof de spelers in een eeuwigdurendedeucezijn gevangen.
De tuin, als van de wereld afgesloten ruimte, draagt bij aan de stilstand. De tuin van de Finzi-Contini's is eenhortus conclusus, ingeperkt als hij is door de hoge muren, en de referenties naar de Tuin van Eden zijn er ook: alle planten boomsoorten lijken er aanwezig, het is een wereld op zich, een paradijs. Net zozeer is tennis, zoals alle sport, een wereld op zichzelf, op afstand van de echte wereld. Niet alleen wordt er gespeeld op een afgebakend terrein, dat los staat van het leven op straat, ook de sportieve strijd, die met het grootste fanatisme gevoerd kan worden, is geen echte strijd. Na afloop worden handen geschud en is het tijd voor het après-sport.
En dat laatste is overdadig, als om te compenseren dat de baan niet 'waardig' is. Iedere middag om precies vier uur verschijnt Perotti met een zilveren dienblad dat is beladen met broodjes belegd met ansjovis, gerookte zalm, kaviaar, ganzenlever of ham, vol-au-vents gevuld met kippengehakt en bladerdeeggebak uit het beste kosjere delicatessewinkeltje in Ferrara. En het dienstmeisje komt op haar beurt met een wagentje op rubberen banden dat vol staat met karaffen, theekannen, glazen en kopjes. Favoriet van Micòl isSkiwasser, een drank die bestaat uit gelijke delen water en frambozensap plus een schijfje citroen en een paar druiven. Het is oorspronkelijk een winterdrank die gloeiend heet geserveerd moet worden, vandaar de naam, maar zij heeft er een ijskoude zomervariant van gemaakt.
Stilstand is er in zekere zin ook in het leven van Alberto, Micòl en B. Alle drie zijn ze begin twintig en hikken ze tegen hun bachelorscriptie aan. Er is geen reden om haast te maken, want joden zijn toch van de meeste beroepen uitgesloten. Micòl zegt het direct als ze B. opbelt met haar uitnodiging: ze heeft geen zin zich in een bibliotheek te begraven. Wat ze dan wel wil? 'Tennissen, dansen en flirten, stel je voor!'
En dat flirten, dat gebeurt ook rond het tennisveld. Het tennis is eveneens een metafoor voor de onderdrukte seksualiteit van Alberto en Micòl, die al lang de leeftijd hebben om uit de binnenwereld van de ommuurde tuin te stappen, de buitenwereld in om potentiële geliefden te ontmoeten. 'Door anderen in de tuin toe te laten om te tennissen, hebben ze een manier gevonden om een spanning te verlichten die hen anders naar volwassenheid zou dwingen', schrijft Tim Parks over de roman van Bassani inThe New York Review of Books. 'Sport biedt immers een prachtig surrogaat voor de wrede gevechten van het leven.'
Maar flirten is een veel te luchthartig woord voor B.'s gevoelens voor Micòl. Hij heeft het zwaar te pakken en probeert haar na de winter, waarin het tennisspel stil is komen te liggen en ze elkaar niet zien, als het maar even kan te kussen en te omhelzen. Nadat hij haar een keer beklimt als zij met griep op bed ligt, wijst zij hem rigoureus af. 'Waarom doe je zo?' vraagt ze hem. Om meteen daarop te laten volgen: 'Het is bovendien nutteloos.' Ze legt hem uit dat ze voor hem voelt als een broer, hij staatnaasthaar, niettegenoverhaar. 'Terwijl de liefde (...) iets was voor mensen die elkaar wilden overweldigen; een wrede, vurige sport, veel wreder en vuriger dan tennis, een sport waarbij klappen konden vallen, een wreedheid die niet werd gematigd door een goede gezindheid en eerlijke bedoelingen.' Die zomer van 1939 is de betovering verbroken. De niet-joodse jongeren zijn weer teruggekeerd naar Tennisclub Eleonora d'Este onder dreiging van verbanning. Behalve B., Micòl en Alberto is alleen nog Giampiero Malnate over, een man die al werkt als chemicus bij de rubberfabriek, een man die kortom in het volle leven staat en de jaloezie van B. opwekt. Als hij zijn jaloezie niet meer kan bedwingen, zegt Micòl dat hij niet meer zo vaak moet komen. Het voelt als de verbanning uit het paradijs.
Uiteindelijk worden ze allemaal uit het paradijs verdreven als de joden van Ferrara in 1943 worden weggevoerd. Bassani roert de Jodenvervolging aan in zijn roman, maar vooral roept hij weergaloos die prachtige nazomer op, waarin de doem van de geschiedenis al over de tennisbaan hangt.
Een jaar na de heerlijke tenniszomer van 1938 rijden er twee vrachtwagens de tuin in met rode aarde. Binnenkort zullen ze met de werkzaamheden beginnen om van het aardappelveld een 'waardige' tennisbaan te maken. B. zal er niet meer op spelen.