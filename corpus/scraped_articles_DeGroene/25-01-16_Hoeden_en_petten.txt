Hoeden en petten

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
16 januari 2025
KUNST Monnickendam
De naam van de kunstenaar Martin Monnickendam (1874-1943) ligt niet op ieders lippen, maar dat was ooit heel anders: in 1924 kreeg hij ter gelegenheid van zijn vijftigste verjaardag een eretentoonstelling in het Stedelijk. Monnickendam was geboren in Amsterdam in een gezin van welvarende liberale joden, ging naar de Rijksakademie en vertrok in 1895 naar Parijs. Hij ontmoette zijn vrouw Alice Mouzin in Amsterdam in het roemruchte Jopies Hol; zij nam na het huwelijk de zakelijke kant van zijn werk voor haar rekening en spoedig nam zijn carrière een hoge vlucht, veel exposities, goede recensies, solide verkoop. Monnickendam gold als een bijzonder aardige man, die een groot netwerk van vrienden, collega's en beschermers onderhield en een gewaardeerd docent was.
In Parijs had Monnickendam goed gekeken naar het late impressionisme en zichzelf een zeer losse, bijna rommelige toets eigengemaakt, en een voorkeur voor opmerkelijk sterke kleuren. Hij was een 'vrolijke Breitner', zou je kunnen zeggen, niet een man van donkerbruin grofstoffelijk ongenoegen, maar een van de boulevard en het theater, 'druk en bout en bont, (...) met groote vlotheid en dikwijls fijnen kleurenzin en nimmer duf of banaal', aldusDe Groenein december 1916. Die handige lichtheid was lucratief, maar speelde hem ook parten; onder de algemeen positieve ontvangst van zijn werk is vaak een zeker wantrouwen te lezen tegen een vermeend gebrek aan artistieke ernst, een laat-negentiende-eeuwse attitude.
Een kleine tentoonstelling nu, honderd jaar later, in Allard Pierson, toont uit zijn werk een selectie dat het theaterpubliek uit het begin van de twintigste eeuw als onderwerp heeft. Dankbaar materiaal, want Amsterdam telde toen zo'n dertig theaters, voor verschillende genres vermaak en verschillend publiek, variërend van het statige Concertgebouw tot de meer volkse variété-theaters in de Amstelstraat en de Nes. Monnickendam legde er in tientallen schetsen de bezoekers vast, en maakte daarmee aanstekelijke, vrij grote ensembles van mensen die in de zaal en in de loges bijeenzitten, in afwachting van het spektakel en altijd in het besef dat zij daar ook bekeken worden.
In de schilderijen ontbreekt de elite; misschien was dat omdat bij de meer hoogwaardige voorstellingen alle heren een rok met witte das droegen, en schilderkunstig zal dat zwartwit hem oninteressant hebben geleken. De burgerlijke middenklasse op het avondje uit was veel kleurrijker, gevarieerder, en Monnickendam zette ze met kennelijk plezier neer. Hij lachte ze niet uit om hun hoeden en petten of om hun bonte uitgaanstenue, het zijn geen karikaturen, maar het zijn wel 'typen' en zo werden ze door ook de criticus Cornelis Veth herkend, de 'naaistertjes en dienstmeisjes', 'een net burgerheer' en het 'zeer geblazeerd doend kleinburgerlijk fattentype' met strohoed en pince-nez. Het valt op dat er op een enkel kleiner werk na geen experimenten te zien zijn met vorm of sfeer; Monnickendam heeft altijd meer gemeen gehad met de welwillende 'democratische' observaties van August Allebé (zijn docent aan de academie) of Walter Sickert (vrijwel exact zijn tijdgenoot), dan met Toulouse-Lautrec of Degas.
Koen Kleijn
Publiek in Beeld: Martin Monnickendam 1874-1943,Allard Pierson Amsterdam, t/m 2 maart