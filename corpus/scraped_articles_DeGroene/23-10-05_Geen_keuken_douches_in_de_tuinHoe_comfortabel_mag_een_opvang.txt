Geen keuken, douches in de tuin Hoe comfortabel mag een opvangplek worden?

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
5 oktober 2023
Zo'n 81.000 Oekraïners verblijven op dit moment in Nederlandse opvanglocaties. Vijfhonderd van hen worden opgevangen in een Hilversums kantoorpand, met diverse dilemma's tot gevolg. 'Het is fijn als ze ook een stilteplek krijgen.'
De radio schaltdoor de gangen van het KOC-gebouw, een grijze kantoorkolos in Hilversum die vroeger aan Philips toebehoorde en al vijftien jaar leeg staat. Het is december 2022. 130 werklieden zijn aan het boren, timmeren en zagen in het ijskoude pand. Overal liggen stukken van buizen, kabels en tapijt. Het ruikt er naar zaagsel en schoonmaakmiddelen. Op de bovenste verdieping druppelt water op het witte afdekfolie op de vloer. Erboven tekent zich een bruine plek af op het plafond. Morris Jabri, projectleider van de verbouwing, maakt een notitie: het dak laten controleren.
Jabri loopt door de bijna eindeloze gangen en opent een deur waarop nog een oud naambordje hangt: J. Roest. In de tijd dat Philips hier kantoor hield, was dit een werkkamer. Nu is de ruimte net grondig gereinigd om de sporen van decennia kantoorwerk, verval en antikraak te verwijderen. Binnenkort staan hier twee stapelbedden en is de voormalige kantoorkamer van vier bij vijf meter een slaapkamer voor Oekraïense vluchtelingen. In totaal zullen in dit pand - dat eigenlijk op de lijst stond om gesloopt te worden - vijfhonderd mensen worden opgevangen.
Morris Jabri was er ook toen de opvangnood 'acuut' was. Het was maart 2022, vlak na de Russische inval in Oekraïne, en Jabri regelde dat een voormalig Vara-gebouw aan de Heuvellaan in Hilversum gebruikt kon worden voor de eerste opvang. 'Mensen versleten me voor gek dat ik dat pand vastlegde voor een jaar', vertelt hij tijdens een bezoekje aan de bouwplaats van de nieuwe locatie. 'De situatie was echt ongekend, het was een crisis. Mensen kwamen daar zomaar aanwandelen, op zoek naar onderdak. En nu zijn we driekwart jaar verder en de oorlog is nog lang niet voorbij. Als de Heuvellaan dichtgaat, hebben we een structurelere oplossing nodig, en die gaan we hier ontwikkelen.'
Er staan ongeveer 99.000 vluchtelingen uit Oekraïne geregistreerd in de Nederlandse Basisregistratie Personen. Ruim 81.000 van hen maken gebruik van een bed in de opvang. Er ligt dus een grote opgave voor veel gemeenten, zeker in een tijd van woningnood en wankele steun voor de opvang van vluchtelingen, en met een onzeker toekomstscenario voor de oorlog.De Groenevolgde de Philips-locatie bijna een jaar lang. Wat komt er allemaal kijken bij grootschalige opvang, midden in een woonwijk? Hoe zorgt een gemeente voor een locatie, voor draagvlak in de buurt en voor menselijke opvang, in tijden van personeelstekorten, krapte in de zorg en in het onderwijs?
27 september 2022
Voor de deur van de Hilversumse brandweerkazerne staat een rij mensen, weggedoken in donkere jassen, handen in de zakken. Een man duwt zijn schouder tegen de schouder van degene naast hem. 'Jij bent ook voorstander, zeker?' Smalend schudt de ander zijn hoofd. 'Ja joh. Kom op man, vijfhonderd mensen? Dat wordt extra sloten aanleggen, serieus. Ik heb in Crailo gewoond in de buurt van het azc, daar werd alles wat niet vast zat gestolen.'
Een week eerder is bekend geworden dat het voormalige Philips-gebouw in Hilversum wordt omgebouwd tot opvanglocatie. Het pand uit de jaren zeventig staat al een jaar of vijftien leeg. Meerdere keren werden er plannen gemaakt voor woningbouw op het enorme stuk grond, maar die gingen niet door - bijvoorbeeld doordat ze niet in de richtlijnen van Dudoks stedenbouwkundige plan voor Hilversum pasten - of belandden in de koelkast doordat ze financieel niet haalbaar waren. De situatie is veel Hilversummers een doorn in het oog. In de drie grote panden wonen slechts vijftien antikrakers, terwijl er een schreeuwend tekort aan woningen is in de gemeente. En net nu de woningbouwplannen van de grond lijken te komen, valt het besluit om vijfhonderd oorlogsvluchtelingen te huisvesten op deze plek. Op de bewonersavond in de brandweerkazerne heerst chaos. Mensen moeten op de gang staan of worden buiten al weggestuurd, omdat er meer belangstellenden komen opdagen dan verwacht. Burgemeester Gerhard van den Top probeert boven het opgewonden geroezemoes uit te komen en legt uit dat de gemeente simpelweg een opgave van de landelijke overheid heeft die ingevuld moet worden.
'Nou, ik vind het een prachtig initiatief', zegt een dame met een grote zwarte bril.
Maar zo denkt niet iedereen erover. Midden in de zaal staat een man met een zwart jack en een joggingbroek. Hij houdt een wegwerpbeker koffie in zijn hand alsof het een blikje bier is. 'Wie garandeert mij dat hier alleen Oekraïners worden opgevangen en geen andere asielzoekers?' roept hij. Een vragenvuur barst los. 'Waar gaan de kinderen naar school? De klassen zijn al zo vol.' 'Krijgen we de garantie dat het tijdelijk is?', 'Hoe moet het met de antikrakers die nu in het gebouw zitten?', 'Waar gaan deze mensen heen als de opvang voorbij is? Mijn dochter staat al negen jaar op de lijst voor een woning en die kan ook niks vinden.' Een vrouw stapt naar voren en roept met hese stem: 'Ik wil gewoon weten wie de veiligheid van mij en mijn dochter garandeert!'
Het zijn vragen die overal in het land klinken. In Ter Apel hebben de hele zomer mensen buiten geslapen, wat het beeld versterkt dat Nederland de aantallen vluchtelingen en asielzoekers niet aankan. De kou moet uit de lucht om de weg vrij te maken voor de opbouwfase, waarin het pand onder handen wordt genomen en betrokkenheid van de buurt essentieel zal zijn. Want een vervallen kantoorpand op een overwoekerd stuk grond verandert niet van de ene op de andere dag, en niet zonder inzet van heel veel mensen, in een huiselijke opvanglocatie.
Burgemeester Van den Top blijft nog tot het einde van de avond in de brandweerkazerne. Hij vertelt hoe de opvang eruit gaat zien, dat de vluchtelingen geen woonruimte van Hilversummers gaan innemen, dat het onderkomen sober en doelmatig gaat worden. En dat hij - op basis van de ervaringen op de Heuvellaan - weinig incidenten verwacht. Een enkele bezorgde bewoner krijgt zijn privé-telefoonnummer. 'Je mag me alleen bellen als er écht iets aan de hand is', zegt hij. 'Je moet mij vertrouwen, we gaan zorgen dat het hier goedkomt.'
6 december 2022
Projectleider Morris Jabri staat op de vijfde verdieping van het Philips-pand en wijst naar beneden, waar de gebouwen met de officiële namen KOA en KOB naast het KOC staan. 'Dat lage gebouwtje leek me in eerste instantie heel geschikt. Tot ik de deur opendeed. Ik schrok me rot. De huizen in Oekraïne staan er beter bij.'
Het andere pand had asbest in de kitlaag langs de ramen. 'Op zich geen probleem, zolang je het laat zitten. Maar sommige ramen zijn gebroken en die zouden we moeten vervangen. De regel is: als je op één plek het asbest verwijdert, moet je dat meteen in het hele pand doen. Dat zou veel te duur worden voor tijdelijke opvang.'
Jabri kent de markt als geen ander. Hij kan op een hand tellen welke andere opties er waren in Hilversum. Silverpoint, een kantoorpand vlak bij het station, was een van de weinige andere kanshebbers. Maar daar zijn geen sanitaire voorzieningen én er is geen ruimte om die buiten het pand te plaatsen. Dat is problematisch. Verder zijn brandveiligheid, luchtbeheersing en vluchtroutes belangrijk. En natuurlijk de prijs. De Philips-locatie is voor drie jaar beschikbaar. Daar kan - met financiering van het rijk - in geïnvesteerd worden, maar het mag niet te gek worden.
Dus wordt het Philips-gebouw opgeknapt en opgefrist. Materialen worden zo veel mogelijk hergebruikt. Dat is duurzaam, goedkoper en sneller nu er een tekort is aan bouwmaterialen. Gordijnen komen er bijvoorbeeld niet, vertelt Morris Jabri. 'Er hangt al iets wat nog prima is.' Hij gebaart naar de luxaflex, die J. Roest al gebruikt zal hebben om de zon buiten te houden. Bewoners zullen hier niet zelf kunnen koken. Dat kan de elektriciteitsvoorziening niet aan. Aanleg van kookvoorzieningen kost tot negen maanden extra en die vertraging is het niet waard. Een sanitairgebouw wordt in de tuin geplaatst. Het is te duur en te ingewikkeld om douches aan te leggen in het gebouw. 'Die investering in een slooppand kan ik niet verantwoorden.'
Jabri loopt naar de centrale ingang, waar een grote rode balie herinnert aan de tijd dat dit een kantoor was. De computer van de portier staat er zelfs nog, compleet met floppydrive. Jabri kijkt om zich heen en zegt: 'Nog twee maanden, dan is het hier een duiventil.'
De gemeente werft nu een beheerpartij voor het pand en men zoekt naar een manier om de inzet van Hilversummers in goede banen te leiden. Want dat is de andere kant van het verhaal: inderdaad, er zijn bezorgde bewoners, maar er zijn ook heel veel mensen die iets willen doen of doneren.
12 maart 2022
Drie weken na de Russische inval in Oekraïne. Liliane van der Hoeven wandelde een rondje met de hond toen haar oog op een bericht in de appgroep van haar straat viel: 'Handjes nodig! We moeten vandaag honderd veldbedden neerzetten', stond er. 'Elk uurtje helpt!' De oorlog was ineens dichtbij. Van der Hoeven bracht de hond naar huis en ging terug om te sjouwen. Vanaf dat moment hoorde ze onlosmakelijk bij de Heuvellaan, die net als opvanglocaties in het hele land in allerijl ingericht werd.
In eerste instantie werd het gebouw bemand door vrijwilligers en door ambtenaren, die van de ene op de andere dag hun dagelijkse werk moesten combineren met taken in de noodopvang. Burgemeester Van den Top was net een paar weken daarvoor aangetreden, evenals het nieuwe college. Een communicatieadviseur van de gemeente zou later zeggen: 'We waren het wiel aan het uitvinden terwijl we al op de snelweg reden.'
Van der Hoeven probeerde structuur te brengen in de Heuvellaan. Ze zette een servicedesk op voor de bewoners en werd vrijwilligerscoördinator. Ze nam zelf ook een stel in huis: de Oekraiense Stacey en haar Syrische vriend, die naar Oekraïne was gevlucht om te voorkomen dat hij in zijn thuisland in het leger moest. Anders dan Stacey kwam hij niet in aanmerking voor de speciale regelingen voor Oekraïners. Hij startte een reguliere asielprocedure en werd in een azc in Goes geplaatst, terwijl Stacey in Hilversum zat en ze in Nederland alleen elkaar hadden. Van der Hoeven: 'Ik vond dat zo sneu en ik heb ze toen in huis genomen zodat ze bij elkaar konden zijn.' Meer dan vierhonderd Oekraïners vonden onderdak bij Hilversummers thuis.
Af en toe fluisterden Van der Hoevens kinderen weleens 'Hoelang blijven ze nog?' Het was best intens om zo lang mensen in huis te hebben. En natuurlijk waren er weleens irritaties. Bijvoorbeeld die keer dat Stacey in de keuken aan het bellen was zonder oortjes in. Stemmen schetterden door de keuken en Van der Hoeven kon het even niet zo goed hebben. Toch ging ze even zwaaien naar Staceys moeder. 'Waar zat je moeder?' vroeg ze na afloop. 'Het leek wel of de achtergrond anders was.' Stacey antwoordde: 'In de schuilkelder.' Van der Hoeven heeft daarna nooit meer iets over het geluid gezegd. 'Het was een heel relativerende ervaring.'
Het is een half jaar later en Van der Hoeven zit in het kantoor van Hilversummers.nl, een online platform dat vrijwilligers en hulpvragen aan elkaar koppelt, en dat ook allerlei initiatieven faciliteert. Als mensen graag gastgezin willen worden, als een zangkoor kaartjes wil doneren aan Oekraïense vluchtelingen, als iemand een knutselmiddag wil organiseren, dan probeert Hilversummers.nl de juiste mensen met elkaar te verbinden en de activiteiten mogelijk te maken.
Van der Hoeven is nu al druk bezig om vrijwilligers te verzamelen die iets willen betekenen voor de nieuwe opvang. 'Bij de Heuvellaan waren we overvallen, maar nu niet.' In een appgroep heeft ze nu meer dan dertig mensen bij elkaar gezet en ze bouwt gestaag aan een netwerk in de buurt, om te zorgen dat de bewoners van het Philips-pand straks een plek vinden in de wijk. Hilversum Oost staat bekend als een wijk waar mensen bereid zijn om te helpen en zeker om spullen of geld te doneren. Sandra Boeters, een van de andere kartrekkers van de Heuvellaan, zegt weleens: 'Je hoeft maar te roepen en het zal er zijn.'
De uitdaging is nu om dat engagement ook vast te houden, de energie te kanaliseren, nu er voorlopig voor vrijwilligers nog niks te doen is en er nog geen spullen kunnen worden gebracht. Het dak wordt nog gerepareerd en dat zorgt voor vertraging. Volgens de nieuwste berichten zal het pand pas eind maart opengaan.
Januari 2023
Terwijl op de Philips-locatie een sanitairgebouw met overdekte gang in aanbouw is en de buitenruimte verder wordt opgeknapt, is het beheer geregeld. De opdracht is uiteindelijk gegaan naar Vizzion, een organisatie uit Papendrecht die werd opgericht door mensen uit de evenementensector toen er crisisnoodopvang nodig was voor de eerste vluchtelingen uit Oekraïne. Het is een hele uitdaging voor ze, want het grootste pand dat Vizzion onder haar hoede had, telde 101 bewoners. De Philips-locatie op volle capaciteit zal er vijfhonderd hebben, dus daar komt een behoorlijke slag bovenop.
Daar komt nog een extra moeilijkheid bij: op dit moment weet nog niemand wie er precies in het pand gaan wonen. Ouderen, alleenstaanden of jonge gezinnen? Mensen die net uit Oekraïne komen, of mensen die hier al sinds het uitbreken van de oorlog zijn? Als je niet weet wie er komt, kun je ook niet weten wat ze nodig hebben. Dan kun je wel allerlei activiteiten bedenken, speciale ruimtes inrichten en skelters aanschaffen, maar misschien komen er mensen die helemaal geen behoefte hebben aan een dagprogramma. Misschien zijn het mensen die al werk hebben en die de hele dag weg zijn. Of mensen die het oorlogsgebied juist nog maar net ontvlucht zijn en die de hele dag aan het nieuws gekluisterd zitten. Mensen die misschien wel anderhalf jaar oorlogsverschrikkingen hebben doorstaan. Sommigen zullen zo snel mogelijk terug willen, anderen zullen zich hier willen vestigen.
In het najaar van 2022 opende het eerste Oekraïense restaurant in Hilversum de deuren: Natalia's Kitchen. In de koeling liggen taarten met veel room, op de bar staat een grote schaal met maanzaadbroodjes. Een kerstboom is versierd metpierogi- een soort Oekraïense dumplings. Naamgever Natalia is de kok, een vrouw met donker haar in een rechte pony. Ze is in de keuken bezig en vraagt compagnon Weronika om haar verhaal te vertellen.
De Poolse Weronika woonde al langere tijd in Hilversum; Natalia kwam aan het begin van de oorlog aan. Ze vonden elkaar viawww.eu4ua. org, een website die vluchtelingen koppelde aan mensen die hun huis ter beschikking wilden stellen. Natalia trok met man en peuter bij Weronika's gezin in. Natalia's man Stanislav werkte op een cruiseschip dat tijdens de inval toevallig in Polen was, en greep zijn enige kans om het land te ontvluchten. Als chef-kok had hij binnen een week werk gevonden in Hilversum. Banketbakker Natalia begon te bakken.
'Zo ging ze om met de stress', vertelt Weronika. 'Bakken, bakken, bakken. Natalia vond ook altijd dat ik het moest opeten, ze vond het niet leuk als ik het afsloeg. Ik heb toen echt een regel moeten stellen: geen taart door de week. Maar ze kon het bakken niet laten. Toen zijn we eerst een soort takeaway begonnen, en zodra we zagen dat dit pandje vrij kwam, zijn we Natalia's Kitchen begonnen. We willen mensen laten proeven hoe rijk de Oost-Europese keukens zijn. Het is mijn bedrijf, en mijn spaargeld zit erin, maar Natalia is de chef.'
Het lijkt een eerste teken van settelen in de gemeente: een Oekraïens restaurant. En Natalia is ook heel stellig: ze wil niet meer terug. Haar huis in Donetsk is in de oorlog van 2014 verwoest.
Ze zijn later weer in de regio gaan wonen, maar er zijn ook alweer meerdere keren bommen gevallen op hun nieuwe woning en die ligt volledig in puin. In die omstandigheden willen Natalia en Stanislav, zeker nu ze een kindje hebben, niet meer leven. 'Waar moet ik naar terug? Er is niks om naar terug te gaan', zegt Natalia.
15 februari 2023
Aan de grijze gevel van het Philips-gebouw hangt nu een klein geel-blauw vogelhuisje. Voor de deur staat een vrachtwagen die tweehonderd stapelbedden komt brengen. Die moeten allemaal in elkaar gezet worden, en dat is de eerste klus die de vrijwilligers oppakken. Liliane van der Hoeven loopt naar binnen. Het is nog altijd ijskoud, zelfs kouder dan buiten. In een zijkamer schuift vrijwilliger Wilto een paneel tussen twee staanders. Daarna komen er voetjes onder. Het is geen zwaar werk als de panelen er soepel in gaan, maar sommige blijven hangen, en dan kost het wat moeite.
Vandaag werken de vrijwilligers vier uur lang aan de bedden. 'Eenonce in a lifetimeexperiencewat mij betreft', zegt Wilto met een knipoog. Voor zijn pensioen had hij een boekwinkel in het centrum van Hilversum. Hij is graag betrokken. Op de Heuvellaan werkte hij in het kledingdepot. En in de eerste maanden ging hij vaak mee naar de zwemles. Communiceren kon vaak niet en het onderwerp Oekraïne sneed hij al helemaal niet aan. 'Je weet niet waar je moet beginnen, en je weet zeker niet waar je uitkomt. Daar begin ik niet aan.' Wilto staat op. 'Laten we maar weer verder gaan.' Nog zo'n 150 bedden in elkaar te zetten, en daarna moeten ze ook nog naar de slaapkamers.
Langzaam krijgt het gebouw vorm. Morris Jabri, Liliane van der Hoeven en Sandra Boeters lopen samen door het pand om de indeling te bekijken, met de lessen van de Heuvellaan in gedachten. 'Het is belangrijk voor mensen om af en toe even in stilte te zijn, en het is fijn als daar ook een plek voor komt', zegt Boeters. 'Als ik op de Heuvellaan even met iemand ging zitten en vroeg: hoe gaat het eigenlijk met je?, stortten mensen soms helemaal in. Dan viel bij die sterke vrouwen ook even het masker weg. Je realiseert je niet altijd dat deze mensen kortgeleden nog heel andere levens hadden. Ineens zit hun man aan het front, terwijl hij nooit soldaat was geweest.'
De bovenste verdieping, met vrij uitzicht over Hilversum Oost, leent zich perfect voor een bezinningsruimte, vindt Boeters. Daar is een mooie plek voor de houten kerkbanken die een lokaal collectief van de sloop heeft gered. 'Dan kunnen mensen daar even gaan zitten en ver uitkijken over de omgeving. Even alleen zijn met hun gedachten.'
Op de Heuvellaan hield ze een ouder stel wat beter in de gaten, vertelt ze. 'Op een dag waren die mensen ineens verdwenen. Ik viel van mijn stoel toen ik hoorde waar ze waren. Ze waren op eigen houtje met de trein naar Den Haag gegaan om visa te regelen. Niemand had ze iets verteld over ov-chipkaarten, poortjes, treinroutes. Dat was voor mij echt een herinnering aan het feit dat deze mensen in hun eigen land ook een zelfstandig leven hadden. De vrouw was advocaat geweest. Het zijn ondernemende mensen, die de regie moeten houden over hun eigen leven, ook al zijn ze die even gedeeltelijk kwijt geweest. We moeten ze wegwijs maken, maar er ook alert op blijven dat we niet te veel gaan pamperen.'
4 april 2023
Vrijwilligers verhuizen tachtig dozen kleding en andere spullen naar de Philips-locatie en richten daar een weggeefwinkel in. Ze hangen een rugzakje aan een kleerhanger, stallen kinderwagens uit en zetten eerste verzoekjes uit in de appgroep. In een zaal brainstormen vrijwilligers over activiteiten en dagprogramma's. 'Het zou leuk zijn als er een muziekkamer komt, waar je ook kunt jammen', zegt iemand. 'En optredens van bandjes! Of dansavonden.' Er worden nog vrouwen gezocht voor de voetbalmoederscompetitie, kinderen kunnen naar de knutselclub in het nabijgelegen buurthuis, en kan de scouting misschien iets organiseren?
Op een groot scherm laat Martine van der Linden, de locatiemanager van beheerder Vizzion, foto's zien van de vorderingen van de afgelopen tijd: de overdekte gang naar de douches in de tuin, een grote speelkamer voor de kinderen, en een heleboel stapelbedden. 'Die bedden zullen sommigen van jullie wel herkennen, denk ik?' zegt ze met een lach. 'We gaan ervoor zorgen dat mensen hun weg vinden in Hilversum en in Nederland, maar we vinden het ook heel belangrijk dat ze zich gezien voelen als persoon.'
Vrijwilligers hebben wel wat zorgen. Dat er niet gekookt kan worden staat met stip bovenaan, op de voet gevolgd door het feit dat mensen eerst naar buiten moeten om bij de douches te komen. Maar er zijn ook andere dingen: 'Dat enorm hoge hek om het gebouw heen', zegt een vrijwilliger. 'Kan dat niet weg? Ik vind het echt vreselijk, het geeft zo'n gevangenisgevoel.' Weghalen kan niet, maar Van der Linden nodigt iedereen uit om met ideeën te komen. Klimplanten, een muurschildering, een expositie van Museum Hilversum? Er zijn ongetwijfeld mogelijkheden.
14 april 2023
Drie maanden later dan gehoopt gaat het gebouw officieel open. Een half jaar geleden stond burgemeester Van den Top op een steenworp hiervandaan in de brandweerkazerne, tussen bezorgde buurtbewoners. Nu staat hij in het gebouw waar een dag later de eerste bewoners zullen aankomen, opnieuw tegenover een groep omwonenden.
'Er is hier een grote prestatie neergezet om van een heel groot, leeg, koud, verwaarloosd pand een plek te maken waar vijfhonderd mensen die het oorlogsgeweld in Oekraïne zijn ontvlucht een plek kunnen vinden.' Hij gebaart naar de eetzaal om ons heen: 'Het is een kantoorpand. Het is niet luxe. De mensen die hier komen hebben een rugzak gepakt, daarin gedaan wat ze mee konden nemen en veel achtergelaten, vaak zelfs hun man. Ze komen tijdelijk, in de hoop dat ze straks weer terug kunnen, in de hoop dat hun huis er dan nog is. Dat is een heel heftig lot. En hoe de bewoners hun aankomst hier gaan ervaren, gaat voor een deel over de plek, maar ook over hoe u allen eromheen staat.'
Een dag later komen de eerste vier mensen aan, een klein groepje in een enorm gebouw. 's Avonds zitten ze in de eetzaal aan de eerste warme maaltijd van de cateraar. Bijna iedere volgende dag komen er mensen bij, tot het pand eind augustus bijna vol zit met een mix van mensen die net in Nederland aankomen en mensen die uit andere locaties worden overgeplaatst, van jong tot oud. Hilversummers springen in als er hulp nodig is, vaak met spullen: van luiers en krukken tot een gitaar of kappersspiegel. En ook immaterieel: ze brengen bewoners die minder goed ter been zijn naar de ambassade, geven taalles, helpen om de vurig gewenste 'kapsalon' in het gebouw in te richten.
Langzaam worden de Oekraïners zichtbaar in het straatbeeld. Je hoort de taal in de stad, ziet mensen terug in het heidegebied achter het Philips-gebouw, op een bankje uitkijkend over een vijver, in de rij bij de Lidl of op pad naar het station. Veel mensen werken. Kinderen volgen een zomerprogramma omdat er de eerste maanden geen plek is op de taalschool. Bewoners barbecueën en maken muziek in de tuin. Er is ruzie, er ontstaan vriendschappen. Een bewoner overlijdt, een ander wordt ernstig ziek, een stel krijgt een baby: het is een maatschappij in het klein.
Augustus 2023
'Op de eerste bewonersavond, bijna een jaar geleden, merkten we dat de buurt toch wel schrok van het bericht dat hier een opvanglocatie zou komen', vertelt burgemeester Van den Top, aan tafel in een villa achter Hilversums beroemde stadhuis. 'Die avond was heftig, maar er kwam uiteindelijk wel een gesprek op gang. Ik heb met een aantal mensen die daar stonden persoonlijk contact opgenomen, om gewoon eens te horen: wat is er nou aan de hand? Waar maak je je nou zo'n zorgen over? Dan krijg je in eerste instantie toch wat stereotype ideeën te horen: dat zo'n opvanglocatie gedoe gaat geven. Dat er ingebroken gaat worden, dat kinderen niet meer veilig naar school kunnen. Maar wij hadden de ervaring met de Heuvellaan al, en daar was al een half jaar lang echt heel weinig onrust en overlast. Dus ik heb echt gezegd: jongens, kijk het even aan. Er zijn daar veel ogen en oren rond de locatie. Er is beheer, een beveiligingsdienst, politie die wat vaker rondrijdt, er zijn huisregels, er zit een organisatie in met veel liefde en aandacht. En gelukkig is het tot nu toe ook zo. Af en toe krijg ik een appje van iemand aan wie ik mijn 06 heb gegeven, van: "Weet je dat dit of dat speelt?" Dat geef ik dan door. Maar niemand heeft me gebeld.'
Het woningtekort speelt ook mee. 'Het beeld ontstaat dat wij een appartement aan vluchtelingen geven, terwijl het natuurlijk buitengewoon beperkte voorzieningen zijn waarin die mensen wonen. Ze hebben weinig privacy, luxe en comfort, het blijft een omgebouwd kantoorpand. Het concurreert dus ook niet met het woningaanbod, want het zijn geen woningen, het is opvang. En de huizen die er zouden komen, die komen er ook nog steeds. We kunnen deze tijd goed gebruiken om het woningbouwproject voor te bereiden, want dat duurt ontzettend lang. Het is mooi dat het gebouw in de tussentijd niet meer leeg staat.'
Natuurlijk zijn er ook kanttekeningen. 'Er is een behoorlijk contrast in bereidwilligheid om iets te betekenen voor Oekraïners of voor vluchtelingen uit andere landen', zegt Morris Jabri. 'Daar blijf ik me over verbazen, en het is ook een kritische noot die ik erbij wil plaatsen.'
Liliane van der Hoeven, die ook actief is in opvanglocatie Gooiland, waar andere dan Oekraiense vluchtelingen wonen, bevestigt dat. 'Daar hebben we een stabiele groep docenten Nederlands, bijvoorbeeld, maar er is veel minder spontane hulp. Mensen willen daar vaak eerst even komen kijken en ze komen minder makkelijk even aanlopen.'
Locatiemanager Martine van der Linden geeft aan dat het voor Vizzion moeilijk is om psychische zorg te verlenen. 'Het is natuurlijk een illusie dat het hier allemaalpeace and happinessis', zegt ze. 'Dat kan ook niet. Mensen zijn op dit moment gewoon echt een plek aan het vinden in Hilversum, terwijl ze ondertussen steeds nieuws krijgen over Oekraïne. Toen de Kachovka-dam doorbrak, voelden we dat bijvoorbeeld meteen in het pand. We zoeken naar manieren om mensen op een laagdrempelige manier te laten praten, bijvoorbeeld via de Nederlandse les. Psychische hulp is niet zomaar beschikbaar, net als voor andere Hilversummers trouwens. Maar de drempel om naar een psycholoog te stappen is voor Oekraïners ook heel hoog.'
Burgemeester Van den Top zit ook met een paar kwesties in zijn maag. Wat kan een gemeente doen als bewoners zich niet aan de huisregels houden? Hoe moet het straks met de derdelanders? Welke opvangopties liggen er nog als de oorlog nog jaren aanhoudt? Hoe moet het als veel Oekraïners uiteindelijk willen blijven, terwijl er geen woningen beschikbaar zijn? Maar: 'Het draagvlak dat we nu in Hilversum hebben weten te creëren met elkaar, dat is iets om heel erg te koesteren en het is geen vanzelfsprekendheid. Als ik zie hoe het nu gaat, denk ik: dit is toch wel heel erg mooi.'
Het Philips-gebouw, een pand uit de jaren zeventig, staat al een jaar of vijftien leeg
...