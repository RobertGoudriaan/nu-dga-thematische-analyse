Lollepotten en mannen die niet kunnen fluiten Dichters&Denkers

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
15 februari 2024
MetAnders dan de anderenbiedt Mary Kemperink een overzicht van medici en schrijvers die tussen 1830 en 1930 van homoseksualiteit een acceptabel thema maakten.
In het voorjaar van 1888werd de jonge schilder Eduard Karsen verliefd op de beeldhouwster Sara de Swart. Zij was vriendelijk tegen hem, maar beantwoordde zijn liefde niet. Ze woonde samen met haar vriendin Baukje van Mesdag en viel niet op mannen. In bedekte woorden probeerde ze hem dat uit te leggen. 'Ik kan me niet aan je geven; niet met de liefde, die noodig is en goed als eene vrouw tot een man gaat.' Een hedendaagse aanbidder zou onmiddellijk begrijpen welk vlees hij in de kuip heeft, maar Karsen begreep er niets van.
Het was de dichter Willem Kloos die het hem moest uitleggen; Karsen legde hun gesprek vast. 'Het is een ziekte die uit Frankrijk is overgebracht', zei Kloos. 'S. is eene Lesbienne. Dat is eene vrouw die van vrouwen houdt. Eene lollepot; op zijn hollandsch.' Kloos raadde hem aan twee recente romans van de Franse schrijfster Rachilde te lezen:Monsieur Vénusuit 1884 enMadame Adonisuit 1888. Het zijn prikkelende boeken over respectievelijk een jonge man die door een dominante mannelijke vrouw als meisje wordt verkleed en gevangen wordt gehouden en bemind en over een als man verklede vrouw die een pasgetrouwde jonge vrouw verleidt.
Toen de ware natuur van De Swart tot Karsen begon door te dringen raakte hij zo in de war dat hij haar, om het in hedendaags jargon te zeggen, begon te 'outen'. Vrienden organiseerden daarop een soort rechtszaak, waarbij een jury de vrouwen vrijsprak. Karsen mocht hun reputatie niet bezoedelen en ze er niet meer van beschuldigen dat ze een lesbische relatie hadden.
Deze anekdote, waarmee emeritus hoogleraar Nederlandse letterkunde Mary Kemperink haar boekAnders dan de anderenbegint, is om meerdere redenen veelzeggend. Eind negentiende eeuw werd een liefdesrelatie tussen vrouwen met alles erop en eraan niet als zodanig herkend, zeker in Nederland niet, waar er op dat moment nog nauwelijks literatuur over bestond. In Frankrijk was dat anders, daar verschenen in de tweede helft van de negentiende eeuw volop scabreuze boekjes waarin verderfelijke verhoudingen tussen vrouwen met wellust werden beschreven om vervolgens te worden afgekeurd. De zogenaamde lesbiennes waren veelal prostituees die het in hun vrije tijd met elkaar hielden; ze bewogen zich aan de zelfkant in het liederlijke Parijs. Vandaar de opmerking van Kloos dat 'de ziekte' uit Frankrijk was overgewaaid.
Even veelzeggend is het dat Kloos de romans van Rachilde aan Karsen te lezen gaf. Literatuur, zowel de hoge als de platste, was in de negentiende eeuw de belangrijkste bron van kennis als het om de 'tegennatuurlijke' liefde voor het eigen geslacht ging.
Maar niet alleen - voornamelijk mannelijke - schrijvers wierpen zich op de gelijkgeslachtelijke liefde en seksualiteit, vanaf 1850 begonnen ook artsen en psychiaters zich erover te buigen. Zij probeerden de homoseksueel wetenschappelijk te duiden en daarbij zochten ze zo veel mogelijk empirische gegevens. Een bron daarvoor was de rechtbank; sodomie was strafbaar en artsen werden als getuige-deskundigen opgeroepen. Medici konden zo gevals beschrijvingen optekenen; ze kregen ook levensverhalen opgestuurd van homoseksuelen om in hun handboeken te verwerken. Daarnaast gebruikten ze literaire voorbeelden om hun theorieën over homoseksualiteit te vormen. Maar dat was geen eenrichtingsverkeer: schrijvers gingen het medische gedachtegoed weer in hun romans verwerken om de homoseksualiteit van hun personages te rechtvaardigen. Om, kort gezegd, te bepleiten dat je als homoseksueel wordt geboren en niet tot homoseksueel wordt gemaakt.
InAnders dan de anderenis het Kemperink daar om te doen: de wisselwerking tussen literatuur en medische wetenschap. Wat de artsen over homoseksualiteit publiceerden werd gretig gelezen door homoseksuelen, niet alleen omdat hun geschriften goed leesbaar waren voor een algemeen publiek en vol sappige gevalsbeschrijvingen stonden, maar ook omdat hun theorieën herkenning opriepen en munitie voor zelfrechtvaardiging leverden. Het heen en weer tussen artsen en auteurs leidde in ieder geval tot het ontstaan van een homoseksuele identiteit, die verder ging dan alleen seksuele voorkeur en ook psychische factoren - een vrouwelijk karakter in een mannenlijf en vice versa - en triviale eigenschappen bevatte - mannelijke homoseksuelen zouden bijvoorbeeld niet kunnen fluiten en lesbiennes hadden een voorliefde voor paardrijden.
Medici in Frankrijk begonnen zich als eersten voor pathologische seksualiteit te interesseren, als gevolg van groeiende angst voor ziekte en zedenverwildering in met name Parijs, en artsen uit Duitsland en later ook Engeland volgden al snel. Het ging hun in hun onderzoek om grote vragen: was homoseksualiteit aangeboren of aangeleerd? Was het een ziekte of een morele ontsporing? En wat was dan het verband tussen ziekte en moraal? Er ontstond zelfs zoiets als een botsing tussen de Franse en Duitse school, waarbij de eerste er grofweg van uitging dat homoseksualiteit aangeleerd en dus ook besmettelijk was (aangejaagd door masturbatie) en de tweede homoseksualiteit overwegend als aangeboren zag.
In de ogen van de Duitser Karl Heinrich Ulrichs had de 'urning' (zijn woord voor homoseksueel) een vrouwelijke geest in een normaal mannelijk lichaam. Volgens hem bestond er een glijdende schaal tussen mannelijkheid en vrouwelijkheid en vormden homoseksuelen daartussen een derde geslacht. Homoseksualiteit was aangeboren en een wijdverbreid verschijnsel en zou daarom niet strafbaar moeten zijn, vond hij. Invloedrijk bij schrijvers was vooral de Duits-Oostenrijkse arts Richard von KrafftEbing die homoseksuelen vanwege hun maatschappelijke behandeling'Stiefkinder der Natur'noemde, terwijl ze met hun 'afwijking' werden geboren en juist vaak bijzonder edel en fijngevoelig waren.
De Duitser Magnus Hirschfeld verzette zich net als Ulrichs en Von Krafft-Ebing tegen de strafrechtelijke vervolging van homoseksuelen.
Meer nog dan de anderen zette hij zich in voor hun maatschappelijke acceptatie. Hij publiceerde in 1901 de brochureWas soll das Volk vom dritten Geschlecht wissenom een breder publiek ervan te overtuigen dat homoseksuelen normale, gezonde en moreel hoogstaande mensen zijn. Hun seksuele identiteit bevond zich niet alleen in hun geslachtsorganen maar in elke cel van hun lichaam. De bevrijding van homoseksuelen die hij en de andere Duitse wetenschappers op grond daarvan nastreefden had als consequentie dat homoseksueel zijn een volledige identiteit werd. Een identiteit waar ze zich mee konden vereenzelvigen, maar waar ze ook in opgesloten werden. Een identiteit waarnaar ook werd verwezen in tendensromans waarin de homoseksuele liefde werd verdedigd.
In hetJahrbuchover zijn onderzoek dat Hirschfeld uitgaf, besteedde hij volop aandacht aan literatuur. Juist romans en poëzie konden lezers emotioneel overtuigen van het bestaansrecht voor de beladen liefde, omdat ze de verlangens van homoseksuelen van binnenuit beschreven. Overigens kon literatuur ook het omgekeerde doen en de immoraliteit van de 'verkeerde' liefde schilderen. Behalve literaire verdedigingen van homoseksualiteit verschenen er dan ook de nodige afkeurende tendensromans.
Mary Kemperink schreef metAnders dan de andereneen buitengewoon rijk boek; een standaardwerk omdat het in grote volledigheid zowel de literatuur als de seksuologische theorieën over homoseksualiteit in de perioden van 1830 tot 1930 behandelt. Daarbij laat ze ook de beïnvloeding en de botsingen zien die er tussen medici en schrijvers in Frankrijk, Duitsland, Engeland en Nederland plaatsvinden. De studie getuigt van een grote belezenheid in de bellettrie uit de verschillende landen en door die brede kennis kan ze overtuigend aantonen dat schrijvers elkaar beïnvloedden over de landsgrenzen heen en dat er rond 1900 een internationale canon van homoliteratuur was ontstaan, die uit zowel eigentijdse als klassieke teksten (Plato, Sappho, Michelangelo, Shakespeare) bestond. Een nadeel kleeft er ook aan die belezenheid: Kemperink lijkt enigszins te lijden aan volledigheidsdrang, waardoor je als lezer soms lijkt te verdwalen in een wel heel goed gevulde boekenkast.
Maar wat is er veel boeiends en moois te vinden in die kast. Van de fascinatie voor de hermafrodiet tot de viering van de viriele homoseksueel. Van de discutabele aanbidding van de efebe - zelfs de progressieve medici moesten niets hebben van de liefde voor puberjongens die zich nog niet hoefden te scheren - tot het gevaar van een abnormaal grote clitoris bij lesbiennes, want die kan eenvoudig gebuikt worden voor seks tussen vrouwen en eenmaal met elkaar de liefde bedreven, doet niet snel terugkeren naar de coïtus met een man. Van de kostschool, het leger en het nonnenklooster als afkeurenswaardige broeinesten van masturbatie en seks tot mooie, waardevolle en vanzelfsprekende liefdes, zoals bijvoorbeeld bezongen door Lord Byron, Walt Whitman en Colette.
Waarschijnlijk had de schilder Karsen aan het begin van de twintigste eeuw best geweten wat een lollepot was. De seksuologische pleidooien hadden hun werk gedaan en van homoseksualiteit een min of meer acceptabel thema gemaakt. Schrijvers als Louis Couperus, Marcel Proust en Jacob Israël de Haan schreven er openlijk over, zonder medische verwijzingen. De maatschappelijke weerstand was daarmee niet meteen verdwenen. Veel schrijvers en dichters bleven nog uiterst voorzichtig. Ze lieten hun werk vaak in eigen beheer drukken en dan in zeer kleine oplagen. De Engelse dichter John Addington Symonds liet van een van zijn liefdesgedichten slechts één exemplaar maken, alleen voor zichzelf.
MARY KEMPERINK Anders dan de anderen: Homoseksualiteit op het snijvlak van literatuur en wetenschap Querido Facto, 534 blz.