Extreem-rechts splijt de Catalaanse nationalisten

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
6 maart 2025
Barcelona- Metrostation Sagrada Família heette even Sagrada Mezquita, Heilige Moskee. De halte van het ziekenhuis van Bellvitge was omgedoopt tot Ziekenhuis van Zakkenrollers. En station Baró de Viver werd voor enkele uren Baró de Rabat.
Reizigers van de metro in Barcelona wisten op deze vroege ochtend niet wat ze zagen. De namen van drie stationsingangen waren veranderd. De vervalste naambordjes, gedrukt op zwart vinyl in exact hetzelfde formaat en lettertype als de originele, waren niet van echt te onderscheiden.
Inhoudelijk waren het simpele, botte parodieën. Maar er was wel over nagedacht. De gewijzigde stationsnamen legden een verband tussen drie begrippen: moskee, zakkenrollers en Rabat. Het is een vertrouwde propagandatechniek. Niets werkt beter dan een impliciete boodschap. In dit geval was de onuitgesproken boodschap dat autochtone christenen verdreven worden door islamitische migranten uit Marokko, en dat die laatsten crimineel zijn. Eenvoudig te begrijpen en professioneel vormgegeven. Het leek geen eenmansactie, want de drie stations waren een flink eind van elkaar verwijderd.
Toeval of niet, de anonieme actie in de metro van Barcelona viel samen met een politieke rel rond de extreem-rechtse burgemeester van Ripoll. Sinds juni 2023 zwaait Sílvia Orriols, rabiaat anti-moslim met giftige tong, de scepter in dit Noord-Catalaanse stadje. Het is de plek waar de leden van de jihadistische terreurcel vandaan kwamen die in 2017 de aanslag pleegden op de Ramblas in Barcelona. Het is tevens de eerste en enige gemeente in Catalonië waar extreem-rechts de dienst uitmaakt, zij het zonder meerderheid in de raad.
Orriols kon haar intrek nemen in het stadhuis omdat de overige kandidaten het niet eens werden over wie van hen burgemeester moest worden. Inmiddels was dat veranderd. Er was een akkoord bereikt over een motie van wantrouwen tegen Orriols. Maar Junts, de partij van Carles Puigdemont, trok zich op het laatste moment terug. 'We willen niet dat Orriols zich als slachtoffer kan opwerpen en straks nog meer stemmen krijgt', luidde de redenering. Waarschijnlijk was de werkelijke reden een andere. De partij van Orriols, Aliança Catalana, was vorig jaar met twee zetels doorgedrongen tot het Catalaanse parlement. Volgens peilingen zouden dat er nu zeven zijn. Die winst kwam vooral van kiezers van Junts.
Tot voor kort kende niemand Sílvia Orriols. Nu is ze een van de meest besproken figuren in de Spaanse politiek. Aliança Catalana presenteert zich als een radicaal-separatistische partij die Spanje ziet als een koloniale bezettingsmacht. Toch waren het juist Spaanse, unionistische media die Orriols een podium gaven. Dat is minder onlogisch dan het lijkt: ze is een splijtzwam binnen de Catalaanse onafhankelijkheidsbeweging.