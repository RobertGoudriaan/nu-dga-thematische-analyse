Tijdrebel en smaakmaker Filosofie van de liefde

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
12 oktober 2023
We kunnen de liefde verklaren noch behouden, rest ons haar te verbeelden. Hoe hedendaagse kunstenaars dat doen, is te zien opKISS MY SOUL.
Over de liefde kun je heel lang nadenken,maar er is weinig kans dat je haar ooit zult doorgronden. Daar is ze te grillig en te onberekenbaar voor. De liefde raakt aan een laag in onze ziel waar logica en redelijke argumenten er niet meer toe doen. We worden meegesleurd in een stroom van verlangens, driften, herinneringen en emoties, waarbij ons verstand er het zwijgen toe doet. Ons hart kan niet denken, en dat is misschien maar goed ook, schreef Fernando Pessoa, want het zou meteen ophouden met kloppen.
De liefde blijft voor filosofen dus een uitdaging. Van Plato tot Julia Kristeva is geprobeerd de liefde in filosofische termen te vatten, maar veel overeenstemming is er nog niet gekomen. In Plato'sSymposiumwordt de liefde als een levenskracht gezien die de mens naast 'deugdzaam' ook 'heel' kan maken. Sinds we als straf voor onze hoogmoed door Zeus in tweeën werden gesplitst, zoeken we wanhopig naar onze ontbrekende wederhelft. Maar Socrates hecht in dezelfde tekst meer waarde aan de visie van Diotima, de enige vrouwelijke denker, die zelf helaas niet bij het banket mag aanschuiven. Socrates memoreert haar woorden dat Eros zowel het kind van de armoede is, zijn moeder Penia, als van de rijkdom, zijn vader Poros, en daarom altijd zoekend en zwervend zal blijven. We kunnen de rijkdom van de liefde weliswaar kortstondig ervaren, maar behouden kunnen we haar niet.
We kunnen de liefde verklaren noch behouden, en daarom willen we haar maar wat graag verbeelden. De expositieKISS MY SOULtoont het werk van hedendaagse kunstenaars die precies dat hebben gedaan. Bron van inspiratie is het schilderijDe hemelse en aardse liefde(1850) van Ary Scheffer, waarop de liefdesgodin Venus twee gestalten heeft, een naakte, sensuele vrouw die de 'aardse' lust voorstelt en een kuise, gesluierde vrouw die nederig naar de hemel wijst. Ze keren vaak terug in het klassieke, westerse denken over de liefde, zoals de Zwitserse denker Denis de Rougemont inL'amour et l'occidentheeft laten zien. De fysieke, zinnelijke en 'aardse' liefde van Eros en de morele, verheven en 'hemelse' liefde van Agape, die binnen de christelijke traditie de voorkeur kreeg.
Op de tentoonstelling wordt deze tegenstelling tussen aards en hemels, Eros en Agape, echter overstegen ten gunste van een rijke, veelkleurige verbeelding van de liefde, die aan al te rigide opdelingen wil ontsnappen. Zo laat Femmy Otten een androgyne, uit hout gesneden liefdesgodin zien, met een penis en een katachtig dier op haar hoofd, die zowel sensueel als ingetogen, sacraal als profaan, sterk als teder is. Haar sculptuur doet aan Etruskische en Afrikaanse verbeeldingen van de liefde en de vruchtbaarheid denken, die naast de tegenstelling tussen man en vrouw en mens en dier ook die tussen westers en niet-westers wil overstijgen. De kunstenares, van wie eerder dit jaar in Schiedam de solotentoonstellingOnce We Were Onete zien was, wellicht een knipoog naar Plato, lijkt de tijd van voor we in tweeën gescheiden en in opposities tegenover elkaar geplaatst werden in herinnering te roepen. Een tijd die ouder is dan de onze, maar jonger lijkt.
Meerdere werken op de tentoonstellingdeden me denken aan vrouwelijke filosofen als Lou Salomé en Julia Kristeva, voor wie de liefde zich in een andere tijd en constellatie dan de door de kloktijd en economie geregeerde wereld ophoudt. De liefde als een tijdrebel, die de klok negeert en de eeuwigheid in een langgerekt momentum van overgave zoekt.'It's no crime to tickle time',zoals de Iraanse kunstenaar Navid Nuur op een spiegelende, glazen sculptuur schrijft. De liefde wil de teugels laten vieren, de wijzers van de klok 'kietelen' en je een andere tijd doen ervaren.
MetAs We Become Onelijkt ook Nuur aan Plato te refereren, maar de letters op het glas zijn verdubbeld, spiegelen een veelheid aan mogelijkheden en reflecteren een mozaïek van gestalten, die juist aan de pluraliteit en polyfonie van de liefde recht willen doen. Als we 'een worden', worden we juist velen, lijkt hij te willen suggereren.
Salomé beschrijft de liefde als een verlangen naar de verloren kindertijd, toen we nog ongescheiden van anderen opgingen in het spel van onze verbeelding, in het 'nu' leefden en ons nog van weinig tegenstellingen bewust waren. Ze noemt Eros een 'thuiskomen in ons zelf, na alle gescheiden en eenzame bezigheden van het leven'. In de liefdesroes worden de grenzen van ons 'ik' doorbroken, zodat we een glimp van ons vroegere, sensitieve en polyseksuele zelf kunnen opvangen. 'We krijgen in de liefde ons vroegere zelf terug geschonken', schrijft ze, 'die tweede kant van ons wezen, die doorgaans verkommerd of onderdrukt is.'
De filosofe en psychoanalytica Julia Kristeva heeft inHistoires d'amourook over de extatische kracht van de liefde geschreven. Eros laat de scherpe ego-grenzen vervagen en in die zin een tijdelijke 'dood' sterven, maar ook, en juist daarom, een ander of anders worden. Eros en Thanatos, de goden van de liefde en de dood, lopen in haar werk hand in hand. 'De liefde is een doding die me laat worden', schrijft Kristeva.'Amor - a mort.'We zouden volgens de Bulgaarse filosofe een 'polyfonie aan liefdescodes' moeten verkennen, voorbij de binaire opposities, om de creatieve kracht van de liefde te kunnen ervaren.
Extase genoeg opKISS MY SOUL.Van de veelkleurige vulva's van Hadassah Emmerich en deClit Rockervan Melanie Bonajo, een uitnodigende, zacht stoffen schommelstoel in de vorm van een gezwollen clitoris - neemt u toch plaats - tot de uitbundige wandschildering van Lily van der Stokker, een rorschach-achtige verbeelding van de erotische extase in een zinderend fluoride roze. Het is een viering van de liefde die meer wil dan monomanie of patriarchale verordeningen en aan een erotische pluraliteit, laten we het eenpluralovenoemen, gestand wil doen.
Maar het is, uiteraard,niet alles lust en genot wat er blinkt op deze expositie. De liefde wordt ook bevraagd en van kritische kanttekeningen voorzien. De onzekerheden, angsten en twijfels komen evengoed aan bod, net als de teloorgang van de liefde in een huwelijk waar de echtgenoten elkaar al lang de rug hebben toegekeerd. Want hoe de liefde te leven in een langdurige relatie? Een vraag waar we ons sinds de oudheid het hoofd over breken, maar die volgens Diotima even onzinnig als onmogelijk is. Want Eros zal altijd een zwerver blijven, een armlastige, een zoekende, het is de erfenis van zijn moeder Penia.
Volgens Lou Salomé heeft de liefde alleen kans van slagen als het de geliefden lukt 'vreemd te blijven aan elkaar' en ze de ander 'een eigen eenzaamheid en een eigen vrijheid gunnen'. Geen symbiose dus, geen tweekoppig monster dat alles samen wil doen en met één mond wil spreken, want zo'n stel krijgt het al gauw benauwd in zijn 'krappe behuizing'.
Natasja Kensmil verbeeldt die benauwenis op indrukwekkende wijze in haarHuwelijksportretvan het echtpaar De Witt. Haar dreigende, beklemmende portret van het zeventiende-eeuwse echtpaar Johan de Witt en Wendela Bickers bevraagt niet alleen de seksestereotype rolpatronen van dit verstandshuwelijk, maar ook de duistere geschiedenis van kolonisatie en slavernij, die er gelijke tred mee hield.
De liefde laat ons, als het goed is, de wereld opnieuw proeven, meende Salomé. Het is het 'medium waardoor het leven tot ons spreekt', zodat we opnieuw de rijke kleurschakeringen van alles wat bestaat leren zien en de wereld niet langer grauw, koud of vijandig is. Iets dergelijks zou ook over deze expositie gezegd kunnen worden. Een bezoek aanKISS MY SOULkan zomaar de wereld anders doen 'smaken'.
De liefde als een tijdrebel, die de klok negeert en de eeuwigheid in de overgave zoekt