De verkeerde tijd Technologica Marcel Möring

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
29 februari 2024
Kan de kapper ook door kunstmatige intelligentie worden vervangen? En zo ja, weet die dan wel raad met twee kruinen?
Ik wijt het aan de belabberde staat van het openbaar vervoer in 1969 dat ik overal altijd te vroeg ben.
Destijds woonde ik bij kennissen van mijn ouders in Zuidlaren. We zouden naar Assen verhuizen, maar voor het zover was begon mijn school en werd ik voor een aantal maanden commensaal, kostganger, logé. Ik ging naar school in Assen en dat betekende een lange tocht met zeer gebrekkige busverbindingen. Als ik iets later uit de les kwam, moest ik een uur wachten op de volgende bus, op bepaalde dagen zelfs twee uur.
Die tijd bracht ik wachtend door bij de halte aan de Groningerstraat, een plek waar niets gebeurde, niets bezienswaardig was en niemand graag leek te komen. De tijd ging daar langzamer voorbij dan elders in de wereld. Ik zat in de vensterbank van wat ooit een groentezaak was geweest, hing tegen een lantarenpaal en wachtte en wachtte en wachtte. Ik heb nog altijd een hekel aan de Groningerstraat. Ik heb er wel, dat moet ik toegeven, geleerd om mij niet te vervelen door te fantaseren en te dagdromen. Misschien ben ik wel schrijver geworden door het slechte openbaar vervoer in de jaren zestig.
Tegenwoordig ben ik overal te vroeg, bang om de denkbeeldige bus naar Vries te missen en twee stroperige uren door te brengen in een even denkbeeldige Groningerstraat. Digitale agenda's in mijn telefoon, iPad en computer helpen niet. Ik ga hardnekkig af op een biologische klok die even hardnekkig de verkeerde tijd aangeeft. Alleen al de afgelopen maand was ik een week te vroeg bij de huisarts, twee dagen te vroeg bij het ziekenhuis (nee, niets aan de hand), een uur te vroeg bij de kapper.
De kapper zit in Gorredijk en noemt zichzelf 'Titans of hair'. Beter kun je het dus niet krijgen. Maar voor ik onder de schaar ging moest ik, nadat bleek dat ik te vroeg was, een uur stukslaan. Gorredijk is een aardige plaats, maar als je een uur hebt rondgewandeld (natuurlijk in de regen) heb je alles drie keer gezien. Uiteindelijk stond ik langs de Nije Feart te kijken naar iets dat er niet meer was: de joodse school waar Salomon Abraham van Arend, mijn betovergrootvader, van 1855 tot 1873 godsdienstonderwijzer en voorzanger was. Er werden drie dochters geboren, van wie er een jong stierf, een ander haar hele leven in Gorredijk bleef wonen en de derde uiteindelijk naar Den Haag verhuisde, waar ook haar ouders hun laatste levensjaren doorbrachten.
Friese joden zijn een geval apart. Als de burgerlijke stand wordt ingevoerd kiezen veel van hen voor Fries klinkende achternamen. Levi wordt Leefsma, Woudstra, De Vries. Ze spreken Fries en sommigen gaan gekleed in Friese klederdracht. De Friese identiteit is een sterke. Ik woon hier nu een half jaar en inmiddels is het moment aangebroken waarop mensen uit pure vertrouwelijkheid halverwege een gesprek overschakelen op Fries.
Een uur later bij de kapper. De spiegel is rond en bijna manshoog en terwijl ik, ontdaan van bril en hoortoestellen, naar mijn vage evenbeeld staar en alles om mij heen stil wordt, vraag ik me af of de kapper door AI kan worden vervangen. Ik ben ervan overtuigd dat pogingen in die richting al worden ondernomen. Nu de geest uit de fles is zal men AI op alles loslaten, van kunst tot verkeer, van de medische sector tot de kapper. In dat laatste geval kan ook het verplichte praatje door kunstmatige intelligentie worden overgenomen. De parameters zijn immers beperkt. 'Nog op vakantie geweest?' 'Het lijkt er niet op dat we sneeuw krijgen.' Met zorgvuldig opgeslagen gegevens uit vorige gesprekken kan zelfs worden geïnformeerd naar het verloop van de scheiding, de dood van oma en of de hond al jongen heeft.
Het is triest en onontkoombaar. Zoals alles. 'Lastig, die twee kruinen', zegt de kapster, een jonge vrouw met het soort glimlach dat je meer mensen toewenst. De wereld zou er een stuk vriendelijker van worden.
Twee kruinen. Ik moet ineens denken aan de schoolarts, pakweg 1966, die mij kritisch had opgenomen en toen dicteerde dat ik dringend steunzolen moest hebben. Met mijn moeder naar een revalidatiecentrum in Enschede waar mijn voeten in het gips gingen. Een paar weken later waren de steunzolen, die mij moesten bewaren voor een leven als voorthompelende zielepoot, eindelijk klaar. Ze werden in mijn schoenen gelegd en aan de arm van mijn moeder strompelde ik naar buiten, tot we bij de auto waren en ik in een vlaag van blinde woede mijn schoenen uitschopte, de steunzolen wegwierp en schreeuwde: 'Een bril, doof en dan ook nog steunzolen!'
Ik heb geen idee waar mijn moeder die steunzolen heeft gelaten, maar ik heb ze nooit meer hoeven dragen en tijdens de keuring voor militaire dienst werden mijn voeten prima in staat bevonden om het vaderland te dienen. Mijn oren niet, waardoor ik ontkwam aan de onvermijdelijke conflicten die ik verwachtte, want het botert niet tussen mij en autoriteit.
Een bril, doof, steunzolen en twee kruinen. Als er een moment aanbreekt waarop we kunstmatige intelligentie laten oordelen over de levensvatbaarheid, of op zijn minst, kans van slagen van pasgeborenen weet ik niet of ik door de selectie zou komen. Het probleem van computerprogramma's is immers dat ze aan de hand van logische processen toewerken naar een logische uitkomst. Dan krijg je toeslagenaffaires en ander leed, en te weinig eindeloos wachten bij de bushalte aan de Groningerstraat.
Als AI oordeelde over kans van slagen weet ik niet of ik door de selectie zou komen