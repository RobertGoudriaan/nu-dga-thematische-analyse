Het waterbedrijf van Rio repareert niet

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
18 januari 2024
Rio de Janeiro- 'Logica in Brazilië is een zeepje', zei de beroemde schrijver Luís Verissimo ooit. 'Zodra je het pakken wil glibbert het weg.'
De oude man staart naar zijn handen. Ze trillen zo hevig dat het niet lukt zijn telefoon in te toetsen. Tegen de buitenmuur van mijn huis ligt zijn verkreukelde brommer. Ik bel de ambulance. Schaafwonden op zijn magere armen en benen. Een snee op zijn voorhoofd waaruit veel bloed stroomt. Een dag later ligt opnieuw en verfrommelde motor met zijn berijder tegen mijn muur. Alweer! In het blauwe zwaailicht van de ambulance glinstert de 'dader': een diep gat voor mijn deur waaruit water gulpt.
Al weken smeek ik het waterbedrijf de kapotte waterleiding in mijn straat te maken. Maar niets. Ik vraag de ambulancebroeders die de gewonde vrouw afvoeren: 'Kunnen jullie het waterbedrijf niet onder druk zeten?' Ze halen hun schouders op. 'Infelizmente', ongelukkigerwijs, zeggen ze. 'Dat is niet aan ons.' Het water van Rio is vorig jaar immers geprivatiseerd. 'Laat op z'n minst jullie plastic pylonnen staan om het verkeer te waarschuwen!' roep ik de broeders na. 'Infelizmente. Dat mogen we niet.' En weg zijn ze. Tot het volgende slachtoffer.
Zes weken later is het gulpen een rivier geworden. De ombudsman van het waterbedrijf zegt dat mijn straat 'risicogebied' is. Dáárom komen ze niet. Nog diezelfde dag staat er een auto van het waterbedrijf voor de deur. Dus toch! 'Infelizmente', zegt de chef d'équipe. 'Ik kom voor een pijpbreuk in het huis van de buren.'
Maar ként hij niet iemand? Want zo werkt het hier toch? 'Jazeker', antwoordt de chef. Vriendelijk filmt hij de ravage en belt zijn baas. 'Hallo, hoe gaat het? Met je vrouw? Je kinderen? Mooooi.' Dan, eindelijk: 'Luister, ik weet dat je het druk hebt. Maar ik sta hier metdonaMarjon...' Ik kon hem wel zoenen.
Nog steeds gebeurde er niks. 'Bel de gemeente', adviseerde een buurman. De gemeente belooft binnen zeven dagen de straat te repareren. 'Maar dat heeft geen zin als de waterleiding ónder de straat niet gemaakt is', werp ik tegen. 'Tja, daarvoor moet u bij het waterbedrijf zijn.' Zes keer leg ik het uit, zes keer hetzelfde antwoord: 'Wij asfalteren.'
Dus leef ik nu met een waterpark voor de deur. Mensen baden hun hond. Kinderen spetteren vrolijk. Terwijl de een na de andere motorfiets tuimelt, probeer ik nog steeds het zeepje te grijpen.