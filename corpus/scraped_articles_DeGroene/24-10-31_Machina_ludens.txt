Machina ludens

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
31 oktober 2024
Richard Powers maakte met zijn vorige succesromans klimaat tot een significant thema in de Amerikaanse literatuur. Nu buigt hij zich in zijn 'clifi'-romanVrij spelover AI en onze oceanen.
Bij Richard Powersstaat er wat op het spel. Hij is het soort schrijver dat zich graag buigt over de grote thema's van onze tijd. In zijn twee vorige romans was dat thema, ruw gezegd, de verstoorde verhouding tussen mens en natuur.Tot in de hemel(2017, bekroond met de Pulitzer) was een caleidoscopische vertelling over negen personages die allemaal een bijzondere band hebben met bomen. Door hun ogen leren we eiken/ moerbeien/sequoia's/kastanjes/vijgen te zien als intelligente organismes, soms wel eeuwenoud, die onderling communiceren via wortelnetwerken in de bodem. Na het lezen nam ik me voor om mijn botanische kennis bij te spijkeren.
Verwilderd,uit 2021, ging over een astrobioloog die na het overlijden van zijn vrouw alleen achterblijft met een autistisch kind dat maar niet kan begrijpen hoe mensen zo wreed kunnen omspringen met de rest van de natuur. De rouw om zijn moeder is verknoopt met de rouw om het uitsterven van dieren. Pas na een experimentele therapie kan het kind zijn verdriet en woede omzetten in actie. Na het lezen had ik zin om een snelweg te blokkeren.
Allebei zijn het voorbeelden van wat 'clifi' is gaan heten: fictie over klimaatverandering. Dat genre zou een remedie zijn tegen de crisis van de verbeeldingskracht waarmee we kampen als het gaat over de ecologische catastrofe. Wie de krant leest weet wel dat de zeespiegel stijgt, dat delen van de planeet onbewoonbaar worden en er een hongersnood dreigt door misoogsten, maar wat het werkelijk betekent om te leven op zo'n oververhitte planeet gaat ons voorstellingsvermogen te boven. Schrijvers kunnen daarbij helpen, is het idee, dat is wat zij doen: het onvoorstelbare invoelbaar maken.
Laat ik maar direct bekennen dat ik gemengde gevoelens heb over clifi. Het gevaar is dat de stijl, de personages of het plot ondergeschikt raken aan de missie. De schrijver wil doen waar de nieuwsberichten of wetenschappelijke rapporten kennelijk niet in slagen: mensen wakker schudden. Dat gaat al snel ten koste van de ambiguïteit. WaarTot in de hemeleen knap geconstrueerd verhaal was dat vooral verwondering opwekte, leekVerwilderdbij vlagen op een pamflet in romanvorm. Het was allemaal weinig subtiel.
Vrij spelbevat opnieuw alle ingrediënten voor geëngageerde fictie: kolonialisme, kunstmatige intelligentie, klimaatverandering, verdwijnende diersoorten. Misschien geen zuivere clifi deze keer, maar toch zeker een verhaal met een moraal. Richard Powers wil een einde maken aan ons menselijk exceptionalisme, stond in de inleiding bij een interview metThe New Yorker. Goed, de missie is duidelijk, maar levert het een goede roman op?
Het korte antwoord is: ja. OokVrij spelis niet altijd even verfijnd en heeft een wat flauwe plottwist, maar die gebreken worden meer dan goedgemaakt door het rijke levensverhaal van de personages en hun onderlinge verhoudingen. Natuurlijk, het gaat over AI, en alle vragen waarmee slimme computers ons confronteren, en over het lot van de oceaan, een onpeilbare bron van fascinatie, maar wat werkelijk blijft boeien zijn de mensen op de kust.
Een van de vertellers is Todd Keane, een dementerende techtycoon die een fortuin heeft gemaakt met het platform Playground en nu terugblikt op zijn leven. Hij herinnert zich hoe hij als kind gefascineerd raakte door de boeken van Evelyne Beaulieu, een betoverende duikster die de wondere wereld van de diepzee voor de mensen ontsloot. Hij is vastberaden haar voorbeeld te volgen, totdat hij geobsedeerd raakt door een stuk speelgoed met flikkerende lichten en muziektonen. Hij schroeft het apparaat uit elkaar en vindt een printplaatje. Nog voor het internettijdperk is aangebroken heeft Todd zich ontwikkeld tot een begenadigd programmeur.
In zijn herinneringen gaat het veel over zijn jeugdvriend Rafi Young, een hoogbegaafde jongen uit het arme deel van Chicago en met een gewelddadige vader die hem inpepert dat kennis de sleutel is om de witten de baas te worden. In veel opzichten zijn de twee tegenpolen. Niet alleen komt Rafi uit een ander milieu dan Todd (zoon van een beurshandelaar), hij is ook niet geïnteresseerd in coderen, maar in poëzie en gruwelt van het idee dat de computers menselijke creativiteit ooit overbodig zouden maken.
Wat hen samenbrengt is een gedeelde liefde voor het spel, eerst schaken en daarna go, 'zoveel ouder, groter, moeilijker, subtieler en complexer, dan het toch al oneindige en onmogelijk onder de knie te krijgen schaakspel'. Wanneer Deep Blue in 1997 grootmeester Garry Kasparov verslaat, houdt Rafi zich vast aan de gedachte dat go zo ingenieus is dat het ondenkbaar is dat een computer de mens daarin ooit zal verslaan.
Zelfs techoptimist Todd verwacht dat het nog eeuwen zal duren voordat computers dat intelligentieniveau weten te bereiken. Totdat hij nog geen twintig jaar later ziet hoe DeepMind de beste go-speler ter wereld verslaat. 'Terwijl ik in mijn penthouse in San José nog de nasleep van zet 37 probeerde te verwerken, voelde ik hoe er iets was verschoven in de hele wedstrijd van het leven. Elke menselijke onderneming stond op het punt te worden verbeterd, of we nu klaar waren voor die verbetering of niet. Een nieuw soort wezen kroop uit zijn rondtollende ei.'
Het geheim achter het indrukwekkende leervermogen van kunstmatige intelligentie? Spelen. De computer had meer dan honderdduizend go-potjes bestudeerd en vervolgens tientallen miljoenen keren tegen zichzelf gespeeld. Waar stervelingen Rafi en Todd jaren en jaren moeten oefenen om het spel langzaamaan meester te worden, is dit voor AI een kwestie van dagen. Zo stoot de machineHomo ludensvan de troon.
Voor Todd is het vooral opwindend. Hij ziet het als een onderdeel van de evolutie, de technologische vooruitgang laat zich niet stoppen. Na de industriële revolutie van het stoomtijdperk volgde de technologische revolutie van het elektriciteitstijdperk en na de uitvinding van het internet is de opkomst van kunstmatige intelligentie simpelweg de volgende fase, met als ultieme stip op de horizon de overwinning op de dood, iets waar niet alleen de singulariteitsdenkers in Silicon Valley, maar ook Rafi stiekem weleens over droomt.
De geschiedenis van de vriendschap tussen Todd en Rafi wordt afgewisseld met een verhaal vanaf Makatea, een eilandje in de Grote Oceaan waar alle grote ontwikkelingen samen lijken te komen. Makatea kent een lange geschiedenis van kolonialisme, van de Fransen die het eiland in 1896 inlijfden, tot aan de buitenlandse joint venture die de grond openbrak om fosfaat te mijnen. Inmiddels is de tijd dat Makatea werd gebruikt als wingewest voorbij, wat betekent dat de meestepopa'a(witte mensen) en Aziatische gastarbeiders zijn verdwenen, maar met hen ook de economische bedrijvigheid. Van de duizenden inwoners die het eiland ooit telde zijn er nog 82 over en een van hen is Rafi, die Chicago achter zich heeft gelaten en nu samen met zijn vrouw en twee plaatselijke adoptiekinderen is neergestreken op Makatea, waar hij werkt als onderwijsassistent op de enige overgebleven basisschool.
Een andere aanwezige op Makatea is de jeugdheld van Todd: de inmiddels hoogbejaarde oceanograaf Evelyne Beaulieu, die zich nog altijd meer op haar plek voelt onder de golven dan op het vasteland. Haar vader was een van de uitvinders van de ijzeren long en als meisje werd ze door hem met een prototype in het diepe gegooid. 'En met die ademteug zoog ze haar hele toekomstige leven naar binnen. Een wonder: haar longen vulden zich niet met vloeistof. Gevangen onder vier meter water ademde ze. Ze had kieuwen ontwikkeld. Ze was veranderd in een vis, een aal, een octopus - een of ander zeebeest dat nooit enig idee had gehad van water.'
Powers weet hoe hij zijn personages inzet. Er is de tegenstelling tussen de techneut en de romanticus. De hoogbejaarde oceanograaf die met mengeling van verdriet en woede toeziet hoe het onderwaterleven tijdens haar leven is verschraald, dient als ons ecologische geweten. Een referendum dwingt de eilandbewoners te kiezen tussen de moderniteit of de inheemse tradities. Je hoeft niet tussen de regels te zoeken om te achterhalen wat Richard Powers allemaal wil aanroeren.
Het is Powers wel vaker verweten dat hij te cerebraal zou zijn, meer zou schrijven met het hoofd dan vanuit het hart en zijn critici zien die stelling metVrij spelongetwijfeld bevestigd. Maar het knappe is dat Powers de valkuilen van clifi goeddeels weet te vermijden. Zo heeft Todd - een puissant rijke libertarische techgoeroe - alles in zich om een karikatuur te worden en bij een minder goede schrijver was hij dat waarschijnlijk ook geworden. Niet in dit boek. Het is te merken dat Powers zelf ooit werkte als programmeur en dat hij een tijd in de buurt woonde van Silicon Valley waar hij bij transhumanisten en techfuturisten over de vloer kwam. Hij schildert Todd niet af als een megalomane miljardair, maar als een ontdekkingsreiziger die doorslaat in zijn spelvreugde.
Nergens wordtVrij speleen eenduidige waarschuwing over de gevaren van kunstmatige intelligentie, nergens mondt het uit in een platte dystopie. De roman biedt geen antwoorden, maar roept vooral vragen op. Zoals: wat blijft er over van het leven op het land, nu de wereldzee ontregeld raakt? Waar eindigt de evolutie van kunstmatige intelligentie? Moeten we technologie omarmen om te overleven, of juist op de rem trappen om onze ondergang te voorkomen? En: wanneer is het spel voor mensen uit?
Shawn Poynter / The New York Times / ANP | Dat Richard Powers de valkuilen van clifi in zijn roman goeddeels weet te vermijden is knap