Haar doortocht op aarde Toneel De jaren

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
10 november 2022
Een leven lang is Annie Ernaux bezig greep te krijgen op de tijd die door haar heen is gegaan, op de wereld die ze door te leven in zich heeft opgenomen. De toneelversie van haar romanDe jarenstelt in geen enkel opzicht teleur.
'Ik heb dit nog nooit ergensgelezen', dacht regisseur Eline Arbo toen ze vorig jaar met kerstDe jarenvan Annie Ernaux cadeau kreeg, vertelde ze in een interview. 'Nog nooit.' Iets minder dan een jaar later is haar toneelbewerking in het theater te zien en grappig genoeg dacht ik, gezeten op het puntje van mijn stoel: ik heb dit nog nooit ergens gezien.
Wat vreemd is, want waarover Ernaux schrijft is van een spectaculaire herkenbaarheid. Tegelijkertijd schuilt in dat spectaculaire het vernieuwende. Geen misère, geen verkleinwoordjes, geen dikdoenerij. In plaats daarvan: de heroïsche lust en last van het vrouwenbestaan door de jaren heen, ingebed in het wereldtoneel. Ja, de Muur valt in Berlijn, en de Hutu en de Tutsi slachten elkaar af, maar ook staat een meisje op knappen, verlangend naar de liefde, op zoek naar vervulling en iets wat groter is dan zij.
Ook opmerkelijk: op 83-jarige leeftijd valt Annie Ernaux eindelijk samen met haar tijd, als je de Nobelprijs voor literatuur die ze vorige maand kreeg als graadmeter neemt voor de mate van erkenning die haar nu ten deel valt. De ontvangst van haar werk kent een nogal grillig verloop, zij het dat ze in haar thuisland Frankrijk altijd wel al erkend werd als een groot schrijfster. Het is meer dat haar precieuze werk, eerder novellen dan romans, voor een niet-Franse lezer aanvankelijk misschien net even te fijnzinnig dan wel te vrouwelijk aanvoelde.
De literaire miniaturen die ze sinds midden jaren zeventig afscheidde, telkens concentrerend op een duidelijk omschreven levensfase met bijbehorend drama, kun je achteraf beschouwen als het voorwerk voor de grotere romanDe jaren. De toon is alleen anders, de maatschappelijke inbedding is nadrukkelijker, wat iets zegt over de niet-aflatende zoektocht van Ernaux naar de beste vorm en het juiste perspectief omla condition fémininete kunnen vangen.De jaren, verschenen in 2008, werd het boek dat haar internationale doorbraak betekende.
Eline Arbo heeft al eerder bewezen goed uit de voeten te kunnen met het werk van literaire auteurs, zoals Édouard Louis - overigens een zelfverklaard discipel van Ernaux - van wie ze de gelauwerde voorstellingWeg met Eddy Bellegueulemaakte, en Michael Cunningham, wiensThe Hours,geïnspireerd doorMrs Dallowayvan Virginia Woolf, ze vorig jaar voor het Ita bewerkte en regisseerde. Anders dan Ivo van Hove zoekt Arbo het theatrale niet in het overdadige en zware, wat z'n meeslepende uitwerking bijna niet lijkt te kunnen missen, maar in het springerige en speelse. Ze schrikt er niet voor terug haar acteurs te laten rennen, dansen, musiceren en zingen. De manier waarop inDe urenMarieke Heebink als Mrs Dalloway die zelf net haar bloemen heeft gekocht als een dolle rondjes rent met een gemaltraiteerde ruiker voor zich uit gestoken, zal ik niet gauw vergeten. Dankzij inventieve decorverschuivingen is de wereld die Arbo optrekt ook met recht weer eenschouwtoneel.
Maar hoe De jaren levenin te blazen? De atypische roman staat weliswaar bol van drama, maar is - zeker ook vergeleken met het andere werk van Ernaux - tamelijk uitgebeend geschreven, soms in een reportage-achtige stijl en dan weer heel fragmentarisch. Het is de mengvorm van autobiografie, sociologie en geschiedenis die de lezer hard laat werken, ook omdat de schrijfster het ik-perspectief loslaat. In plaats daarvan zwenkt ze van 'wij' naar 'men', van 'je' naar 'de mensen'. De hyperindividuele recapitulatie van een leven geeft ze universele geldigheid door die telkens te plaatsen in het licht van de tijd. Er bestaan geen triviale levensfeiten, lijkt ze hiermee te willen zeggen, geen persoonlijke wissewasjes; het kleine en het grote bestaan niet zonder elkaar.
De openingsscène in Arbo's bewerking knalt erin en zet de toon: vijf actrices dicht tegen elkaar aan staand als vormen ze één lichaam. Als uit één keel klinken om de beurt hun stemmen, krachtig en weemoedig, de belichting vergroot hun regels uit als zijn het signalen uit het onderbewuste. Laserstralen zijn het, stroboscopen. 'Alle beelden zullen verdwijnen', begint Hannah Hoekstra. De anderen vallen in, met voorbeelden van die beelden, variërend van een filmaffiche met Simone Signoret tot een foto tentoongesteld in Palais de Tokyo, van honderden verstijfde gezichten vastgelegd vlak voor het vertrek naar de kampen.
Laat de inzet van het stuk duidelijk zijn: in de wetenschap dat er niets is wat blijft, wordt een poging ondernomen de verloren tijd te hervinden. En dus ontrolt zich na die eerste bezwerende zinnen het echte leven, in scènes, foto's, chansons, dansjes. En is het opeens klip en klaar hoe je op toneel iets kunt laten zien en klinken waar een roman qualitate qua het nakijken bij heeft. Ernaux beschrijft van alles tot in detail in haar boek, van reclames tot films, van liedjes tot foto's, aan Arbo de kans om deze soms letterlijk en soms abstract te visualiseren. Ze maakt daarbij inventief gebruik van lakens, toch al leitmotiv in het vrouwenbestaan. Lakens raken bebloed en besmeurd, worden uitgehangen om te drogen en strakgespannen om als tafelkleed te dienen of als spandoek, en vormen dan weer de achterwand om het beeld stil te kunnen zetten als wordt er een foto genomen.
De foto's, telkens duidelijk gedateerd en neergezet als een soort tableau vivant, markeren de verschillende fases van het vrouwenleven, van kindertijd tot adolescentie, van vruchtbaarheid tot ouder worden. Aan de vijf actrices om de beurt de uitdaging die halteplaatsen tot in alle hoeken van het toneel te laten zien, en wat een genot is het om dat voor je ogen te zien gebeuren. Voor een deel kende ik de actrices uit eerdere producties, maar niet eerder zag ik ze zo soeverein (Nettie Blanken) en wellustig (Tamar van den Dop). Wie iknieteerder zag, is June Yanez - zij 'doet' de jonge Annie, en is in haar lenige motoriek en fascinerende mimiek een revelatie. Opgroeiend in de oorlogsjaren verbeeldt zij de weerspannigheid op en top, ze kan niet wachten om naar Parijs te kunnen gaan, het veilige nest te verlaten.
En daar gaat ze, zomer 1958,een merrieveulen uit de omheining gebroken, overtuigd van haar intelligentie en kracht, voor het eerst alleen en vrij, met een razend verlangen om de liefde te bedrijven. Aan Hannah Hoekstra, met strakke pony en dito schoolmeisjesdracht, de eer om de totale desillusie te verbeelden van het meisje dat zich laat onderwerpen door de eerste brute mannelijke seksualiteit die zich aandient. Hoekstra alterneert tussen ongeloof, overgave en ontreddering, en presteert het om neuker en geneukte gelijktijdig voor het voetlicht te brengen. Het is lachwekkend, het is aangrijpend.
Mariana Aparicio; wát een actrice is ook zij. Op stevige blokhakken is zij studente Annie die onverhoeds zwanger raakt van een passant en een abortus ondergaat. De manier waarop ze die oproept, door simpelweg te vertellen, en te kronkelen op tafel in een allengs groter wordende plas met bloed, is vreemd genoeg van een grote schoonheid. In haar zwarte ensemble dat zich net zo makkelijk tot een mini-jurk laat omtoveren - sowieso, wat iedereen aanheeft! - zeilt ze driftig het huwelijksleven en het moederschap in. Nu blijkt het laken dat haar wordt toegeworpen zich zomaar te kunnen transformeren tot een baby die gewiegd en gekoesterd moet worden. Aparacio is onweerstaanbaar geestig, zoals ze zich ongerust in gesprek met andere moeders afvraagt of ze nu definitief eenpetite bourgeoiseis geworden die het recept voor vleesfondue uit deElleknipt, en het volgende moment onhandelbare kinderen aan tafel probeert te houden, wanhopig rokend, zich afvragend of ze in een ander leven gelukkiger zou zijn.
Als gezegd, Tamar van den Dop, wellustig en op een andere manier kronkelend. Zij is de getrouwde vrouw die zich uit het korset bevrijdt, en ontdekt waartoe ze in staat kan zijn. Zoals ze een stoel berijdt, af en toe in toom gehouden door Aparicio op haar hakken, is een staaltje van zeldzame beheerste slapstick.
Een leven lang is Ernaux bezig greep te krijgen op het tijdsbestek dat haar doortocht op aarde beslaat, op de tijd die door haar heen is gegaan, op de wereld die ze gewoon door te leven in zich heeft opgenomen. In Arbo heeft ze haar vertolker gevonden, zo krachtig en inventief ook hoe zij de grote greep naast het kleine detail zet, haar actrices tot ingetogen en dan weer luidkeels spelen en zingen aanzet. Zelden zie je acteurs individueel excelleren én razendsnel andere gedaantes aannemen voor een samenspel dat van het toneel spat. Het buitengewone slotakkoord is voor rekening van Nettie Blanken en Hannah Hoekstra die een niet voor de hand liggend maar voorstelbaar liefdespaar vormen. Het is wonderbaarlijk, hoe een stuk tegelijkertijd ontroerend en grandioos kan zijn.
Fred Debrock | Vlnr: June Yanez, Tamar van den Dop, Hannah Hoekstra en Mariana Aparicio in De jaren, regie Eline Arbo