Verbeter de wereld, spreek Esperanto Een taal voor iedereen en overal

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
21 december 2023
Een taal zonder eigenaar, die iedereen wereldwijd kon leren, dat stond de bedenker van het Esperanto voor ogen. Na een kansrijke start bleef de doorbraak uit. Maar nu lijkt er sprake van een herontdekking.
In het Amsterdamse kraakcaféJoe's Garage is op woensdagavond de voertaal Esperanto. Federico Gobbo, de enige (bijzonder) hoogleraar Esperanto ter wereld, houdt hier eens in de twee weken zijn workshop voor gevorderden én beginners. Acht deelnemers zitten aan een ronde tafel. Een pot kruidenthee staat in het midden.
'Saluton',draagt Gobbo voor uit zijn eigen lesboekAmikaro(Vriendenkring),'mia nomo estas Petro kaj mi estas Italo. Mi estas komencanto, mi ne parolas bone Esperanton.'De vijf leerlingen herhalen hardop de zin, die goed te begrijpen is door verschillende talen te combineren. ('Gegroet! Mijn naam is Pedro en ik ben Italiaans. Ik ben een beginner, ik spreek het Esperanto niet goed.')
Collectief wordt in het eerste uur een hoofdstuk doorgenomen. Soms stopt Gobbo - kort baardje, vriendelijke lach, kalend en met een rasta-staartje - voor een grammaticaal uitstapje. 'Je kunt onze taal vergelijken met een legobouwwerk', legt hij uit terwijl hij het schema met vervoegingen erbij pakt. 'Elk woord heeft een stam waaraan we verschillende elementen kunnen toevoegen.' Als voorbeeld neemt hijtrink(drankje). Met het toegevoegde-ejois het een bar. Hetzelfde geldt voorlern(leren);lernejois een school is.Disk(schijf) wordt zodiskejo(platenwinkel). 'Esperanto is niet per se makkelijk, wat veel mensen denken', vertelt de hoogleraar. 'Maar het is wel een zeer regelmatige taal.'
De kunstmatige taal overleefde vervolging door Stalin en Hitler, de teleurstelling van wereldoorlogen, de afwijzing door internationale organen en de desinteresse van een groot publiek. Wereldwijd spreken nog steeds naar schatting honderdduizend mensen Esperanto en sinds kort lijkt een opleving plaats te vinden. 'Ik ontmoet veel jongeren van de generatie Z die op een gelijkwaardige manier met mensen in andere landen willen communiceren', zegt hoogleraar Gobbo, die aan de Universiteit van Amsterdam jaarlijks zo'n dertig studenten heeft. 'Ze gaan bijvoorbeeld naar Japan en spreken met elkaar vloeiend Esperanto in plaats van gebrekkig Engels.' Ook op (computer)nerds en taalkundigen heeft de taal tegenwoordig een bijzondere aantrekkingskracht. 'Zij zien de taal als een mooi, regelmatig bouwpakket.'
Esperanto is ontwikkelddoor Lejzer Ludvik Zamenhof (1859-1917). Hij groeide op in een joods gezin in Bialystok, een plaatsje van 16.000 inwoners in het Litouwse deel van het Russische keizerrijk waar Russen, Polen, Litouwers, Duitsers en joden samenwoonden zonder dat ze echt met elkaar konden communiceren.
Zijn vader was atheïst, maar hechtte zo aan de joodse traditie dat hij voorzanger was in de synagoge. Alle leden van het gezin waren meertalig - Russisch, Jiddisch en Hebreeuws - en de jonge Lejzer leerde op het gymnasium Grieks en Latijn.
De verhoudingen tussen de verschillende bevolkingsgroepen in Rusland waren zo slecht, schrijft Marc van Oostendorp inEen wereldtaal: De geschiedenis van het Esperanto, dat Zamenhof op school al tot de conclusie kwam dat er een radicale oplossing moest komen. 'Hij streefde naar een vrijplaats waar verschillen in taal, cultuur en religie er niet toe deden.' Verschillen zouden makkelijker te overbruggen zijn als er een nieuwe taal zou zijn 'zonder eigenaar', die iedereen naast zijn eigen taal zou leren.
Hierbij speelde zijn joodse achtergrond ook zeker een rol. Wilden geassimileerde joden als de familie Zamenhof carrière maken, dan deden ze dit noodgedwongen in hun tweede taal, Pools of Russisch, waarmee ze minder vertrouwd waren. Het Jiddisch werd vaak gezien als een verbasterd Duits. Dit zette hen meteen op achterstand, ook door het toenemende antisemitisme waarmee joden aan het eind van de negentiende eeuw in het Russische rijk werden geconfronteerd.
Later was Zamenhof dan ook aanhanger van een 'joods huis' waar joden van over de hele wereld een veilig heenkomen konden vinden. Dit zou in zijn beleving niet in Israël moeten liggen, want dat was te klein en er woonden al Palestijnen. De lege vlakten van de Midwest in de Verenigde Staten waren in zijn ogen een betere optie. Net als de mormonen zouden de joden er grote stukken land kunnen kopen. De tweede taal zou dan naast het Jiddisch het Esperanto worden en niet het Hebreeuws. Want dat was een 'dode taal' en voor velen trouwens ook 'veel te moeilijk'.
Op de middelbare school experimenteerde de jonge Zamenhof al met zijn wereldtaal met een eenvoudige, zeer regelmatige grammatica. De woorden komen uit Romaanse talen (60 procent), Germaanse talen (30 procent), Slavisch (5 procent) en overige talen als Grieks en Japans (5 procent). De Russische schrijver Lev Tolstoj kon de taal volgens overlevering al na twee uur studie lezen en werd een belangrijk aanhanger.
De taal kent geen moeilijke vervoegingen, geen onregelmatige werkwoorden, geen woordgeslachten, geen vaste woordvolgorde en geen ingewikkelde naamvallen. Bovendien worden alle 28 letters altijd op dezelfde manier uitgesproken. Het is dus een makkelijke spreektaal.
De woordbasis wordt gevormd door de stam die gecombineerd kan worden met andere woorden of met verschillende uitgangen.Varmabetekent bijvoorbeeld warm enmalvarmais koud.Varmegeis dan heet. Eenknabois een jongen, eenknabinoeen meisje enknabinojzijn meisjes. Door de combinatie van woorden kunnen er tal van nieuwe woorden gecreëerd worden en zijn er maar weinig woorden nodig om een gesprek te kunnen voeren.
Kritiek is er ook op Esperanto. Zo is het erg Europees voor de ambitie van een wereldtaal en de basis is seksistisch, omdat de vrouwelijke vorm van een zelfstandig naamwoord altijd een vervoeging is van de mannelijke vorm.Patrobetekent bijvoorbeeld vader enpatrinomoeder, wat letterlijk vrouwelijke vader betekent. Daarnaast stellen natuurlijk velen dat de wereld al een tweede taal heeft: het Engels. Esperantisten zetten daar tegenover dat dat een groot, imperialistisch voordeel geeft aan Engelsen en Amerikanen, voor wie het de eerste taal is.
De zoektocht naar een verbindendewereldtaal is al zo oud als de mensheid.InEuropa en de volmaakte taal(1995) verdiept de Italiaanse schrijver en semioticus Umberto Eco zich in alle pogingen die sinds de toren van Babel zijn ondernomen om de mens weer één taal te bezorgen. Aanvankelijk gaat het om een terugkeer naar de oertaal die Adam en Eva in het Paradijs gesproken zouden hebben. De speurders hadden vaak een voorkeur voor het Hebreeuws en het Chinees, of propageerden hun eigen taal.
Zo verkondigde Jan van Gorp (Goropius Becanus) in 1569 dat het Nederlands al gesproken werd door de zonen van Jafet, die niet bij de bouw van de toren van Babel aanwezig waren. Concurrenten betrokken echter de stelling dat het Duits, Zweeds, Hongaars, Bretons of Pools het zuiverst de oertaal had bewaard. Later, na de Middeleeuwen, kregen de ontwerpers van een nieuwe taal de overhand.
In het boek behandelt Eco projecten als Oiropa Pitschn, Niu Tutonish, Perfect, Simplo en Toito Spike. Ling, Kosmo, Glosa, Volapük, Interlingua, Ido, Latino sine flexione en tal van andere talen die bijna geen van allen bruikbaar zijn in het dagelijkse leven. Omdat bijna niemand anders ze sprak - de taalbouwers vergaten vaak het marketingplan - of omdat ze te mathematisch waren in hun opzet - bijna als een computertaal.
Tot zijn eigen verbazing komt Eco uiteindelijk toch bij een bruikbaar alternatief uit. 'Vroeger dacht ik dat een plantaal geen nut kon hebben', schrijft hij. 'Toen ik het Esperanto wat nader ging bekijken, merkte ik echter dat ik mijn mening moest herzien.' In een interview licht hij het toe. 'Esperanto spreken biedt de mogelijkheid dat er iets onvoorspelbaars gebeurt.' En: 'Esperanto is het minst dogmatisch van alle andere talen.'
Eco was de held van Federico Gobbo toen die studeerde. 'Een wetenschapper die Esperanto ontdekt had. Dat kon niet mooier.' Maar, zegt de bijzonder hoogleraar Interlinguïstiek en Esperanto zonder ironie in zijn kamer op de zesde verdieping van het Amsterdamse P.C. Hoofthuis: 'Mijn ontmoeting met Eco is een van de grootste teleurstellingen in mijn leven.' Na afloop van een lezing van Eco op het Casa della Cultura in Milaan stapte Gobbo op hem af en begroette hem in het Esperanto. 'Hij keek me doodsbang aan', vertelt Gobbo, 'en spurtte meteen naar de buitendeur.' Pas veel later hoorde hij dat Eco in die tijd voor een aanslag op zijn leven vreesde. Het voorval weerhield Gobbo er niet van om naast computerwetenschappen ook taalkunde en Esperanto te studeren.
Net als Zamenhof komt Gobbo uit een meertalig gezin. Zijn moeder groeide Duitstalig op in Bozen (in het Italiaans Bolzano). Toen ze op haar achttiende zwanger van een Italiaanse man terugkeerde uit haar universiteitsstad, werd ze meteen verbannen uit haar adellijke familie. Pas tien jaar later werd ze weer in genade aangenomen. 'Op familiefeesten kon echter niemand echt met elkaar praten', herinnert Gobbo zich. 'Er waren niet alleen Duits- en Italiaanstaligen, maar mijn ooms uit Amerika spraken Engels en Frans.' Om daarvoor een oplossing te verzinnen, begon hij in een schriftje een combinatietaal van de drie talen te maken. Tot zijn vader het zag en uitriep: 'Zo'n taal bestaat al.'
Gobbo onderwijst Esperanto, doet onderzoek en publiceert over verschillende aspecten van de taal. Bijvoorbeeld over kinderen die opgevoed worden door ouders die Esperanto spreken - leren zij het automatisch? - en over de taalvitaliteit van Esperanto. En hij is de wereldwijde ambassadeur van de taal, waarbij hij lange lijnen van het verleden naar het heden trekt.
'Dé bloeiperiode van Esperanto was de Belle Époque aan het begin van de vorige eeuw', doceert hij. 'De nieuwe taal was net zo'n uitvinding als de stoommachine en de telefoon. Vooral de jetset in Parijs liep er warm voor. Mensen hadden voor het eerst geld om naar andere landen te gaan en ze gebruikten Esperanto om met elkaar te communiceren.'
De beweging kreeg vorm: er kwamen gespreksgroepen, nationale verenigingen, internationale bladen en wereldcongressen. Een structuur die tot op de dag van vandaag bestaat.
Eén ministaatje omarmde Esperanto: Moresnet. Een neutraal gebied van 3,4 vierkante kilometer ten zuiden van Vaals dat was ontstaan rond een betwiste zinkmijn en dat avonturiers, vrijbuiters, smokkelaars en ook utopisten trok. Aan deze 'Esperantohoofdstad' kwam echter een einde toen de Duitse troepen in 1914 ook de grenzen van Moresnet niet respecteerden.
Na de slachtpartij van de Eerste Wereldoorlog ontdekte de arbeidersbeweging de taal. Anarchisten, socialisten en ook communisten zagen in Esperanto een middel om de verbroedering tussen de volkeren tot stand te brengen en oorlog te voorkomen. De concurrenten op links werkten samen in verenigingen van arbeiders-esperantisten, die hun taalgenoten konden herkennen aan een groene ster op de revers.
In de jaren twintig was er zelfs even sprake van dat Esperanto de taal van de Sovjet-Unie zou worden. Zo zou het een verbindende kracht worden tussen de verschillende volkeren in de USSR. Bij de aanstaande wereldrevolutie hoorde natuurlijk ook een wereldtaal.
De Russische nationalistische taalkundige Nikolai Yakovlevich Marr stak hier echter een stokje voor, door te stellen dat het Russisch een van de oertalen was. Met name Stalin omarmde die stelling en in de jaren dertig werden esperantisten gevangengezet en vermoord omdat ze aanhanger van Trotski zouden zijn, of omdat ze correspondeerden met mensen buiten de USSR en in het Esperanto verslag deden van de moordpartijen van Stalin.
Esperantisten werden veel vaker slachtoﬀer van vervolging. Hitler zag er een joods complot in en per decreet werd in Duitsland en Oostenrijk de gehele beweging gedwongen zichzelf op te heﬀen. In de oorlog werd bijna de gehele familie van Zamenhof in de vernietigingskampen vermoord. Dochter Lidia, die zich bekeerd had tot het Bahai-geloof en een actief promotor was van het Esperanto, kwam in 1942 om in Treblinka.
'De nieuwe instroom van jonge idealistenis meer dan welkom.' In zijn kamer in het P.C. Hoofthuis heeft Federico Gobbo net verteld over de gemiste kansen na de oorlog. Zo was het in 1953, bij het ontstaan van de Raad van Europa, een serieuze optie dat Esperanto daar de derde taal werd, naast Frans en Engels, omdat Duits toen nog onacceptabel was. Uiteindelijk werd afgesproken dat de talen van alle zes de initiatiefnemers werden toegelaten. Tot op de dag van vandaag werken er daarom duizenden tolken bij de Europese instituten. Ook bij de Verenigde Naties liepen de esperantisten een blauwtje. Als gevolg daarvan vergrijsde de groep.
Maar wat trekt nu de nieuwelingen? De ontmoeting met anderen in een steeds kleiner wordende wereld, denkt Gobbo. 'Wist je datcouch surfenuit het Esperanto komt? Je gaat bijvoorbeeld naar China en je logeert daar bij mensen met wie je over alles en nog wat kunt praten. Vaak zijn esperantisten bijzondere mensen.' China is overigens het lichtend voorbeeld voor esperantisten, omdat de overheid de ontwikkeling van de taal stimuleert. 'Het wordt daar op vijf universiteiten onderwezen'. Er is zelfs een Chinees radiostation in het Esperanto.
Nieuwe technieken maken de taal bovendien toegankelijker. Esperanto zit nu in Duolingo - een app waarmee mensen spelenderwijs een taal leren - en in Google Translate. Ook voor het ontmoeten en spreken met anderen zijn er handige apps. Daar ziet Gobbo overigens wel een nadeel in. 'De toeloop naar onze verenigingen, bladen, bijeenkomsten en wereldcongressen staat daardoor nog steeds onder druk. De nieuwelingen kiezen hun eigen weg, dat hoort bij onze tijd. Maar zo'n wereldwijde structuur is noodzakelijk om als taal overeind te blijven.'
In Joe's Garage is het inmiddels pauze, de pot met kruidenthee gaat nog een keer rond. Nederlands en Engels klinkt. 'We hebben zelfs een scheldwoord voor esperantisten die op hun eigen taal overstappen als ze landgenoten tegenkomen', zegt Hanne Kause (36), in het dagelijkse leven docentopleider aan de Radboud Universiteit;'krokodiloj- krokodillen. Geen idee waarom.'
Anderhalf jaar geleden kwam Kause via haar partner in aanraking met Esperanto. Ze werd pas echt door de taal gegrepen na haar bezoek aan de wereldconferentie voor jongeren, gedurende een week nabij Eindhoven. 'Je werd echt in de taal ondergedompeld', vertelt ze, 'en er waren nauwelijks verschillen in informele macht. We moesten allemaal ons best doen met een tweede taal.' Ze leest boeken in het Esperanto en spreekt het regelmatig met haar partner. 'Je moet het bijhouden.' Ze vindt het een poëtische taal. 'In al zijn simpelheid, met alle combinaties.' Ze geeft een voorbeeld: wie iskiu, iuis iemand enciubetekent iedereen. 'Kort en krachtig, Mooi, toch?'
Oscar Debats (49), medisch adviseur, is de meest ervaren esperantist van het gezelschap. Al sinds zijn jeugd bezoekt hij bijeenkomsten en toen hij nog in Amsterdam woonde, sliepen er regelmatig gasten op zijn bank. Zelf logeerde hij onlangs nog bij een Hongaarse die in Barcelona woont. 'Je praat dan gewoon over de dagelijkse dingen, of over wat ze in de Esperanto-beweging meemaakt. Ze had onlangs meegespeeld in een Esperanto musical.'
Voor Hugo Villanueva (21) ging er in Joe's Garage een wereld open, vertelt hij. Met een Erasmusbeurs kwam de student computerkunde naar Amsterdam en daar gooide hij zijn leven overhoop. Nu is hij muzikant, jongleur en (vuur) danser en model en heeft hij tal van bijbaantjes om de touwtjes aan elkaar te knopen. 'Esperanto past bij mijn levensstijl.'
Het anarchisme in de taal spreekt hem aan. 'Er is ruimte voor creativiteit, je kunt zelf woorden maken. Een koe is bijvoorbeeld eenbovino,en iemand kan er koe-achtig uitzien. Dat is danbovinosimila.'Hij gaat ook songteksten in het Esperanto schrijven, vertelt hij. 'Maar dat is nogal een opgave met het rijm. Want de klemtoon valt altijd op de op een na laatste lettergreep.'
Federico Gobbo hoort het glimlachend aan, tot hij het gesprek onderbreekt:'Venu, ni rekomencu!'(Kom, we gaan weer beginnen.)