Water en vuur

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
27 juni 2024
FILM L'amour et les forêts
De aanloop is puur romantisch, Michel Legrand en Jacques Demy ten voeten uit: een man en een vrouw zo verliefd op elkaar dat ze onwillekeurig in zingen uitbarsten. Maar tijdens deze scène inL'amour et les forêtsweten we al dat dit géénLes parapluies de Cherbourg(1964) is. De vormgeving van Demy's klassieker waarin de personages alle teksten zingen op de maat van Legrands muziek is gekunsteld, anders dan die van Valérie Donzelli's nieuwe film, die geankerd is in de werkelijkheid. Haar personages: Grégoire (Melvil Poupaud), carrièrejager, bankier, en Blanche (Virginie Efira), lerares Franse literatuur, gek op Molière. Water en vuur zijn ze. Dan kun je nog zo vol vervoering zingen en kunnen wij ons nog zo zwijmelend wanen inLes parapluies,de tekens zijn onmiskenbaar die van een tragedie.
Gek eigenlijk: je vergeet dat óók Demy's film rampzalig eindigt. Des te effectiever is Donzelli's hommage aanLes parapluies. Snoeihard schetst haar verhaal, gebaseerd op Eric Reinhardts romanDe liefde en de wouden(2014), hoe relaties en de liefde in een schijnwerkelijkheid bestaan. Zie Romeo en Julia. Over hen schreef de Franse filosoof Julia Kristeva: wat als destar-crossed loversdie rampzalige zelfmoordscènes in de kerk hadden overleefd en ergens in Mantua waren gaan wonen, hij misschien schoenmaker, zij in de weer met brood bakken of iets dergelijks? Ondenkbaar. Zo zien we inL'amour et les forêtshoe de grote, romantische liefde noodlottig afloopt. Soms duurt het alleen even.
Dit is de brede blik. Nader beschouwd toont Donzelli de goedgelovige vrouw o zo verliefd op de giftige man. Beiden volgen een script. Hoe kan het ook anders; we spelen allemaal rollen. Vervuld zijn we van fictie (Legrand/Demy!). We zien niet wat we zouden moeten zien, en dát zien we nu inL'amour. Wat als je geliefde al die tijd een masker droeg en daarachter een vreemdeling blijkt te schuilen? Meer dan zeven jaar duurt het voordat Grégoire zijn ware kleuren toont. Ook al zijn er dan al twee kinderen en wonen ze in een mooi huis, voor Blanche het weet ligt zij op het bed met hem boven op haar, zijn knieen op haar schouders, zijn handen om haar keel, wild schreeuwend hoe ze hém dit had kunnen aandoen.
Hier zien we de naakte waarheid over geweld tegen vrouwen. Vanaf het moment dat Blanche in Grégoire's fuik van macht en manipulatie belandt zijn alle remmen los. Normaal zou het personage van Blanche dan 'verdwijnen', is ze alleen nog maar slachtoffer. Maar Donzelli trapt niet in deze val. Ze toont Blanche met al haar gebreken, focust op haar als vrouw in de greep van een eigen, eindeloze hunkering. Dat ze hier genadeloos voor wordt gestraft is de echte tragedie, een die de grenzen van fictie ver overschrijdt.
Gawie Keyser
Te zien vanaf 27 juni