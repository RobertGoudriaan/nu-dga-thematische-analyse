Als alle wegen verdwijnen

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
26 mei 2022
Ik houd niet vandystopische verhalen. Ik houd er niet van om belerend toegesproken te worden over de tijd waarin ik leef - want daar gaat het natuurlijk altijd over, niet over de toekomst maar over het heden. Ik houd niet van die veelbetekenende opgetrokken wenkbrauw van de schrijver of filmmaker die ik altijd boven het verhaal zie zweven. Ik vind dat er geen goed dystopisch verhaal meer gemaakt is sinds de Pixar-filmWall-E.
Ik houd nog het allerminst van de recente overdaad aan techno-dystopieën, verhalen die, zoals al die afleveringen vanBlack Mirror,eindeloos in herhaling vallen bij het stellen van vragen als: wat als we als samenleving te veel geïntegreerd raken met onze technologieën? Wat als wij onze menselijkheid verruilen voor lethargische verslaving aan het scherm? Wat als wij niet de technologieën besturen... maar zij ons? Jahaaa. Laat die wenkbrauw maar weer zakken. En toch kan het blijkbaar nog goed uitpakken:Onder asfalt,de nieuwe roman van dichter en schrijver Maarten van der Graaff.
Het is 2068. De integratie van technologie heeft haar natuurlijke evolutie doorlopen en inmiddels is er niet eens meer behoefte aan hulpstukken of implantaten, kinderen worden simpelweg geboren met ingebouwd internet. In een gesegregeerd Nederland, onder een totalitair regime, kampt Ira met twijfels. Haar moeder, die catatonisch is geraakt door de falende technologie in haar hersenen, lijkt Ira iets te willen vertellen over een gebeurtenis in het verleden. Iets met verdwijnende snelwegen? Ira verliest zichzelf in een obsessie met haar moeders aandoening, en de vraag of er écht zoiets gebeurd is in 1999.
Het is 1999. Nederland onder het gefaalde paarse kabinet en in de laatste nadagen van vanzelfsprekende welvaart en vooruitgang. Nederland in al zijn lullige Nederlandsheid, die voor Van der Graaff vooral zit in de ruimtelijke ordening, de vertrouwde infrastructuur van viaducten, rotondes, snelwegen, hotels langs die snelwegen met vergaderruimtes onder systeemplafonds. Die vertrouwde omgeving blijkt plotseling niet meer vanzelfsprekend wanneer op een avond plotseling alle wegen verdwijnen. Twee vrouwen bevinden zich vrij letterlijk aan de grens tussen werkelijkheid en onwerkelijkheid als rondom hun bedrijfsfeest al het asfalt dat Nederland bij elkaar hield in niets oplost, met achterlating van chaos. Tussen deze twee verhalen in vervlechten zich nieuwe verhalen, nieuwe personages met eigen missies, die elkaar snel afwisselen. Tieners trekken in 1999 met messen en rugzakken het bos in. Een groep vrienden zoekt naar de weggelopen, labiele Simon. In 2068 leggen geheim agenten met de namen van engelen een vijandig doelwit om. Alle verhalen laten vraagtekens achter en vormen een frustrerende maar niet onaangename puzzel.
Een risico van het soort sci-fi waarin onze huidige samenleving tot in het extreme wordt uitvergroot is dat het toekomstbeeld te onwaarschijnlijk wordt om indruk te maken. Dit soort vergezichten stellen soms bijna gerust in plaats van dat ze zorgen baren, zoals de afgezette benen op pakjes sigaretten. Zover zal het toch nooit komen, denk je, ieder normaal mens houdt heus wel op voordat het zo erg wordt. Je herkent jezelf en je eigen wereld niet meer terug in de waarschuwing, en daar gaat de geloofwaardigheid. Af en toe looptOnder asfaltook dat risico. Er wordt over het verleden gesproken als 'een wereld van rusteloze mensen die luidruchtig feest vierden', in tegenstelling tot een bloedeloze, regelmatige toekomst. Waarom zit in dystopieën altijd het einde van feestvieren? Als we één ding hebben geleerd van de coronacrisis is het dat feestvieren niet permanent uit te roeien valt.
Maar het maakt in dit geval weinig uit of het echt zo zou kunnen gebeuren, en dat komt doordat deze roman niet al te ernstig is. Van der Graaff slaagt erin om alarmerend over onze tijd te schrijven zonder humorloos te worden, en een raak tijdsbeeld ('Toen ze een stuk Utrecht sloopten om er Hoog Catharijne neer te plempen, was er nog protest, en nu is Hoog Catharijne overal') te combineren met een speelsewhat if.Geen doodserieuze vermaning om iets te veranderen aan ons gedrag.Onder asfalt's toekomstbeeld is indringend, angstaanjagend en toch licht, veelkleurig, en doet daardoor denken aanThe Candy Housevan Jennifer Egan.
Van der Graaff verkent hoe dubbelzinnig en onecht het is om in dit tijdsgewricht te leven, alleen al op esthetisch gebied: hoe ziet de dagelijkse werkelijkheid eruit, van welk materiaal is deze gemaakt, letterlijk, hoe komt het dat we daar eigenlijk nooit naar kijken? Wat gaat er onder die ogenschijnlijk degelijke materialen schuil? Het gaat uiteindelijk over vervreemding, maar dan niet dromerig. Er is een beetje gemijmer, maar verder is het fijnplot-heavy,er gebeuren dingen, er wordt gezoend, er vallen doden.
Alle ingrediënten van dystopische fictie zijn er. Onsubtiele maatschappijkritiek (deze roman gaat stiekem ook over de coronacrisis, en over de VVD, over euthanasiewetgeving, de groeiende welvaartskloof, over Big Tech, onze band met de natuur, privacy, het keurslijf waar wij ons allen in bevinden, en hoe binnen dat keurslijf nog menselijk te blijven et cetera). En tóch. Spionnen, kwaadwillende machthebbers, een videospelletje met een verborgen boodschap, een Cassandra-figuur die gek-oftoch-helderziend is, flashbacks, Onheilspellende Hoofdletters, futuristische wapens; alle clichés worden nieuw en eigen in de handen van Van der Graaff. Niet geheel innovatief dus en toch vlot en vindingrijk.Onder asfaltis dystopie voor wie al lang dystopie-moe was.
Het toekomstbeeld in Onder asfalt is angstaanjagend en toch licht, veelkleurig
MAARTEN VAN DER GRAAFF Onder asfalt Uitgeverij Pluim, 304 blz. Merlijn Doomernik | Maarten van der Graaffs roman is fijn plot-heavy