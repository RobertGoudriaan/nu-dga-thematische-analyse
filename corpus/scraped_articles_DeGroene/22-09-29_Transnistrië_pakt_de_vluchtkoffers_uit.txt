Transnistrië pakt de vluchtkoffers uit

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
29 september 2022
Tiraspol- De bevolking van Transnistrië haalde afgelopen week opgelucht adem. Met de recente Russische verliezen bij Cherson en Charkov lijkt de kans geringer dat de afvallige Moldavische grensregio bij de oorlog wordt betrokken. 'Al zes maanden staan er bij mijn ouders gepakte rugzakken klaar', vertelt eerstejaars studente Anghelina in Tiraspol. Die hebben we dit weekend uitgepakt.'
Al sinds het begin van de Russische invasie vreest men zowel in Moldavië als in Oekraïne dat Russische troepen Transnistrië zullen gebruiken om beide landen vanuit het zuiden binnen te vallen. Na een reeks aanslagen in april liepen de spanningen verder op in de pro-Russische 'republiek' die zich na het uiteenvallen van de Sovjet-Unie onafhankelijk verklaarde maar internationaal niet wordt erkend. Transnistrië ligt tussen Oekraïne en Moldavië ingeklemd. Er zijn nog altijd vijftienhonderd Russische militairen gelegerd.
Moldavische journalisten en analisten zijn het erover eens dat de Oekraïense successen en de enorme schade aan het Russische leger betekenen dat het Kremlin onmogelijk een landbrug naar Transnistrië kan creëren. Ook politicoloog Anatolli Dirun van de Universiteit van Tiraspol meent dat de kans op een 'zuidelijke corridor' naar Moldavië via Odessa is afgenomen na de recente Russische verliezen. 'Maar de situatie kan elk moment veranderen', waarschuwt Dirun. 'Tijdens welke oorlog dan ook,
Joegoslavië, Irak, kwamen voorspellingen niet uit. Een maand geleden konden we ons de huidige situatie ook niet voorstellen.'
Ondanks de verliezen houdt Rusland onverminderd vast aan zijn imperiale ambities. Een Russisch federaal agentschap berichtte onlangs hoe 'in de sovjettijd Moldaviërs werden beschouwd als Russische Italianen vanwege hun prachtige melodieuze taal en grote liefde voor wijn'. Zo denken de meeste Moldaviërs er niet over, maar in Tiraspol lijkt de tijd inderdaad dertig jaar stil te hebben gestaan. Een gigantisch standbeeld van Lenin ontneemt bijna het zicht op het 'presidentiële' paleis. De grootste boulevard van de 135.000 inwoners tellende stad aan de Nistru, de rivier die Transnistrië van de rest van Moldavië scheidt, is nog altijd vernoemd naar de datum van de Russische Revolutie (25 oktober) en is het best te bereiken via de Lenin Straat en de Karl Marx Straat.
Ondertussen blijven de autoriteiten in Tiraspol op hun hoede. Nietsvermoedende buitenlandse journalisten die te veel foto's maken van Lenin-bustes en andere sovjetsymbolen worden zonder pardon naar de dichtstbijzijnde Russische kazerne gesommeerd. Om vervolgens urenlang te worden ondervraagd door het Transnistrische ministerie van Veiligheid.