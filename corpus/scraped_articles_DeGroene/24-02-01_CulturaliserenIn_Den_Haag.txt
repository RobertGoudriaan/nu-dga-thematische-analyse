Culturaliseren In Den Haag

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
1 februari 2024
Rechts-radicale partijen adresseren economische zorgen door deze een culturele invulling te geven.
Soms lijkt het of we enkel over een verkiezingsuitslag kunnen debatteren door deze plat te slaan tot één grondoorzaak. Is de opkomst van het rechts-populisme een gevolg van onvrede over neoliberaal beleid, óf zijn het eerder culturele ongenoegens die de doorslag geven?
De econoom Robbert Maseland schreef recent een veelgelezen artikel voorDe Groene,waarin hij links beschuldigde vanleftsplaining. Voor de mensen die onbekend zijn met dit internetjargon: het is een variant opmansplaining,maar dan met linkse mensen in de hoofdrol die denken beter te weten wat de PVV'er beweegt dan die PVV'er zelf. Maseland bekritiseert zo linkse opiniemakers die het neoliberalisme (mede) verantwoordelijk houden voor de overwinning van de PVV. Hij maakte zijn betoog er niet sterker op door vervolgens zelf op belerende wijze uit te gaan leggen wat de PVV-kiezer wérkelijk beweegt: culturele ongenoegens.
Het is inmiddels een wat afgekauwd thema. Vergelijkbare polemieken verschenen na de overwinning van Donald Trump en het Brexit-referendum. Werd de witte arbeidersklasse die hierin een electorale sleutelrol speelde gemotiveerd door economische zorgen of door racisme?
Academici schreven er boekenkasten over vol. Als we iets van deze debatten kunnen leren, is het dat verkiezingsuitslagen nooit slechts één grondoorzaak hebben. Ze zijn altijd een neerslag van veelvormige trends. Zoals Floor Rusman al schreef in deNRCis het heel goed mogelijk dat economische en culturele zorgen door elkaar lopen. De thema's zelf zijn ook niet eendimensionaal. Zo is woningnood een klassiek sociaal-economisch thema, behalve als je statushouders er de schuld van geeft. Arbeidsmigratie wordt overwegend als economisch proces gezien, maar heeft overduidelijk een culturele component.
Weinigen claimen dat neoliberaal beleid dé grondoorzaak is van de opkomst van het rechts-populisme. Wel wordt het steeds vaker als een belangrijke factor gezien. Recent onderzoek laat een causaal verband zien tussen neoliberaal bezuinigingsbeleid en de opkomst van radicaal-rechts.
InThe Political Cost of Austeritykeken de economen Gabriel, Klein en Pessoa naar stemgedrag en bezuinigingsbeleid in een groot aantal Europese landen van 1980 tot 2015. Zij vonden dat partijen op de flanken aan kracht winnen als gevolg van bezuinigingsbeleid, maar dat rechts-radicale partijen daar meer voordeel van hebben dan radicaal-linkse partijen. De Nederlandse politicologe Catherine de Vries trof iets vergelijkbaars aan in een studie naar bezuinigingsbeleid in Italië. Verschraling van publieke voorzieningen leidde tot een groter stemaandeel van radicaal-rechts. De Duitse econoom Thiemo Fetzer liet weer zien dat de brexiteers van Ukip veel aan stemmen wonnen in de Britse regio's die het zwaarst werden getroffen door de bezuinigingen na de financiële crisis.
Voor de duidelijkheid: het gaat hier enkel over een deel van de radicaal-rechtse stem, maar toch. De vraag die dit opwerpt is waarom economische zorgen niet tot een stem op een linkse partij leiden. Waarom deed bijvoorbeeld de SP het zo slecht? Sceptici voeren dit op als bewijs dat economische zorgen geen enkele rol speelden in de overwinning van de PVV. Volgens Sander Schimmelpenninck stemt 'iemand die serieuze zorgen en werkelijke noden heeft' niet op een radicaalrechtse partij. In eenVolkskrant-column wijt hij de overwinning van de PVV zelfs aan een teveel aan bestaanszekerheid: 'De kiezer kan het zich permitteren om uit verveling en onbenul te stemmen.' Polemisch is het wel, overtuigend is het niet.
Onderzoekers wijzen erop dat radicaalrechtse partijen economische zorgen 'culturaliseren'. Voortdurend koppelen zij allerlei economische zorgen aan culturele thema's zoals migratie. Immigranten krijgen de schuld van de verschraling van publieke voorzieningen zoals huisvesting, zorg of sociale zekerheid. Vervolgens is er ook nog de linkse elite die allerlei geld uitgeeft aan 'klimaathobby's' en ontwikkelingshulp. Het 'verzorgingsstaatchauvinisme' van radicaal-rechtse partijen - voorzieningen voor het eigen volk - richt zich wel degelijk op economische zorgen en noden, maar geeft er een culturele twist aan.
Daarbij is er nog een indirect mechanisme waardoor economische zorgen kunnen leiden tot de dominantie van culturele thema's. Hierin speelt centrum-rechts een hoofdrol. Als rechts economisch beleid impopulair is, wordt het aantrekkelijker voor centrum-rechtse partijen als de VVD om dat eigen beleid te bedekken en het over de culturele boeg te gooien. De gevoelde behoefte aan bestaanszekerheid leidde zo paradoxaal genoeg tot een campagne over migratie.
Het gaat erom hoe je problemen definieert. De klassieke bestuurlijke mantra in de omgang met het populisme was altijd: de aangekaarte problemen zijn reëel, maar het populisme heeft geen oplossingen. Zo kreeg het populisme vrij spel in het definiëren van de problemen. We horen het nu weer terug: PVV-stemmers noemen woningnood en immigratie in één adem en kranten schrijven over de 'terechte zorgen' achter de verkiezingsuitslag. Niet in de definitie van oplossingen maar in de definitie van problemen ligt de sleutel tot het indammen van het rechts-populisme.
Het populisme kreeg vrij spel in het definiëren van de problemen
...