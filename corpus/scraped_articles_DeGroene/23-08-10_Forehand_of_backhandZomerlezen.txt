Forehand of backhand? Zomerlezen

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
10 augustus 2023
InHet enige verhaalvan Julian Barnes belandt het hoofdpersonage in een onconventionele relatie. Barnes onderzoekt hoe liefdesverdriet kan leiden tot levensverdriet.
In 1984 publiceerde Julian Barneszijn romanFlauberts papegaaien in 2008 overleed zijn vrouw.
Flauberts papegaaivolgt leven en wandel van Geoffrey Braithwaite, een man met een beschaafde doch niet te missen obsessie voor Flaubert en dan met name zijnMadame Bovary. Barnes' vrouw was Pat Kavanagh, de literair agente wier lijst met schrijvers die ze vertegenwoordigde een who's-who' was van literair Engeland vanaf de jaren tachtig.
Braithwaite is weduwe. Over de rouw om zijn vrouw zegt hij: 'Als ze doodgaat ben je eerst niet eens verbaasd. Het hoort bij het houden van iemand dat je op de dood bent voorbereid. Als ze doodgaat voel je je eerst gesterkt in je liefde. Je hebt gelijk gekregen.' Toen Kavanagh overleed, vertelt Barnes in zijn memoirHoogteverschillen,las hij die passage voor op haar uitvaart, enigszins verbaasd dat hij zijn eigen emoties zo goed had voorspeld.
De vraag is dan: had Barnes zijn emoties inderdaad voorspeld, of modelleerde hij bewust of onbewust zijn emoties naar zijn personage van dertig jaar eerder?
Dat is een zuiver theoretische vraag, geen verwijt, het is enkel een vraag omdat het in feite het mechanisme is datMadame Bovaryopwindt. Het valt onder wat René Girard 'mimetische begeerte' noemde; Girard gebruikte Emma Bovary zelfs als voorbeeld. Girard bedoelde zoiets als dat het menselijk verlangen nooit een rechte lijn is tussen een subject en een object, maar dat er altijd een 'model van verlangen' is dat we afkijken. We lenen onze emoties, we begeren iets omdat we iemand anders het zien begeren, onbewust bootsen we dat verlangen na. In Flauberts roman leest Emma Bovary de ene na de andere liefdesroman, en langzaamaan begint ze ook te verlangen naar een allesoverheersende, meeslepende, fatale liefde. Zonder die romans was het verlangen er wellicht nooit geweest.
Werkt dit dan ook zo met rouw, met verlies? Volgen we in ons verdriet ook de modellen die voor ons uit zijn gesleten - mimetisch verdriet? Had Barnes met zijn personage Brainwhaite de groeven in zijn hart geslepen, om daar direct na het overlijden van zijn vrouw in te glijden, bijna als vertrouwd?
Het is maar een vraag, maar Barnes is gek op vragen. Zijn romanHet enige verhaal(2018) begint hij met een klassieke vraag: 'Zou u liever meer liefhebben en meer lijden, of minder liefhebben en minder lijden?'
InHoogteverschillengeeft hij trouwens een indicatie hoeveel een mens moet lijden: precies genoeg. Hij komt steeds terug bij een brief die hij van een vriendin kreeg, wier echtgenoot ook was overleden. Natuur is exact, schrijft ze hem, dus een gebroken hart doet precies zoveel pijn als het hoort te doen.
Meer liefhebben en meer lijden, of minder liefhebben en minder lijden? Aan het woord is personage Paul, die op zijn negentiende zijn omgeving (buitenwijken, tennisbanen, 'hagen van liguster, laurier en beuken') shockeert door een relatie aan te gaan met een dertig jaar oudere getrouwde vrouw, Susan. 'We hebben meestal maar één verhaal te vertellen. Ik bedoel niet dat ons maar één ding overkomt in ons leven', zegt hij. 'Maar er is er maar één dat ertoe doet, maar één dat uiteindelijk de moeite van het vertellen waard is. Dit is dat van mij.'
En vervolgens draait Paul in feite het hele idee van mimetische begeerte binnenstebuiten: het probleem van dat ene verhaal is dat dat vaak het verhaal is dat je het vaakst hebt verteld, aan anderen en aan jezelf. 'En de vraag is dan: brengt al dat steeds weer vertellen je nu dichter bij de waarheid van wat er gebeurd is, of er juist verder vanaf?'
Kortom, zoals boeken of films of mensen om ons heen ons kunnen indoctrineren over hoe we liefhebben, zo kunnen we onszelf ook indoctrineren. We hebben lief, we vertellen elkaar hoe we liefhebben, en omdat we zo vaak vertellen hoe we liefhebben, zien we geen andere manieren van liefhebben meer voor ons weggelegd.
Paul ontmoet Susan bij een gemengd dubbeltoernooi dat op de tennisclub werd georganiseerd, in de zomer na zijn eerste jaar aan de universiteit. Door loting komen ze bij elkaar. Mevrouw Macleod. Pas na de wedstrijd zegt ze dat hij gewoon Susan kan zeggen. Wanneer ze voor het eerst de baan op lopen, zegt ze:
'Welke kant heeft jouw voorkeur?'
'Kant?'
'Forehand of backhand?'
Later staan ze in een afgelegen hotel voor een tweepersoonsbed. Nou, vraagt Susan, forehand of backhand?
Hij maakt grapjes, zij vindt hem een type apart en gaat hem daarom maar 'Typetje' noemen. Hij rijdt haar naar huis, haalt haar weer op. Het is niet het verhaal van een eerste kus, een eerste keer. Zijn ouders vinden het maar vreemd dat hij met zo'n oudere vrouw bevriend is, haar dochters bevalt het niks, haar echtgenoot accepteert het met een wat chagrijnige onverschilligheid. Niet alleen Paul komt bij haar thuis, maar zijn vrienden ook - huize Macleod wordt een pleisterplaats voor wat meneer Macleod haar'fancy boys'noemt. Ze eten mee, drinken in voordat ze uitgaan. Soms gaat Susan mee naar een concert. Dat Paul meer is dan alleen een jonge vriend weet niemand, denken Paul en Susan naïef. Tot ze allebei een bericht van de tennisclub krijgen dat hun lidmaatschappen worden opgezegd, en dat ze zelf best weten waarom.
Zonder het met zoveel woorden te zeggen is Paul trots op Susan. Trots op zichzelf; dat hij zo buiten de gebaande paden durft lief te hebben, dat hij niet zwicht voor wat zijn sociale klasse van hem verwacht, niet het mimetische model volgt dat literatuur, cinema en kunst voor een jonge jongen als hij hebben uitgetekend.
Dit is geen Mrs Robinson-verhaal, bezweert Paul; hij is niet bleu. Zij niet scherp en ervaren. Behalve haar man heeft ze nooit een minnaar gehad. Hij is niet haar midlifecrisis. Het beeld dat naar voren komt is lachen, een eindeloze reeks intieme grapjes tussen Paul en Susan, een wereld-van-twee die losstaat van de wereld-van-iedereen.
Maar de trots slaat om in schaamte. Uiteindelijk is de situatie onhoudbaar; haar man, die zo laconiek was, wordt agressief. Hij slaat haar gezicht zo hard tegen de muur dat haar voortanden breken. Samen vertrekken ze uit de buitenwijken, hij inmiddels begin twintig, zij begin vijftig. Zij heeft spaargeld, ze kopen een huis in Londen. Het zijn de late jaren zestig enAll You Need is Love,Paul is ervan overtuigd. Maar die openbaarheid in Londen is geen vrijheid - er komt een element van schaamte in. Susan, die altijd zo'n hekel had aan het drankmisbruik van haar echtgenoot, begint stiekem te drinken. Ze begint vaker te vallen, ruzie te zoeken. Ze schaamt zich voor haar sociale exil, zelfgekozen of niet. Ze schaamt zich ten opzichte van haar dochters. En Paul begint zich voor haar te schamen, zegt tegen omstanders niet dat hij haar geliefde is, maar haar commensaal. En vervolgens schaamt hij zich weer voor zulk mentaal verraad - omdat zij alles voor hem heeft opgegeven, haar huis, haar kinderen, haar goede naam. Het duurt lang, een decennium, voordat hij haar aan haar kinderen 'teruggeeft', in een vrijwel permanente staat van dronkenschap.
Het is geen verhaal dat daarmee ophoudt; niet dat Paul na Susan een leuk meisje van zijn eigen leeftijd vond en dat conventionele pad opging. Er kwamen wel meisjes ja, maar ze maakten zich weer uit de voeten. Ze voelden zijn afstand - niet alleen van Paul tot hen, maar ook tot zichzelf. De tragiek is dat hun liefde zijn ene verhaal was, dat wat hij aan zichzelf vertelde hem maakte tot wie hij was. Door hun scheiding verliest hij het meest kenmerkende deel van zichzelf.
Pauls liefdesverdriet, uiteindelijk, is levensverdriet. Het doet, wat associatief, denken aan die slotzinnen van Cees NooteboomsMokusai,een van de mooiste liefdesnovelles die we in het Nederlandse taalgebied kennen: 'Nu moest hij beginnen aan het verdriet dat hij tijdens zijn leven, ook als dat lang zou duren, nooit meer kwijt kon raken. Het zou slijten, zoals alles, maar hij zou nooit het gevoel ontlopen dat hij het zelf was, die sleet.'
Het enige verhaalis een 'late' Barnes, om een anglicisme te gebruiken. Barnes was de zeventig gepasseerd toen hij het schreef. De roman heeft niet het postmoderne, hyperzelfbewuste aspect van zijn eerdere romans. Toch is er een kanteling: het vertelperspectief begint in de eerste persoon enkelvoud, verschuift naar de tweede persoon en eindigt in de derde persoon. Dat lijkt speels, maar het is meer dan dat. Eerst is het verhaal iets wat Paul overkomt, hij beleeft het, ervaart het: 'Ik doe dit.' Maar gaandeweg hun verhuizing naar Londen voelt Paul met zekere verbazing hoe zijn leven is gelopen - hij vertelt het in de tweede persoon, alsof hij het tegen zichzelf zegt, 'jij deed dit en dat', alsof hij zichzelf moet overtuigen dat het hem overkomt. Tot slot is het 'hij': de afstand is volkomen, de dissociatie van Paul is compleet. Hij heeft buiten de gebaande paden liefgehad, los van elke mimese. En juist daardoor heeft hij geen idee hoe hij zijn verdriet moet vormgeven.