Onveilig? Hup, op non-actief Onterecht beticht van grensoverschrijdend gedrag

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
4 juli 2024
In het kielzog van de meldingen over misstanden bijThe VoiceenDWDDgroeit ook het aantal onterechte klachten over grensoverschrijdend gedrag. Arbeidsrechtadvocaten luiden de noodklok. 'Hoe kun je zo nog mensen aansturen?'
Vol ongeloof staarde zenaar haar scherm. Dit kon niet waar zijn, dacht Ellen Korthals toen ze begin dit jaar, net terug van vakantie, een mail binnen zag komen van de Raad van Toezicht. Daarin stond dat ze per direct op non-actief was gesteld: ze kon niet meer bij haar werkmail, mocht het gebouw, waar ze sinds een jaar werkte als bestuurder van een onderwijsinstelling, niet meer in en onder geen beding met collega's contact opnemen. Er waren meerdere klachten over haar ingediend. Er zou sprake zijn van een angstcultuur en managers zouden zich onveilig voelen. Haar mond viel open. Een maand daarvoor had ze nog een salarisverhoging gekregen.
Impulsief pakte ze de telefoon en belde de voorzitter: 'Wat is er in vredesnaam aan de hand?' vroeg ze. 'Ik snap dat het vervelend is, maar ik kan er niets over zeggen', hoorde ze aan de andere kant van de lijn: de klachten waren in vertrouwen gedaan en de inhoud zou de identiteit van de klagers kunnen prijsgeven. Ze kon 's avonds langskomen voor een gesprek.
In shock belde Korthals, die alleen onder een andere naam haar verhaal wil doen, een advocaat die zei dat ze dat gesprek die avond beslist niet mocht voeren; ze moest zich ziek melden. Drie weken zat ze in onzekerheid. 'Ik sliep niet, had paniekaanvallen.' Soms werd ze schreeuwend wakker, vertelt haar man die zich af en toe mengt in het gesprek. 'Ik werd behandeld alsof ik een greep in de kas had gedaan; was van het ene moment op het andere een persona non grata. Echt disproportioneel.' Na druk van haar advocaat stuurde de organisatie drie weken later eindelijk de brieven door van een aantal managers die zich onveilig hadden gevoeld. 'Het waren nog net geen kopieën van elkaar', zegt Korthals. 'Allemaal verstuurd op dezelfde datum. Duidelijk georkestreerd.' Ook daarin stond weinig concreets. Dat de managers zich niet durfden uit te spreken tegenover haar. 'Geen idee waarom niet. Ik ben misschien direct, maar geen boeman. Ik sla niet met de vuist op tafel.'
Verpletterd zat ze thuis. 'Ik dacht alleen maar: wat kan ik misdaan hebben?' Ja, ze had een reorganisatie doorgevoerd: er waren verandertrajecten ingezet. 'Dat vinden mensen lastig. Dat voelt niet altijd prettig. Maar onveilig? Dat is iets heel anders!'
Francine Rozenburg, directeur van een non-profitorganisatie, overkwam een jaar geleden iets soortgelijks: na een reorganisatie die nodig was om de organisatie weer financieel gezond te maken, kreeg ze klachten van anonieme collega's die zich niet meer veilig voelden. Rozenburg, die vanwege afspraken met haar werkgever ook alleen anoniem kan meewerken, kreeg net zomin te horen waar ze precies van werd beschuldigd, behalve dat ze grensoverschrijdend gedrag had vertoond. 'Kafkaësk. Het was de tijd dat het nieuws over Matthijs van Nieuwkerk en Marc Overmars naar buiten was gekomen - je staat door die term "grensoverschrijdend" meteen in dat rijtje bullebakken en aanranders.'
Michiel de Vries, hoogleraar bestuurskunde aan de Radboud Universiteit, kan legio van dit soort voorbeelden noemen: een manager die een net afgestudeerde werknemer aannam die een klacht wegens onveiligheid indiende omdat ze zich niet serieus genomen voelde. Een wethouder die door een ambtenaar beticht werd van pestgedrag omdat hij niet snel genoeg reageerde op een ingediend plan. 'Mijn eigen rector magnificus van de Radboud Universiteit die tijdens een tentoonstelling twee verkeerd geïnterpreteerde opmerkingen maakte, beschuldigd werd en weg moest.'
Wat bijna al deze mensen gemeen hebben: ze werden vrijgepleit door een rechter of onderzoeksbureau, maar raakten toch hun baan kwijt. En niet alleen hun baan. 'Mensen die onterecht worden aangeklaagd, gaan door een hel. Het laat ze geen seconde los, ze slapen nauwelijks, krijgen lichamelijke en mentale klachten en raken geïsoleerd', ziet De Vries. Personen van wie de namen gelekt werden naar de pers komen niet meer aan het werk, want waar rook is, is vuur.
In het kielzog van de veleonthullingen over misstanden van de afgelopen jaren bij onder andereThe VoiceenDe Wereld Draait Door,groeit ook het aantal onterechte klachten over grensoverschrijdend gedrag. Dat althans is de indruk van De Vries en een tiental (arbeidsrecht)advocaten datDe Groenesprak. Harde cijfers zijn er niet. Maar de advocaten spreken van 'een duidelijke toename' en 'zorgelijke aantallen'. 'Negen op de tien zaken worden in vertrouwelijkheid afgehandeld en komen niet voor de rechter; er wordt geschikt', verklaart advocaat Marian Euverman van AD Advocaten de geringe aandacht. 'Vaak zitten daar zwijgbedingen aan vast', zegt Elise Bink van Maes Law, die voornamelijk klokkenluiders bijstaat. Een tweetal bronnen wil om die reden en op advies van hun advocaat toch niet praten, een derde trok zich op het laatst terug omdat de paniekaanvallen na het interview terug waren en omdat ze bang was dat het haar vaststellingsovereenkomst in gevaar bracht. Het draagt ertoe bij dat al deze onterechte beschuldigingen onder de radar blijven.
Wat wel duidelijk is, is dat het aantal klachten over grensoverschrijdend gedrag in het algeméén toeneemt, zo bleek in 2023 uit een enquête onder 173 leden van de Landelijke Vereniging van Vertrouwenspersonen (lvv): ruim de helft van de vertrouwenspersonen kreeg meer meldingen. Bijna driekwart daarvan leidde tot een klacht, aangifte of andere actie zoals een extern onderzoek. Ook bij het Huis voor Klokkenluiders, waar ook grensoverschrijdende zaken gemeld kunnen worden, kwam in 2023 vijftig procent meer klachten binnen dan in 2022. Van die 369 klachten werden er overigens slechts 37 als klokkenluiderszaak aangemerkt. Grote integriteitsbureaus zoals Hoffmann bedrijfsrecherche en BING zien eveneens een toename van klachten.
Opvallend vaak gaan die over leidinggevenden die een reorganisatie leidden - bijna alle advocaten hebben dergelijke zaken lopen. 'Vraag je dan door', zegt Bink, 'dan blijkt het eigenlijk te gaan over onveiligheid die klagers ervaren door een reorganisatie of spanning door een kritisch functioneringsgesprek - maar dat is natuurlijk iets heel anders dan grensoverschrijdend gedrag. En dit soort gevallen gaat ook ten koste van de echte klokkenluiders.'
Zo stond Frits Henstra van Aelan Advocaten & Mediators in 2022 een storemanager bij van een groot Amsterdams filiaal van een modeketen. Na aankondiging van een reorganisatie waarbij een hele managementlaag zou verdwijnen, werden er klachten tegen hem ingediend over (seksueel) grensoverschrijdend gedrag. Twee jaar daarvoor had hij een medewerkster een hartjes-emoji gestuurd. Dat bleek een reactie op een nieuwe WhatsApp-statusupdate van de medewerkster waarop ze 'knus te zien was' met een man. Volgens Henstra bedoeld als 'wat leuk dat jullie het fijn hebben'. Maar de storemanager werd op non-actief gesteld. 'Hij werd behandeld als een crimineel.'
Er kwam een uitgebreid onderzoek waarin vrijwel alleen de personeelsleden die geklaagd hadden werden gehoord. Tijdens de rechtszaak werd duidelijk dat die klachten destijds georkestreerd waren door een medewerkster die haar baan dreigde te verliezen. De rechter oordeelde dan ook dat sprake was van 'samenspanning met een twijfelachtig motief' en zag geen reden voor ontslag. In dit geval was er kwade opzet in het spel, maar dat is volgens Henstra lang niet altijd het geval. 'Zaken worden tegenwoordig ook echt sneller gevoeld als grensoverschrijdend. En het is ook goed dat er meer ruimte is voor werknemers om echt grensoverschrijdend gedrag aan te kaarten. Maar nu is de balans zoek.'
Ook de advocaten Loes Wevers en Marian Euverman vinden dat er soms wel erg snel wordt gesproken over onveiligheid. Iemand die een 'pittig' gesprek heeft met een medewerker en hem bijvoorbeeld vraagt hoe iets fout heeft kunnen gaan terwijl er toch duidelijke instructies zijn gegeven, gedraagt zich in de ogen van medewerkers al snel grensoverschrijdend, zegt Euverman. Want onaangenaam. 'Zodra de veiligheidskaart wordt getrokken, ben je er eigenlijk al geweest als leidinggevende. Want waar je in het strafrecht onschuldig bent tot het tegendeel bewezen is, is dat in het arbeidsrecht helemaal losgelaten. Ik vind het echt zorgwekkend. Hoe kun je zo nog mensen aansturen?' vraagt Euverman zich af.
Vrouwen zijn volgens hoogleraar De Vries nog sneller de klos 'omdat van vrouwen minder wordt geaccepteerd: die mogen niet ferm optreden want dan zijn ze onvrouwelijk en dominant. Ze mogen al helemaal niet hun stem verheffen of een afwijkende mening hebben - we leven nog altijd in een patriarchale samenleving. Dergelijke vrouwen krijgen nog gemakkelijker klachten.' Bestuurder Korthals en directeur Rozenburg herkennen dat: ze hebben beiden een directe manier van leidinggeven en communiceren. Korthals: 'Bij een man is dat daadkrachtig en slagvaardig. Maar bij een vrouw roept dat weerstand op, ben je een bitch.'
Een slecht functionerende teamleider wil ook nog weleens tot meldingen leiden, merken ze bij Van der Sluis van der Zee & Kalmijn Advocaten. 'Als er dan collega's in dat gat springen en wel initiatief nemen of hun visie delen, terwijl ze niet officieel in die positie zijn, voelen sommige teamleden zich ondergesneeuwd en noemen dat grensoverschrijdend', zegt jurist Matthijs Velkers. 'Het zal best heel irritant zijn, maar grensoverschrijdend is het natuurlijk niet.'
Doordat 'grensoverschrijdend gedrag' zo'n algemene term is waar van alles onder kan vallen, ligt misbruik op de loer. Je bent in feite vogelvrij, vindt Caroline Raat, expert op het gebied van misstandenonderzoek en rechtsbijstandsverlener. 'Als mensen niet zo lekker liggen in een organisatie, assertief zijn of buiten de groep vallen, kunnen ze makkelijk te grazen genomen worden. Ik sta nu een beklaagde bij die uit een harde, zakelijke cultuur terechtkwam in een softe, waar men anders met elkaar omging waardoor zijn manier van communiceren verkeerd viel.'
Het gaat steeds vaker over onbenulligheden, blijkt uit onderzoek van hoogleraar De Vries die 87 onderzoeken naar verdachten van grensoverschrijdend gedrag analyseerde. Waar het tussen 2012 en 2017 nog slechts in 24 procent van de gevallen om 'pietluttigheden' ging, bleek dat tussen 2017 en 2023 opgelopen tot 41 procent. Zo werd een directeur aangeklaagd omdat ze te korte mails stuurde; een ander creëerde een angstcultuur doordat ze 's ochtends op weg naar haar kantoor niet bij iedereen naar binnen liep om 'goedemorgen' te zeggen.
En dan zijn er nog de klachten die het nooit tot officiële klacht schoppen, maar die wel iets zeggen over de klaagcultuur die aan het ontstaan is.
Zo werd een werknemer binnen een non-profitorganisatie door haar leidinggevende op de vingers getikt nadat ze op LinkedIn onder een kritisch artikel over reorganisaties had geschreven dat ze het herkenbaar vond. 'Collega's voelden zich daardoor onveilig, beweerde mijn leidinggevende. Hij kon niet zeggen welke collega's dat waren - die wilden anoniem blijven. Waardoor je je natuurlijk de hele tijd bij de koffieautomaat afvraagt: was jij het? Heb jij over me geklaagd? Over onveiligheid gesproken!' Een leraar overkwam iets soortgelijks. Hij werd door een leidinggevende aangesproken op 'een duimpje' onder een kritisch stuk over onderwijsvernieuwing, ook op LinkedIn. 'Of ik besefte dat mijn posts impact hadden? Dat er collega's over hadden geklaagd.' Woedend was hij op de anonieme klagers én op de 'teamleider die zulk gedrag faciliteert'.
'Krankjorum', vindt ook advocaat Matthijs Kaaks. 'Dit is bijna een parodie.' Als het niet om zwaar racistische teksten gaat, valt dit natuurlijk onder de vrijheid van meningsuiting en daar moet je als leidinggevende helemaal niets mee, vindt Caroline Raat. 'Behalve je afvragen wat er mis is met de organisatie als mensen hierover klagen.' Want wat is hier onveilig aan en waarom klop je niet gewoon bij je collega aan als je er iets over wil zeggen? 'We zijn het steeds moeilijker gaan vinden om het gesprek aan te gaan', vindt Loes Wevers. 'En verwachten dat de werkgever het oplost. Dit werkt juist onveiligheid in de hand.'
De afgelopen jaren groeide de media-aandacht voor het onderwerp grensoverschrijdend gedrag: in 2003 verschenen er nog geen driehonderd artikelen over dit onderwerp in kranten, in 2023 waren dat er al bijna tienduizend, blijkt uit een telling in krantendatabase Lexis Uni. Sinds de #MeToo-beweging enThe Voiceis het bewustzijn toegenomen dat er grenzen zijn die niet zomaar overschreden mogen worden. En dat is op zich een goede zaak, benadrukken de meeste advocaten. Het is belangrijk dat misstanden zoals die bijThe Voice,Ajax enDe Wereld Draait Dooraan het licht kwamen. 'Geen misverstand daarover', aldus mediator Frits Henstra. Want het lastige bij seksueel grensoverschrijdende gedragingen is dat daar doorgaans weinig getuigen bij zijn. 'Dus moet je die slachtoffers het voordeel van de twijfel geven', vindt hij. 'Maar nu schiet dat volkomen door naar allerlei soorten gedrag.'
Werkgevers doen er ook alles aan om drempels te verlagen om klachten in te dienen. Sommigen hebben een digitale knop waar je anoniem een klacht kunt achterlaten. 'Dan wordt het vrij schieten', vindt advocaat Kaaks. Probleem is ook, zegt Raat, dat het bon ton is om te zeggen dat als je je onveilig vóelt, het ook onveilig ís. 'Dat hoor ik zelfs personeelsmanagers en vertrouwenspersonen zeggen. Maar dat is natuurlijk onzin. Het is een subjectief begrip en om iemand te beschuldigen heb je een objectieve norm nodig.'
Werknemers hebben door #MeToo, volgens Henstra, gezien dat ze een bepaalde macht hebben. Zo stond hij onlangs een leidinggevende van een ngo bij die beschuldigd werd van grensoverschrijdend gedrag door een collega die er al langer werkte, ouder is en ook gesolliciteerd had op de positie van zijn cliënt. Dat zal ook echt zo gevoeld zijn, maar jaloezie en teleurstelling speelden wel een rol. Ik wil maar zeggen: een mediator was veel meer op zijn plaats geweest. Nu kwam er een extern onderzoek dat mijn cliënt vrijpleitte, maar ook enorm veel impact op hem had.'
Als de term'grensoverschrijdend gedrag' of 'onveiligheid' valt, gaan bij werkgevers direct alle alarmbellen af en schieten ze in een paniekreflex. Doodsbang als ze zijn dat achteraf zal blijken dat ze te laks hebben gereageerd. Dus sturen ze de beklaagde vaak direct naar huis en wordt er een onderzoek ingesteld. 'Daarmee wordt het direct heel groot', is de ervaring van Kaaks. 'Medewerkers en de buitenwereld denken: als er een extern bureau wordt ingeschakeld, moet het wel heel erg zijn. De beklaagde wordt op non-actief gesteld waarmee het nog groter wordt. En het bureau krijgt dik betaald dus die willen leveren, gaan zoeken en waar je gaat zoeken, daar vind je wat.'
En dan begint de ellende inderdaad pas echt. Want wie denkt dat er met het inschakelen van een extern bureau met een onafhankelijke blik aan waarheidsvinding gedaan zal worden, komt vaak bedrogen uit. Van de door hoogleraar De Vries onderzochte rapporten van integriteitsbureaus naar grensoverschrijdend gedrag, bevat tachtig procent twee of meer ernstige fouten die de richting van de conclusie van het rapport sterk kunnen beïnvloeden. In 2017 was nog 32 procent van de rapporten redelijk correct, in 2022 is dat nog maar 7 procent. Werkgevers geven bijvoorbeeld in de opdracht op voorhand al aan wat de gewenste conclusie is of beperken het onderzoek, er ontbreekt een normenkader (waar het onderzochte gedrag langs gelegd kan worden), een feitenrelaas, er worden eigen definities bedacht om gedrag en normen op elkaar af te stemmen, gedrag wordt opgerekt of juist geminimaliseerd. De context wordt niet meegenomen. 'In dat laatste geval is de kans op een negatieve beoordeling voor de beschuldigde anderhalf keer zo groot als wanneer de context wel wordt meegewogen', stelt De Vries. In bijna 37 procent van de gevallen vond geen of te weinig wederhoor plaats.
Bij bestuurder Korthals was er überhaupt geen sprake van een onderzoek, laat staan onafhankelijk onderzoek: de advocaat van de onderwijsinstelling had het zelf bij de managers uitgevraagd. 'Als ik het had aangevochten bij de rechter had ik een sterke zaak gehad', zegt ze.
Rozenburg werd wel vrijgepleit door het onderzoeksrapport. 'Tot mijn verbijstering vond de personeelsvertegenwoordiging dat kwetsend voor de klagers.' Vanwege de onvrede besloot het bestuur dat er dus wel iets moest gebeuren aan de organisatiecultuur. Daar werd natuurlijk een bureau voor ingehuurd 'en toen begon het gedonder van voren af aan', aldus Rozenburg. De twee nieuwe onderzoekers deden wederom een algemene oproep: 'wie klachten had kon zich melden'. Het circus begon opnieuw.
Op zo'n moment lig je als beklaagde onder een vergrootglas, meent advocaat Euverman. 'Als iemand ergens lang werkt zijn er altijd wel dingen te vinden. Mensen blijven mensen. Dus als er al een onderzoek moet plaatsvinden, dan is het van het allergrootste belang dat zo'n onderzoek zorgvuldig en op basis van de geldende weten regelgeving wordt uitgevoerd waarbij ook de belangen van de beklaagde in acht worden genomen. Helaas schort het daar vaak aan.'
Dat ondervond ook een werknemer van een welzijnsorganisatie die meewerkte aan een onderzoek naar zijn leidinggevende met wie hij altijd prettig had samengewerkt. 'Ik heb me ontzettend opgewonden over de wijze waarop het onderzoek plaatsvond. Meest cruciale is het ontbreken van wederhoor, maar ook de hele insteek, de zorgvuldigheid - werkelijk alles liet te wensen over', vertelt hij. 'We kregen de oproep van de bestuursvoorzitter dat mensen zich konden melden als ze mee wilden doen aan het onderzoek. Het werd me al snel duidelijk dat vooral de klagers hun verhaal deden. Dat vond ik onjuist. Ik heb me echt moeten opdringen om ook mijn kant van het verhaal te laten horen. De onderzoekers zaten niet op mijn inbreng te wachten. Dat werd letterlijk gezegd door de onderzoeker toen ik zei dat ik geen intimiderend gedrag had gezien: "We zijn natuurlijk niet op zoek naar verhalen over wat er allemaal goed is gegaan." Er was geen sprake van een open blik of een hypothese die met alle mogelijke informatie werd gecheckt.'
Herkenbaar, vindt Frits Henstra: als je afgewogen onderzoek zou doen, kijk je vanuit een breed perspectief en neem je ook ontlastende verklaringen mee. Maar dat is niet altijd hoe deze bureaus werken.' Ook in het onderzoek naar de storemanager werden vrijwel alleen de mensen met klachten gehoord. Er mag vaak ook nog op basis van anonimiteit geklaagd worden, wat volgens jurist Matthijs Velkers de drempel om te klagen 'aanzienlijk verlaagt en de betrouwbaarheid niet ten goede komt'.
Cowboys, noemt Caroline Raat de bureaus dan ook. 'Ik houd me nu een aantal jaren bezig met dit thema en ben me lam geschrokken van het amateurisme.' De meeste komen voort uit de fraudeopsporing. Het zijn bedrijven die volgens De Vries 'tot een paar jaar geleden een paar camera's ophingen om aan te tonen of iemand een greep uit de kas had gedaan. Ze hebben geen expertise op het gebied van arbeidsrecht, arbeidsethiek, hr-management, statistiek en deugdelijk onderzoek. En dat hoeft ook niet, want iedereen kan zo'n bedrijfje beginnen en het is een lucratieve business; je interviewt een paar mensen en klaar.'
Probleem is dat er op dit moment sprake is 'van een soort juridische lappendeken, waarbij per incident een eigen juridisch normenkader wordt toegepast', laat advocaat en hoogleraar Geert-Jan Alexander Knoops via e-mail weten. 'Wij zien dan ook dat er per incident en organisatie een eigen gedragscode wordt opgesteld, die soms wordt toegepast zonder dat de betrokkene hier inspraak in heeft gehad.'
Wat dat betreft is het interessant wat er nu gebeurt in het strafrecht, vindt Raat. Het Wetboek van Strafrecht wordt gewijzigd omdat seksueel grensoverschrijdend gedrag in de publieke ruimte strafbaar wordt gesteld - van fluiten tot aanranding. 'Daar staat in de toelichting een aantal heel concrete gedragingen genoemd dat eronder valt. Daar moeten we naartoe.' Dat is duidelijker dan het voorstel van regeringscommissaris seksueel grensoverschrijdend gedrag Mariëtte Hamer om op alle werkplekken afzonderlijk samen vast te stellen wat grensoverschrijdend is. 'Dat is natuurlijk een beetje gemakkelijk.'
De Vries vindt dat er ook een onafhankelijke commissie moet komen waar je bij twijfel je rapport kunt laten checken. 'Zoals er ook de Commissie voor de milieueffectrapportage is, die milieueffectrapportages toetst. Sommigen zeggen: daar hebben we de rechter voor, maar dat is voor veel mensen een te kostbare zaak. Zo'n commissie zou de onderzoeksbureaus voorzichtiger maken omdat ze weten dat ze gecontroleerd kunnen worden.'
Voor Korthals en Rozenburg zou dat sowieso te laat komen. Rozenburg is inmiddels teruggetreden als directeur: 'Ik voelde er niets voor om het allemaal nog een keer door te maken.' Ze bezint zich op de toekomst. Korthals koos eieren voor haar geld. 'Ik moet nog achttien jaar werken; ik heb een schikking getroffen, ben direct gaan solliciteren en heb opnieuw een baan in het onderwijs, waar mijn hart ligt.' Omdat haar oude werkgever op geen enkele manier bereid was om te praten, heeft ze het proberen af te sluiten door gesprekken met lotgenoten te voeren en via een organisatie-opstelling. 'Maar ik heb er een flinke knauw aan overgehouden.'