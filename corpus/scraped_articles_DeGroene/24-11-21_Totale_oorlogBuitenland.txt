Totale oorlog Buitenland

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
21 november 2024
Honger, ziekte, seksueel geweld - in Soedan is de ellende zo overweldigend dat het ergens wel begrijpelijk is dat de wereld ervan wegkijkt. Excuses zijn er in elk geval te over: het aanhoudende Israëlische geweld in Gaza en Zuid-Libanon en de dreiging van een breder conflict in het MiddenOosten, de oorlog in Oekraïne die intensiveert - helemaal nu Kyiv toestemming van president Biden heeft gekregen om langeafstandsraketten te gebruiken. En anders is het wel de kantelende wereldorde ten gevolge van de herverkiezing van Donald Trump die om aandacht vraagt.
Maar daarmee is de burgeroorlog waaraan het 49 miljoen inwoners tellende Soedan sinds het voorjaar van 2023 ten prooi is allerminst verdwenen. De twee strijdende partijen wezen tot dusver elke diplomatieke uitweg van de hand. De afgelopen achttien maanden breidde het conflict zich zo uit naar vrijwel alle regio's van het op drie na grootste Afrikaanse land. Ondertussen raakten ook andere gewapende groepen erbij betrokken en stoken naburige landen de zaak op.
Volgens de Verenigde Naties verkeren 26 miljoen Soedanezen in een zorgwekkende staat van ondervoeding. Ruim acht miljoen daarvan bevinden zich een kritieke staat. Niet eerder in de moderne geschiedenis hebben zoveel mensen aan hongersnood blootgestaan als nu in Soedan, stelde de mensenrechtencommissie van de VN afgelopen maand. Uit die formulering zou je kunnen afleiden dat het om een natuurramp gaat, maar daarvan is geen sprake. Zoals eigenlijk altijd met hongersnoden is het mensenwerk.
De ramp is het directe gevolg van de cynische weigering van de strijdende partijen om hulpkonvooien toe laten. Sterker: net als het veelvuldige seksuele geweld tegen vrouwen is de honger een bewuste strategie in watLe Mondeeen 'totale oorlog' noemt. Buitenlandse journalisten vluchtten vorig voorjaar massaal voor het geweld, maar een verslaggever van de Franse krant slaagde er onlangs in om via Port Soedan naar hoofdstad Khartoem te komen. Diens verslag verschijnt deze weken in een imponerend achtluik (ook in Engelse vertaling beschikbaar).
VolgensLe Mondeis de oorlog in een nieuwe, nog gevaarlijker fase beland. Zieken en gewonden kunnen niet langer een hospitaal bereiken. De doden worden gedumpt in graven langs de weg of door honden aangevreten. 'In deze puinhoop word je begraven waar je sterft', tekende de krant op uit de mond van een lokale doodgraver. 'Hoeveel doden er precies zijn weet niemand.'
Het huidige conflict is in zekere zin de erfenis van Omar al-Bashir, de lang zittende dictator die in 2019 ten val kwam na een volksopstand. Met name jongeren lieten blijken dat ze genoeg hadden van decennia aan wanbeleid, corruptie en despotisme en even leek het erop dat Soedan de transitie naar een democratie zou doormaken.
Maar dit was buiten Abdel Fattah al-Burhan en Mohamed Dagalo gerekend. De een leidde het reguliere leger, de ander, bijgenaamd Hemetti ('kleine Mohammed'), de Rapid Support Forces (RSF), een paramilitaire formatie die voortkwam en voor een deel is samengesteld uit de zogehetenjanjaweed,een losjes georganiseerde militie van Arabische nomaden die in 2003 samen met het reguliere leger deelnamen aan de genocide in de grensregio Darfur.
Gezamenlijk werkten Al-Burhan en Hemetti eerst het burgerbewind dat volgde op de revolutie tegen al-Bashir eruit. Daarop verklaarden ze de oorlog aan elkaar - het land daarmee in de afgrond stortend. De inzet is de macht, maar ook de grondstoffen, goud met name, dat in de naburige landen voor wapens wordt verhandeld. Egypte en Saoedi-Arabië kozen de kant van het reguliere leger; Libië, Rusland (via de voormalige Wagnergroep) en de Verenigde Arabische Emiraten kozen de kant van de RSF.
Hemmeti's mannen wisten zich al vroeg in het conflict van het leeuwendeel van Khartoem meester te maken. Grootschalige verwoestingen en plunderingen volgden: banken, fabrieken, kantoren, huizen - vrijwel alles werd geroofd. De plunderingen en de massamoorden van de RSF dreven de bevolking in de handen van Al-Burhan, de commandant van het reguliere leger. Alomtegenwoordige propaganda hielp daarbij. De RSF wordt afgeschilderd als een 'terroristische militie', bestaand uit buitenlandse huurlingen, als een 'kanker' die moet worden weggesneden. Maar ook het reguliere leger biedt weinig veiligheid. Het bombardeert onophoudelijk en het in wilde weg. Ook vanuit de lucht.
'Uiteindelijk betalen wij, de burgers, de prijs', zegt een vrouw tegen de verslaggever vanLe Monde.'Deze oorlog is een van boven opgelegde vloek'. Eerder die ochtend is een 13-jarig meisje getroffen door een granaat afkomstig van het reguliere leger.
Analisten zeggen unaniem dat het lot van Soedan in handen is van de omliggende landen, maar ook dat druk ontbreekt. In de wereld zoals die was zorgden de Verenigde Staten voor die druk. Maar die wereld is niet meer.
Nooit eerder stonden zoveel mensen aan hongersnood bloot als nu in Soedan