Suriname sleept een columnist voor de rechter

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
5 september 2024
Paramaribo -'Ik zie dit als een aanslag op de persvrijheid en de vrijheid van meningsuiting. Maar ik laat mij niet intimideren, door niemand.' Duidelijke taal van Nita Ramcharan, columnist en hoofdredacteur van nieuwssiteStarnieuws,die deze week voor de tweede keer in de rechtszaal moet verschijnen in de rechtszaak die Suriname's minister van Openbare Werken Riad Nurmohamed tegen haar aanhangig heeft gemaakt. In haar column van 30 juli hield Ramcharan de bewindsman als de hoogste baas op het ministerie politiek verantwoordelijk voor het uitlekken van vertrouwelijke informatie over de inschrijving voor een groot infrastructureel project in Paramaribo: het opknappen van onder meer de Van 't Hogerhuysstraat en de Slangenhoutstraat, belangrijke wegen die het zuiden van het land verbinden met het centrum van de hoofdstad. Als gevolg van dit lek concludeerde de Inter-Amerikaanse Ontwikkelingsbank (idb) dat de vertrouwelijkheid is geschonden. De eerste biedingsronde is daarom geannuleerd en het project, dat zo'n 23 miljoen dollar kost, moet opnieuw worden aanbesteed.
Vanuit de overheid werd langer dan drie maanden niets gemeld totdat het avondbladDe Westhet nieuws in juli onthulde. Pas daarna kwam het ministerie met een persbericht waarin werd gemeld dat belangrijke informatie in handen van derden was gekomen, maar dat er verder niets aan de hand was. 'In elk fatsoenlijk land zou de hoofdverantwoordelijke voor de lekkage moeten opstappen', schreef Ramcharan in haar column.
Kort daarna volgde een brief waarin de minister rectificatie van de column eiste. 'Bij het uitblijven hiervan is het treffen van de nodige rechtsmaatregelen niet uitgesloten', meldde de bewindsman. De column werd niet ingetrokken of aangepast en Nurmohamed stapte namens de staat Suriname naar de rechter. 'Ik kan me niet voorstellen dat de minister zo kleinzerig is. Hij wil dat ik mijn mening moet rectificeren. Hoe is dat mogelijk?' reageert Ramcharan.
Journalisten, maatschappelijke groepen en zelfs partijgenoten van de minister hebben hun afkeuring over de aanklacht uitgesproken. Tijdens de eerste zitting was een grote groep mediawerkers aanwezig om hun collega een hart onder de riem te steken. Dat is volgens Ramcharan een belangrijk signaal naar de regering. 'Het gaat om de totale journalistiek in Suriname', zegt de columnist. 'Ik ben daarom blij met de brede ondersteuning.'
'We geloven dat vrije meningsuiting nog een plek heeft in Suriname. We hopen dat onze collega de zaak wint', reageert Euritha Tjan A Way, woordvoerder van de Surinaamse Vereniging van Journalisten (SvJ).