Klassieke spoken en heksen Kroniek van kunst&cultuur

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
15 augustus 2024
KUNST Duistere prenten
Nadat de papierproductie in de dertiende eeuw in Europa was gemechaniseerd, konden beelden in gravures en houtsnedes de wereld over reizen. In de Kunsthal in Rotterdam is nu een tentoonstelling te bezichtigen met de duistere boodschappen die in die prenten en tekeningen zijn te zien.Hello Darkness My Old Friendheet de tentoonstelling, naar de eerste zin uit het bekende nummerThe Sound of Silencevan Simon & Garfunkel. Waarom juist deze titel is gekozen voor deze verder zorgvuldig gemaakte tentoonstelling wordt niet duidelijk, van het nummer of de muzikanten is verder geen spoor.
De zeventig tentoongestelde werken komen uit de collectie van het Prentenkabinet van de Universitaire Bibliotheken Leiden. De tentoonstelling bestaat uit zeven hoofdstukken. Het begint monter met het hoofdstuk 'De Dood komt voor iedereen', met niet alleen meerdere dodendansen - skeletten met bisschopsmijters en kronen - maar ook een verrassende tekening,De dood en het meisjevan Rie Cramer. Naast zonnige kinderboekillustraties maakte de kunstenaar ook deze grimmige verbeelding van een jonge vrouw die gegrepen wordt door een skelet.
In het Nieuwe Testament is de beschrijving van de Apocalyps relatief sober. Albrecht Dürer interpreteerde die soberheid als een uitdaging. Bij een van de visioenen verschijnen vier ruiters die samen dood en verderf over de wereld verspreiden. In 1498 maakte Dürer een serie houtsnedes over het onderwerp die veel later kunstenaars zou inspireren. Het exemplaar dat in de tentoonstelling hangt is overvol en toont de angstige mensen en kinderen net voordat ze door de paardenhoeven worden verpletterd, in een hoek van de prent verorbert een monster een geestelijke. Vijfhonderd jaar later is de angst nog voelbaar.
Van een heel ander kaliber zijn de studies van David Humbert de Superville uit het begin van de negentiende eeuw. Hij schetste in aquarel de gekruisigde Jezus die is bedekt door een sluier. Een prachtige studie in plooien van een mens onder een wit laken, oftewel een klassiek spook. De tentoonstelling maakt duidelijk hoe grimmig en tegelijk soms ook grappig de beelden zijn die in de loop van de geschiedenis circuleerden. Er zijn duivels en saters te zien, overspelige vrouwen die vechten om een worst en zogeheten waanzinnigen.
Van Natasja Kensmil hangen er twee krijttekeningen uit 2018 waarin ze duidelijk maakt hoe die beelden uiteindelijk ook de portretten van schijnheilige machthebbers uit de zeventiende eeuw kunnen nuanceren: ze vermengt de zeventiende-eeuwse portretten van vooraanstaande families met vleermuizen en afgehakte hoofden.
Ook demonisering van buitenstaanders was lang voor sociale media al gebruikelijk. Ongehuwde vrouwen werden beschuldigd van hekserij en om die reden vervolgd, en kunstenaars gingen graag mee in die verdachtmaking. Op prenten zie je oudere naakte vrouwen die zich tijdens de heksensabbat overgeven aan zondige handelingen zoals het pijnigen van mannen. 'T'is al droom en bedroch', aldus een bijschrift van die tijd. Dat verwijst naar het gedrag van de vrouwen, maar de beeldmakers waren hier evenmin onschuldig.
Joke de Wolf
Hello Darkness My Old Friend,tot 22 september, Kunsthal Rotterdam
Universitaire Bibliotheken Leiden | Natasja Kensmil, De globale inquisitie, 2018, zwart krijt