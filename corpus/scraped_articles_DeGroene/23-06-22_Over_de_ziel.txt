Over de ziel

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
22 juni 2023
plant
wat een lichaam wil bereiken - de plant op tafel strekt haar handpalm naar de zon. de ziel is de wijze waarop het levende lichaam zich uitstrekt.
de plant is naar het raam gaan staan en warmt haar handen. dat zij hiermee iets aan het doen is - dat er iets gebeurt tussen de plant en het licht, terwijl ik kijk,
alleen maar kijken kan, want dat is alles wat een mens kan doen met licht - mijn huid bruint zich naar de zon en binnen in mij blijft het donker
terwijl jij erom vraagt om dwars door je heen en in je lichaam zelf het licht te laten schijnen
dier
dag lieve straat met het huis en de heg en het bed waar ik slaap
waar ik mijn dwaallicht elke ochtend zie ontwaken uit de lakens die wanneer ik terugval in mijn lichaam dat lichaam kunnen bergen en bewaren - waar ik terugkom in de diepe nacht
nadat ik lang en blind naar huis toe ben gereisd en heel de dag volkomen elders onder heb gebracht -
dan leidt mijn waakvlam mij naar deze tuin de donkere tuin in het diepst van de nacht
waar jij mij tegemoet springt uit het lange gras - terug bij het huis, om te wonen en veilig te slapen en om elkaar zo blij en zo terloops te treffen op de kern van een plek, waar we niets afspraken
mens
een wezen zonder omgeving te denken -una mano lava la otra, één hand wast altijd de ander, en beide handen wassen het gezicht.
het brons dat erom vraagt te worden aangeraakt en slijt in de herhaling, glimt en zijn gelaat verliest zoals een woord van oor tot oor gezegd weg zal slijten tot de klank die in zijn kern ligt -
de vliegende mens met zijn vingers gespreid, hoofd demonisch naar achter gebogen, tandeloze mond zonder geluid geopend, ogen rollend in hun kassen zonder zicht -
dat in zijn kern hij iets zal voelen zoemen een onverstoorbaar kleurloos kliertje dat zich tot de wereld richt