De idyllische Geul

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
27 juni 2024
TELEVISIE Valkenburg in de Geul
In een driedelige documentaire toont Hans Heijnen 'het verdriet van Valkenburg'. Wortelend in de overstroming van 14 juli 2021: 2300 beschadigde huizen, vierhonderd miljoen euro schade. Nul doden en dat was gelijktijdig in Wallonië (37 slachtoffers) en Duitsland (137) wel anders. Hier minder steile heuvels en minder onverantwoorde bebouwing. Gelukkig, al zegt muzikant/burgemeester Daan Prevoo, belangrijk protagonist, provocerend dat slachtoffers misschien beter waren geweest om Den Haag van de ernst te doordringen. Hij worstelt al jaren met de ramp na de ramp voor zijn burgers, die materieel en immaterieel zwaar getroffen zijn en hoorndol worden van de bureaucratische, soms moedwillige traagheid van verzekeraars en instanties, waarbij de kleinste nalatigheid tot slepende procedures en zelfs rechtsverlies kan leiden.
De overeenkomst met Groningen is frappant en wordt zonneklaar wanneer een getroffen hoteliersechtpaar getroffen Groningers een week gratis onderdak biedt (Valkenburgs overige horeca verzorgt maaltijden). Ze herkennen elkaars ervaringen, bijvoorbeeld waar het de empathieloosheid betreft van buitenstaanders van wie ze grotendeels afhankelijk zijn (van excellentie Henk Kamp tot nam tot verzekeraar en taxateur). Mark Rutte komt naar Valkenburg en lijkt Kamps meelevende tegenpool, maar daarna horen ze niets meer.
Heijnen komt zelf uit de streek en dat betaalt zich uit: 'een van ons' werkt vaak beter. Wat het te opvallender maakt dat van de hoofdpersonages uitgerekend hotelman Georges Laheij als kind kaaskop werd genoemd omdat hij het dialect niet sprak, want ouders van buiten. Nog altijd, bijna zeventig, voelt hij zich buitenstaander en houdt zelf afstand (ooit sprak ik in Limburgs Mechelen iemand die er lang woonde maar uit Epen kwam, drie kilometer verderop: hij bleef immigrant. Al is Limburgse vriendelijkheid juist ook opmerkelijk). Als Georges aan het slot vertelt hoeveel Valkenburgers met psychische problemen worstelen, is zijn 'maar niemand praat erover' een vorm van kritiek. Zelf heeft hij het hart op de tong (tegenover de filmer), net als zijn jonge, even gevoelige zoon, die mede door en na de ramp zwaar depressief werd.
Mooie beelden van en liederen over de waarlijk idyllische Geul, afgewisseld met beelden van de plots vernietigende kracht, leidend tot 'de ramp na de ramp'. Er schuilt nog een laag onder de vertelling: bij sommige personages (ook bij het hotelgezin) lijkt het natuurgeweld niet louter de oorzaak van problemen, maar verhevigt dat wat al langer sluimerde in karakters en relaties. En er is, algemener, het raadsel waarom de één identieke tegenslag doorstaat en verwerkt en de ander er ptss aan overhoudt. We ontmoeten een jong gezin, waarvan vooral de vrouw diep getroffen is: 'Ik merkte nu pas hoe heilig, hoe veilig je eigen plekje is.' Dat was ze kwijt - het water sloeg letterlijk en figuurlijk haar fundament weg. Haar man moest haar taken erbij nemen. Prachtige hoofdpersoon is ook Claudia Volders, beeldend kunstenaar en de 'hotelvrouw'. Er zijn meer fraaie portretten, al zijn ze niet allemaal even direct aan de themakern gerelateerd.
Walter van der Kooi
Hans Heijnen,Valkenburg in de Geul,NTR, drie delen vanaf donderdag 27 juni, NPO2, 20.30 uur
NTR | Burgemeester Daan Prevoo (rechts) in Valkenburg in de Geul