Doodsverachting Movies that Matter Antidote

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
13 maart 2025
Antidote,de schokkende documentaire van de Brit James Jones over Bellingcat, kwam in het diepste geheim tot stand. Poetin-regime-onderzoekers zijn hun leven nooit zeker.
Had je ooit gedachtdat je nog eens een moordcomplot tegen jouzelf zou moeten onderzoeken? vraagt de filmmaker aan Christo Grozev. Hij is een van de zelfstandige onderzoekers die de afgelopen jaren gepoogd heeft de waarheid boven tafel te krijgen over Russische desinformatie en pogingen om vijanden van het huidige Kremlin-regime te vergiftigen, ook in het buitenland. Het valt hem tegen, bekent Grozev, die niettemin vastbesloten lijkt zijn speurwerk voort te zetten. Ondanks grote persoonlijke risico's.
Het onderzoekscollectief Bellingcat, waarvan Grozev deel uitmaakt, schat dat het om ongeveer driehonderd mensen gaat die zich in dienst van het Kremlin bezighouden met het vergiftigen of op andere wijze uit de weg ruimen van ongewenste individuen die president Vladimir Poetin dwarsbomen. Het getal wordt genoemd inAntidote,een schokkende, onthullende documentaire van de Britse filmmaker James Jones rond drie mannen die met behulp van 'open bronnen' licht pogen te werpen op aspecten van het Kremlin-beleid die het daglicht niet verdragen: liquidaties, aanslagen, desinformatie. Het bestaan van de met name aan de Russische militaire inlichtingendienst GROe verbonden, binnen en buiten Rusland actieve'killing machine'is een van Bellingcats bekendste onthullingen.
Centraal in de film staat de in 1969 geboren Bulgaar Christo Grozev, tegenwoordig voornamelijk op pad voor de in Letland gevestigde websiteThe Insidervan de gevluchte Russische journalist Roman Dobrokhotov. Van de derde 'hoofdrol' in deze film komen we de naam niet te weten. Het gaat om een Russische klokkenluider met kennis uit de eerste hand. Hij was als chemicus werkzaam op een laboratorium waar geëxperimenteerd werd met giffen als novitsjok, die worden ingezet tegen vijanden van Poetins regime. Nadat hij, naar eigen zeggen, pas na een tijd in de gaten kreeg waarvoor zijn werk diende, besloot hij over te lopen. We zien hem in de film bij een geslaagde illegale grensoverschrijding. Waar die precies plaatsvindt, blijft geheim.
Stem en gezicht van de klokkenluider worden digitaal veranderd, in verband met zijn veiligheid en die van degenen die hij in Rusland heeft achtergelaten. Je weet maar nooit of de 'diensten', die vijanden van het Kremlin soms langere tijd volgen alvorens toe te slaan, bijvoorbeeld met novitsjok, het niet op hem gemunt hebben. Hoe grondig daarbij soms te werk wordt gegaan, kwam voor het eerst naar buiten in 2018. In het Britse stadje Salisbury werd toen de in 2010 uitgeruilde en van zijn pensioen genietende dubbelspion Sergej Skripal op klaarlichte dag vergiftigd, samen met zijn dochter. Eenmaal een verachtelijke verrader, dan altijd een verrader die moet sterven, bleek de opvatting van het Kremlin. In een surrealistisch ogend Russisch tv-interview verklaarden de twee mannen die in Groot-Brittannië van de vergiftiging werden verdacht en inmiddels naar Rusland waren teruggekeerd dat zij slechts onschuldige toeristen waren. Grozev en Bellingcat wisten echter aan te tonen dat het in werkelijkheid ging om twee agenten van de GROe. Skripal was, voordat de twee toesloegen, eerst maandenlang gevolgd door weer anderen.
Christo Grozev is van oorsprong een media-ondernemer die in Rusland, Bulgarije en andere Oost-Europese landen werkzaam was. Hij heeft ook belangen in Nederland, bij het mediabedrijf Talpa onder andere. Bellingcat is trouwens een Nederlandse stichting, en krijgt bijvoorbeeld geld van de Nationale Postcodeloterij.
De onderzoeksmethode die Bellingcattoepast wordt Osint genoemd ,'open source intelligence',ter onderscheiding van het traditionele inlichtingenwerk van overheidsdiensten, dat naast openbare bronnen ook gebruikmaakt van spionnen. Overigens blijkt uit de film dat Bellingcat de openbaarheid af en toe een handje helpt, bijvoorbeeld door met cryptovaluta op de zwarte markt te betalen voor databestanden.
Bellingcat - de naam is afgeleid van de ook in het Engels bekende uitdrukking 'de kat de bel aanbinden' - werd de afgelopen jaren een bekend instituut voor het aan het licht brengen van vuile zaakjes. In 2014 opgericht door de Britse blogger Eliot Higgins verwierf Bellingcat eerste bekendheid met het bewijs dat het regime van Assad in Syrië gifgassen tegen de eigen bevolking inzette. Andere onthullingen volgden: over de toedracht van het neerstorten van MH17 in Oost-Oekraïne, over de GROe-officieren die in 2016 betrokken waren bij een (mislukte) poging tot staatsgreep in Montenegro. En natuurlijk over de vergiftiging van de vorig jaar in een gevangenis overleden dissident Aleksej Navalny, en over de dissident Vladimir Kara-Moerza, die in datzelfde jaar bij een gevangenenruil vrijkwam en nu in westerse ballingschap leeft.
Bellingcat - dat sinds 2018 zijn hoofdkwartier in Nederland heeft - is geenszins een uitsluitend op Rusland gerichte organisatie. Het streven is om overal in de wereld groepen enthousiastelingen te bewegen om met Osint misstanden boven tafel te krijgen. De organisatie draagt vervolgens bij met scholingscursussen en nuttige wenken bij het onderzoekswerk. De website geeft een indruk van de resultaten: een onderzoek naar bedrijven die betrokken zijn bij'deep fake porno',de omvang van de verwoestingen in Gaza, de verboden handel in wilde dieren in Maleisië, openlijk door neonazi's georganiseerde punkconcerten in Boedapest, het werven van huurlingen voor de oorlog in Soedan en Colombia - om wat recente voorbeelden te noemen.
Antidotegaat niet op de eerste plaats over deze opbouwende kant van het soort onderzoeksjournalistiek waaraan Christo Grozev en de zijnen hun hart hebben verpand. Onderwerp is eerder de angstige wereld waarin iedereen terechtgekomen is die zich de afgelopen jaren bezig heeft gehouden met het ontzenuwen van Russische propagandaleugens en die is opgekomen tegen de wrede wijze waarop het Russische regime omgaat met kritische dwarsliggers. De manier waarop deze documentaire tot stand is gekomen,
spreekt wat dit betreft boekdelen: in het diepste geheim, waarbij alle communicatie via versleutelde kanalen ging.
Al vroeg in de film lijken Grozevs ergste vermoedens bewaarheid te worden, wanneer hij dagenlang geen contact kan krijgen met zijn in Oostenrijk wonende vader. Deze blijkt plotseling te zijn overleden. De autopsie levert geen bewijs op voor vergiftiging, maar de Bulgaar denkt er het zijne van: sommige door de GROe gebruikte vergiften worden in het lichaam heel snel afgebroken. Heel goed mogelijk dus, dat het hier ging om een wraakactie tegen hemzelf, denkt Grozev, en hij zegt: 'Hopelijk valt Poetins regime, voordat iemand de opdracht mij te vermoorden kan uitvoeren.' Later in de film blijkt hij op het spoor gekomen wie de leiding heeft bij het schaduwen van zijn persoon en bij mogelijke voorbereidingen om hem te vermoorden.
Diegene zou Jan Marsalek zijn, een van Europa's meest gezochte misdadigers, die in 2020 een veilig heenkomen vond in de Russische Federatie. De Oostenrijkse zakenman Marsalek was de spil van Wirecard, een Duits bedrijf dat betalingen met kaart afhandelde en een bedrijfskapitaal voorwendde dat helemaal niet bestond. Met Marsalek zelf verdwenen ook 1,9 miljard dollar richting Moskou. Het schijnt dat hij al in 2010 geworven was als medewerker van een Russische geheime dienst. Grozev vindt uit dat Marsalek, onder valse naam en met een paspoort dat de indruk wekt dat hij een orthodox priester is, vrij door Europa reist. In de film zie je Grozev in redactioneel overleg op de redactie vanThe Insider:een priester die in werkelijkheid een GROe-agent is - veel schilderachtiger komen journalistieke verhalen niet.
Antidote is een beetje een rommelige film. Verschillende verhalen, over onderzoekers als Grozev en politieke activisten uit Rusland die slachtoffer zijn van de Kremlin-methoden, worden op niet altijd even heldere wijze bij elkaar geveegd. Daarbij komt het eigenlijke onderzoekswerk - de tijdrovende bestudering van passagierslijsten van vliegtuigmaatschappijen bijvoorbeeld, of login gegevens van telefoonmaatschappijen - niet in beeld. Veel vragen worden niet beantwoord.
De film geeft vooral een sfeerbeeld van een milieu waar men - of men nu journalist is of dissident politicus - vastbesloten is het regime van Poetin dwars te zitten, uit liefde voor de waarheid. De prijs voor het heldendom is hoog: zij leven permanent met het gevoel gevaar te lopen. Maar iedereen lijkt vastberaden om niet op te geven. De middelen waarvan deze oppositie zich bedient zijn hoogst modern: digitale bestanden, algoritmen, kunstmatige intelligentie. Maar de inzet verschilt in wezen niet van de mentaliteit waarmee Russische ballingen zich in de negentiende eeuw tegen het Kremlin-regime verzetten: doodsverachting. Het is een vorm van heldendom die onder Nederlanders en andere WestEuropeanen zo goed als uitgestorven lijkt.
Blijft dat zo? In een wereld waarin de noties van vrijheid en veiligheid zo razendsnel veranderen als de afgelopen weken met de toenadering tussen Trump en Poetin, lijkt dat moeilijk te voorspellen. Voor de helden en heldinnen inAntidoteis de situatie er somberder op geworden. In de film wordt duidelijk dat Grozev, die zich bedreigd voelt, zich in veiligheid poogt te brengen door veel te reizen, onder andere naar New York.
Maar in hoeverre is er in het Westen nog sprake van een veilige haven voor Russische opposanten, nu president Trump de leiding over de Amerikaanse geheime diensten heeft toevertrouwd aan Tulsi Gabbard, die bekendstaat als een bewonderaar van Poetin? Voor Grozev en de zijnen wordt de wereld er niet veiliger op - voor niemand eigenlijk.