Het ergste zijn de mensen

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
29 februari 2024
Philipp Blom, de in 1970in Hamburg geboren en sindsdien in Oxford, Londen, Parijs en tegenwoordig vooral in Wenen woonachtige cultuurhistoricus, is ook voor de Nederlandse lezer geen onbekende. Zijn belangrijkste boeken zijn hier vertaald en veelal lovend besproken, hij was regelmatig te gast in het tv-programmaHet filosofisch kwinteten in 2019 kreeg hij een eredoctoraat van de Rijksuniversiteit Groningen. Blom is productief en veelzijdig, hij schreef zelfs een wijngids en een 'zoektocht naar de herkomst van [zijn] viool'. En nu is er dan een historische roman:Dieven van het licht.
Dieven van het lichtbegint - aldus de ondertitel van de proloog - in 'De Nederlanden, 1572'. Dat is bekend terrein: BlomsDe opstand van de natuur(2017) begint met een beschrijving van 'de kleine ijstijd', die de Nederlandse schilderkunst aan de fraaie winterse taferelen van Avercamp en Bruegel hielp. De eerste zinnen van de nieuwe roman lijken ook aan die schilderijen te zijn ontleend: 'De kraai zit op de hoogste tak van de boom. Vanaf hier kan hij alles overzien.' Dat is een verrassend perspectief, Blom voorziet de kraai van antropomorfe eigenschappen maar produceert dan ook direct een waarheid als een koe in een onbegrijpelijke zin: het dier kent de oorlogen onder soortgenoten, maar 'het ergst zijn de mensen, want die voeren meer oorlogen tegen elkaar dan wat dan ook.'
Het verbaast niet dat de alziende kraai na een paar alinea's het veld moet ruimen; alleen in de slotalinea's komt hij nog even tevoorschijn, ditmaal om hoofdschuddend te constateren dat hij 'de mensen' niet begrijpt. Wat hij heeft gezien liegt er inderdaad niet om: Spaanse soldaten te paard op strafexpeditie in het ketterse Noorden, en dat betekent: brandstichting, moord en doodslag alom. En dus ziet de kraai veel 'vers vlees (...) pas neergezegen en nog warm, of opgehangen aan lange touwen als een langzaam om zijn eigen as draaiend feestmaal dat aanvangt met de zachte ogen en lippen'. En wat hij heeft gehoord: louter gehuil, geschreeuw, gejammer, gebrul, gevloek, doorgaans in de stijl van 'de eerste basisprincipes'. Op een pagina lezen we dat bloedhonden 'uitzinnig janken', 'in woeste razernij blaffen' en 'twee woedende kluwens van geschreeuw, blekkende [?] tanden en gegrom' vormen.
Speciale aandacht verdienen de theatrale beelden. Iemand heeft 'ontembare haren', een ander 'zit op handen en voeten en beeft', elders 'zakt een lichaam als een zak bloem in het struikgewas' of doet iemand zijn best om 'de wankele last op de rug van dagloners en ezels te ontwijken die iedereen hier onverhoeds als een hamer op zijn hoofd kan krijgen'. Nog een kras staaltje, iets verderop: een man zet zijn hoed af, waarna 'een kaal hoofd' tevoorschijn komt, waarop een ander 'de hele vestibule weerspiegeld ziet'.
Zo zout had ik het zelden gegeten. Of ben ik erin getrapt, dacht ik na een hoofdstuk, en gaat het in deze roman om een stijloefening in de geest van Joyce, Queneau of Campert, en volgen er na dit hoofdstuk in de stijl van een ouderwets, 'spannend' jongensboek wellicht hoofdstukken in de stijl van, laat ik zeggen, een zeventiende-eeuwse geschiedschrijver à la P.C. Hooft, een achttiende-eeuwse encyclopedist als Diderot (van wie Blom beweert dat die tot de 'vergeten radicalen van de Verlichting' behoort), een negentiende-eeuwse verteller als Jacob van Lennep, een eigentijdse literatuurhistoricus als Frits van Oostrom en een filmer en multimediakunstenaar als Peter Greenaway? Maar nee. Het was en bleef een boek voor lezers die er niet van opkijken als iemand wiens longen met een dolk finaal zijn doorboord er even later alweer vrolijk op los kwettert.
Waar het boek 'eigenlijk' over gaat? Over twee jongens uit de buurt van Utrecht wier vader per ongeluk door een van hen is verraden en vervolgens door de manschappen van Alva is opgeknoopt. Zij maken bijna drie decennia later als schilder en zijn assistent (de 'dieven van het licht') naam in Rome, Napels en Palermo, en beleven daar talloze even voorspelbare als ongeloofwaardige avonturen. We volgen Michelangelo Merisi, alias Caravaggio, op zijn nachtelijke drinkgelagen en moorddadige exercities; we horen het ingehouden gekerm van Giordano Bruno op de brandstapel - maar tot iets wat op cultuur- of kunsthistorische diepgang leidt, komt het nooit.
Op de flaptekst lees ik deze verrassende aanbeveling uit de gerenommeerdeFrankfurter Allgemeine Zeitung:'Een trefzeker en krachtig romanepos in de literair-historische stijl van Umberto Eco.' Daar keek ik van op. Ik nam de betreffende krant erbij en las iets heel anders. De recensent van dienst situeert Bloms roman ergens 'tussen Umberto Eco's literair-historisch ambitieuze vertelwijze en het historische reclameschilderwerk['Plakatmalerei']à la Iny Lorentz' - waarbij Iny Lorentz staat voor een duo dat bestsellers schrijft alsDe wraak van de wandelhoerdie in geen literaire boekhandel te vinden zijn.
PHILIPP BLOM Dieven van het licht Vertaald door Kris Lauwerys en Isabelle Schoepen. Bezige Bij, 416 blz.