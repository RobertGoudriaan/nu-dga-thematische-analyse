Wet van de jungle Buitenland

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
29 augustus 2024
Op een grijze dag in 1967 bezette Roy Bates, voormalig Brits legerofficier, een voormalig marineplatform in de Noordzee en riep er een soevereine natie uit: Sealand. Sealand deelde paspoorten uit, had een eigen munt en reikte zelfs adellijke titels uit.
Meer dan een ludieke stunt leek het niet, totdat er eind 2000 een organisatie neerstreek, HavenCo, met het doel er een datahaven te vestigen - ver buiten het bereik van bemoeizuchtige regeringen. De filosofie was libertarisch: zowel de Tibetaanse regering in exil als verspreiders van porno zouden er terecht moeten kunnen. Zowel The Pirate Bay, een doorgeefluik voor het downloaden van films, als klokkenluiderssite WikiLeaks overwoog op enig moment zich op Sealand te vestigen en gebruik te maken van de aldaar geïnstalleerde servers. Een ondergrens was er ook: kinderporno. Hoe en of HavenCo hierop zou hebben gehandhaafd zullen we niet weten, want het project kwam nooit van de grond.
Ook bij de berichtenservice Telegram ligt de grens bij kinderporno, en het is in verband hiermee dat oprichter Pavel Doerov afgelopen weekend door de Franse justitie werd gearresteerd nadat hij met zijn privévliegtuig was geland op de luchthaven Le Bourget, even ten noordoosten van Parijs. Het van oorsprong Russische Telegram (circa een miljard gebruikers) zou te weinig doen om bij wet verboden content van het platform te weren. Daarmee is de al jaren sluimerende vraag naar contentmoderatie bij sociale media en berichtendiensten ineens op scherp komen te staan.
Telegram werd in 2013 in SintPetersburg opgericht door Doerov en zijn broer Nicolas en heeft de mogelijkheid om groepen uit te breiden tot 200.000 leden. Concurrent WhatsApp heeft dit aantal gelimiteerd nadat massale verspreiding van nepnieuws in India tot lynchpartijen leidde. Ook de Doerovs houden er een libertarische filosofie op na en spreken zich uit tegen alle vormen van 'censuur'. Tijdens de zogeheten Dag van de Overwinning, wanneer Rusland de overwinning van de Sovjet-Unie op nazi-Duitsland herdenkt, merkte Pavel eens op dat Stalin op die dag zijn recht tegenover Hitler verdedigde om sovjetvolkeren te onderdrukken. Eerder richtten de Doerov-broers VKontakte op, een Russischtalige variant van Facebook, die uitgroeide tot een platform met vijfhonderd miljoen gebruikers.
De oprichters wisten zich een tijdlang te onttrekken aan de ijzeren hand van Vladimir Poetin, maar zagen zich ten slotte genoodzaakt het bedrijf voor een schijntje te verkopen aan zakenpartners van Poetin. Pavel 'Pacha' Doerov ontvluchtte Rusland en leidt al jaren een zwervend bestaan in luxehotels overal op de wereld. Op Telegram kreeg Poetin tot dusver geen grip. De end-to-end encryptie blijkt te sterk - zelfs voor de door het Kremlin aangestuurde hackers. Telegram groeide uit tot marktplaats van duistere handeltjes (drugs, porno, crypto) en forum waar jihadisten plannen smeedden. Toen in 2015 bleek dat de aanslagplegers op poptempel Bataclan (130 doden, 135 gewonden) via Telegram hadden gecommuniceerd haalde Doerov zijn schouders op. 'Moeten we dan maar woorden gaan verbieden?' zei hij in een reactie. Niettemin verwierf hij vorig jaar de Franse nationaliteit.
Tegelijk bleek Telegram ook een waardevol instrument voor politieke activisten, zoals tijdens de protesten tegen dreigende Chinese repressie in Hongkong (2019) en een jaar later tegen de Wit-Russische despoot en Kremlin-vazal Alexandr Loekasjenko. Opmerkelijk genoeg hangt ook het Russische leger wat zijn communicatie betreft voor een goed deel af van Telegram, aangezien Oekraïense hackers keer op keer weten in te breken op communicatiekanalen van de Russen zelf. Juist vanuit militaire kringen in Rusland klinkt dan ook felle kritiek tegen de aanhouding van Doerov, en de Russische consulaire afdeling in Parijs heeft geëist hem te mogen bezoeken - wat de Franse autoriteiten tot dusver weigerden.
Wie ook reageerde was Elon Musk, de controversiële eigenaar van X. Musk riep de hashtag #FreePavel in het leven en postte de woorden'liberté, liberté, liberté'.Musk, die de campagne van Donald Trump steunt, profileert zich als een vrijheid-van-meningsuitingfundamentalist en versoepelde de regels op X, met een explosie vanhate speechen radicaal-rechtse propaganda als gevolg. Het is het zoveelste bewijs dat libertarisme in de praktijk staat voor de wet van de jungle. Dat liberale democratieën zich hiertegen te weer stellen is niet alleen hun goed recht, maar hun plicht. Lang waanden de tech-moguls zich daarbij ongrijpbaar - alsof de wet niet voor hen gold. Tot nu.
Telegram groeide uit tot marktplaats van duistere plannen