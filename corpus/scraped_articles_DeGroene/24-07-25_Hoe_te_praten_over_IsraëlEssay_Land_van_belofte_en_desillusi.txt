Hoe te praten over Israël Essay Land van belofte en desillusie

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
25 juli 2024
Aan de vraag of ze sinds 7 oktober joodser is geworden, is Marja Vuijsje inmiddels wel gewend. Meer last heeft ze van het feit dat ze met haar broer in Jeruzalem al jaren niet meer kan praten over wat er daar gebeurt.
'Ben je joodser gewordensinds 7 oktober vorig jaar?' vroeg een niet-joodse kennis die de laatste tijd regelmatig informeert naar mijn familie in Israël.
'Misschien wel', zei ik na een lange stilte omdat ik vond dat ik iets moest zeggen. Als vanzelf volgde een obligaat gesprek over het verschil tussen joden en zionisten (niet alle joden zijn zionisten, niet alle zionisten zijn joods, wist ook mijn gesprekspartner) en de teloorgang van de evidente loyaliteit van Nederlanders aan het land waar mijn grote broer zich ruim zestig jaar geleden vestigde, trouwde, kinderen en kleinkinderen kreeg.
Het is een gesprek dat ik regelmatig voer sinds Hamas-jongens 1200 Israeliërs vermoordden en 240 gijzelaars meenamen, en de Israëlische regering - belovend Hamas te vernietigen - opdracht gaf in de Gazastrook bijna alles en iedereen kapot te schieten. Ook ditmaal stonden we stil bij de bedroevende cijfers. Volgens de Palestijnse autoriteiten schommelde het Gazaanse dodental inmiddels rond de 37.000. Dat aantal werd door Israëlische gezagsdragers betwist, maar ook zij kwamen uit op getallen van ver boven de twintigduizend. Achter alle omgekomen Gazanen - martelaren in het jargon van Hamas, onder wie guerrillastrijders maar ook een schrikbarende hoeveelheid kinderen - doemt een veelvoud op van ontheemde, verhongerende en (geestelijk) verminkte opa's, oma's, vaders, moeders, broertjes en zusjes.
Ja hoor, knikte ik, het is begrijpelijk dat het medeleven eerder uitgaat naar de ontredderde Palestijnse bevolking dan naar het veel kleinere aantal getroffen families in Israël. En inderdaad: het zou de kansen op vrede dichterbij brengen als meer Israëliërs oog zouden hebben voor het menselijk leed dat hun leger op bevel van hun regering veroorzaakt. Of nog beter: als meer dienstplichtigen ervoor zouden bedanken deel te nemen aan militaire acties die voornamelijk ongewapende burgers doden.
Het was alweer lang geleden dat ze het nieuws haalden; Israëlische soldaten die weigeren dienst te doen in de sinds 1967 door Israël bezette gebieden of die het vertikken op jacht naar een enkele Hamas-terrorist gebouwen in puin te leggen waar gezinnen met kinderen wonen. In 2003, ten tijde van de Tweede Intifada, schreven nog 27 gevechtspiloten - behorend bij de elite van de Israëlische troepenmacht - een open brief waarin ze lieten weten dat zij niet zouden gehoorzamen aan inhumane orders. Aanleiding was de dood van vijftien mensen, de helft kinderen, bij een bombardement op een pand in Gaza waar een bevelhebber van Hamas zich ophield.
Het zijn geluiden die sinds oktober vorig jaar nagenoeg zijn verstomd. De weinige dienstplichtigen die hun oproep voor Gaza negeerden zitten bijbehorende gevangenisstraffen uit. Ze worden verraders genoemd, evenals andere Israëliërs die pleiten voor een wapenstilstand en vredesonderhandelingen. In het als altijd en overal door angst en smart gevoede oorlogsnationalisme dat in Israël mainstream is geworden, tellen Palestijnse levens nauwelijks meer mee. Zoals Hamas en delen van de anti-Israëlische solidariteitsbeweging vrijwel alle joodse inwoners van Israël als zionistische vijanden en dus legitieme doelen van gewapend verzet beschouwen, zo zijn er nog maar weinig Israëliërs die niet meegaan met de gedachte dat vrijwel alle Gazanen geassocieerd zijn met het terrorisme van Hamas.
In Israël kwam na de rouw rond 7 oktober nieuwe rouw om de in Gaza en langs de Libanese grens omgekomen soldaten en leidt de vondst van in Gaza gestorven gijzelaars telkens weer tot het openkrabben van oude en nieuwe wonden. Terwijl de wereld is gefocust op het huiveringwekkende drama dat zich afspeelt in de Gazastrook, wordt het Israëlische nieuws gedomineerd door de eigen verliezen; gruwelijke verhalen van wie de pogrom van 7 oktober overleefde, noodkreten van dierbaren van gijzelaars die nog vastzitten in Gaza, en de ontdaanheid onder de bijna tweehonderdduizend evacuees uit het zuiden en het noorden van Israël die elders zijn ondergebracht vanwege beschietingen door Hamas en Hezbollah.
Vooralsnog hebben angst, haat en extremisme gewonnen. Hamas is niet weggevaagd, Hezbollah zal ook overleven, er zijn talloze getraumatiseerde Palestijnse kinderen bij gekomen die de wapens willen opnemen tegen Israël, en onder Israëliërs is bijna niemand meer te vinden die gelooft dat duurzame vrede met Palestijnen mogelijk is. Zoals de nog altijd voor een tweestatenoplossing pleitende schrijver David Grossman zei in een interview met de Spaanse krantEl Pais:'Angsten zullen zo lang hevig overheersen dat het moeilijk zal zijn over vrede, compromissen en dialoog te praten.'
'Hoe denkt jouw familie in Israël eigenlijk?'Het is een vraag die me zo vaak is gesteld dat hij me niet meer doet zuchten.
'Je hebt ze nog wel', zei ik ook nu, 'Israëliërs die het met Grossman eens zijn dat vrede voor Israël pas in zicht komt als er ook vrede komt voor de Palestijnen. De meeste van mijn Israëlische familieleden vinden dat - net als de meeste van hun landgenoten - linkse luchtfietserij.'
Mijn niet-joodse kennis keek me meevoelend en een tikkeltje bedremmeld aan. Hij hoort bij de niet-joodse Nederlanders die vanwege '40-'45 zijn opgegroeid met sympathie voor Israël en een naar schuldgevoel neigende verlegenheid om vrijuit met joden over het joodse land te spreken. Als altijd wanneer Israël/Palestina ter sprake komt, zaten we neerslachtig te wezen over wat daar gebeurt en hier een ongekende polarisatie met zich meebrengt, nog versterkt door de mate waarin de radicaalste flanken in beeld komen. Aan de ene kant gemaskerde demonstranten met Palestijnse vlaggen en een blinde haat tegen iedereen die ook maar enigszins begrip toont voor de joodse inwoners van Israël, aan de andere kant verhitte pleitbezorgers van Israël die achter elke Palestijnse vlag een opleving van virulent antisemitisme ontwaren.
En dan zijn er ook nog de verwijzingen naar de holocaust in statements over wat er anno nu gebeurt in het stukje van de wereld dat de een Israël en de ander Palestina noemt.
De zes miljoen afgeslachte mannen, vrouwen en kinderen die op de meest uiteenlopende manieren joods en Europeaan waren, worden keer op keer collectief gebruikt als propagandamateriaal. De een brengt ze in stelling als martelaren van het zionisme om loyaliteit aan Israël af te dwingen, de ander beweert met wellustig enthousiasme dat de Israëlische joden zich in Gaza net zo gedragen als de nazi's 'toen'. In de hiërarchie van het wereldleed staat Auschwitz nog steeds bovenaan en er zijn nogal wat mensen die denken dat de kinderen van Gaza er iets mee opschieten als hun door Israëlisch vuur gedode leeftijdgenootjes worden gelijkgesteld met Europese kinderen die in gaskamers werden vermoord omdat ze joods waren.
Het was onvermijdelijk dat we uitkwamen op de onder niet-joodse antizionisten populaire joden die tijdens anti-Israël-demonstraties borden meevoeren waarop ze zichzelf afficheren als kleinkinderen van holocaustoverlevenden. Ze doen verlangen naar commentaar van de in 2018 overleden hoogleraar joodse geschiedenis Evelien Gans. Samen met de vertegenwoordiger van Israël die tijdens een vergadering van de VN een gele davidsster droeg passen ze uitstekend onder de door haar gemunte betiteling 'joods narcisme'.
Ondertussen bleef de vraagof ik sinds oktober vorig jaar joodser ben geworden in de lucht hangen. Ik wist er niet goed raad mee. Ben ik de laatste tijd joodser geworden? Of is de - niet altijd goedmoedige - buitenwacht mij als joodser gaan zien en ben ik me daardoor conform de theorie van de oude Sartre vanzelf joodser gaan voelen? En wat betekent dat joodser? Mijn niet-joodse kennis bedoelde meer betrokkenheid bij georganiseerd joods Nederland, meer geneigd om Israël te verdedigen, bang voor bedreigingen van anti-Israël-activisten voor wie elke als jood geïdentificeerde die zichzelf niet nadrukkelijk antizionist noemt medeverantwoordelijk is voor de dood van Palestijnse kinderen.
Nog steeds kwam ik niet veel verder dan mijn eerdere 'misschien'. Het is moeilijk te zeggen waaruit het joodse deel van mijn identiteit bestaat. In elk geval groeit het aan als erover wordt doorgevraagd, of als ik te maken krijg met dweperig filosemitisme dan wel met antisemitische opmerkingen. Wat dat laatste betreft: ik ben het eens met wat Abel Herzberg lang geleden zei: 'Een beetje antisemitisme zal er altijd wel zijn. Zolang het platonisch blijft is er weinig aan de hand.'
Wat Israël/Palestina aangaat voel ik me verwant met wat Chaja Polak hierover zegt in haar essayBrief in de nacht. Ze heeft het over de eenzaamheid van joden die zich ongemakkelijk voelen bij de antizionistische retoriek waarin Israël het ultieme kwaad is dat van de aardbodem moet verdwijnen en die tegelijkertijd ver verwijderd zijn van het joodse kamp dat Israëls excessieve aanvallen op Gaza met hartstocht verdedigt.
Het was niet alleen om mij ervan af te maken dat ik ons gesprek beëindigde met het citeren van de belangrijkste leefregel van de joodse geleerde Hillel de Oudere. Rond het begin van de christelijke jaartelling stelde hij vast dat alle vijf de boeken van de thora in één zin waren samen te vatten: wat gij haat, doe dat uw naaste niet aan. Ik houd nogal hardnekkig vast aan dat soort beginselverklaringen. Wat die van Hillel betreft: ik beschouw ook Israëliërs en Palestijnen als elkaars naasten.
Mijn broer in Israël lacht schamper als ik zulke dingen zeg. Dat doet hij ook als ik herinner aan het devies waarmee onze sociaal-democratische grootouders hun kinderen opvoedden en dat onze vader nog weleens citeerde: er is maar één land: de aarde; er is maar één volk: de mensheid; er is maar één geloof: de liefde. Ik weet wat hij met dat lachje bedoelt: dat hun omarming van die mooie slagzin van de Amsterdamse sdap-coryfee Floor Wibaut niet heeft voorkomen dat onze opa en oma en een belangrijk deel van de verdere familie in Sobibor en Auschwitz werden vermoord omdat ze joods waren. Mijn trouw aan het oud-linkse gedachtegoed vindt hij onnozel, net als mijn hang naar Israëliërs die ook nu volhouden dat hun Palestijnse streekgenoten hetzelfde zou moeten toekomen als zij voor zichzelf ambiëren: leven zonder vrees voor oorlog en terreur, met veel lekker eten, vrolijke dagen aan de Middellandse Zee en fijne toekomstperspectieven voor alle kinderen in het door deze en gene beloofde land.
Op 7 oktober werd hij gesterkt in zijn opvatting dat er met Palestijnen niet over vrede valt te praten. Zijn gelijk haalde hij binnen door te wijzen op het grote aantal progressieve Israëliërs dat door die Hamas-jongens - terroristische infiltranten in zijn jargon - werd vermoord: het feit dat zij voorstanders waren van ontspannen verhoudingen met de Palestijnen verhinderde niet dat ze 'als zionisten' werden afgeslacht.
Mijn broer vraagt nooitof ik sinds vorig najaar joodser ben geworden. Hij weet dat sedertdien meer mensen - joods en niet-joods - een beroep doen op het deel van mijn inborst dat mede is gevormd door een zekere band met Israël. Hoe je het ook wendt of keert; vrijwel alle Nederlanders van joodsen huize hebben speciale gevoelens voor het stukje aarde dat eeuwenlang onderdeel was van het Ottomaanse Rijk, na de Eerste Wereldoorlog onder Brits bevel stond en in 1948 gesteund door de Verenigde Naties een joodse staat werd.
De in 1950 aangenomen Wet op de Terugkeer behelst dat iedereen met één of meer joodse grootouders zich in Israël mag vestigen. Voor wie er niet voor voelde die stap te zetten, was het vaak wel een geruststellende gedachte daarheen te kunnen als ze in Europa weer joden gaan vervolgen. Velen hebben er familie, anderen hebben overwogen zelf te verhuizen naar het land waar lang geleden wat verre voorouders zouden hebben rondgescharreld, een grote groep hoort waar het om Israël gaat bij de zwijgende, gedesillusioneerde meerderheid.
Zionist ben ik nooit geworden. Dat was mijn nu 81-jarige broer trouwens ook niet toen hij in de zomer van 1962 naar Israël vertrok. Hij was en is een apolitieke figuur voor wie elke vorm van ideologische bevlogenheid in de eerste plaats aanleiding biedt voor het maken van cynische grapjes. Bij ons thuis werd het zionisme dikwijls afgedaan als 'een beweging van joden die geld geven om andere joden naar Israël te laten gaan', en dat vindt hij nog steeds een geestige uitspraak. Neemt niet weg dat wij er allebei van zijn doordrongen dat Israël is opgebouwd door joden die zich bij het zionisme aansloten om een uitweg te hebben uit landen waar ze werden gediscrimineerd, vervolgd en vermoord. Ongetwijfeld werden ze joodser van de wrede behandeling die hun vanwege hun afkomst, religie en in veler ogen abjecte cultuur ten deel viel. Het negentiende-eeuwse Europese nationalisme met zijn antisemitische excessen baarde het joodse nationalisme. De zionisten boden hoop, herwonnen eigenwaarde, en de illusie dat een eigen land met een eigen leger veiligheid biedt.
Schrijver-journalist Ari Shavit vatte in zijn boekMijn beloofde landsamen wat ervan is gekomen: 'In de 21ste eeuw is geen ander land te noemen dat, net als wij, gebied van een ander volk bezet en er is ook geen ander land dat zo bedreigd wordt als wij.'
Voor mijn ouders en zeker voor mijkwam het als een verrassing dat mijn broer naar Israël emigreerde. Hij was negentien en ik zeven en ik geloof dat mijn hart nooit meer zo grondig aan diggelen is gegaan als toen mijn grote broer ons verliet.
Over het hoe en wat en waarom van zijn verdwijning uit ons dagelijks leven werd in mijn bijzijn nooit gesproken. Het was een van de gebeurtenissen uit onze familiegeschiedenis waarvan je aanvoelde dat je er beter niet over kon doorvragen. Hetzelfde gold voor onze aanhankelijkheid aan Israël. Ondanks het sarcasme dat werd gebezigd als het over 'de zionisten' ging, ontleenden wij trots aan het nieuws dat wij te horen kregen over het jonge joodse land. Of het nu ging over de introductie van bijzondere landbouwtechnieken, de kwaliteit van de Jaffa-sinaasappelen of de informele levensstijl van de Israëliërs. Israël was in onze ogen en die van de meeste andere Nederlanders een wonder van joodse wederopstanding na de shoah.
Daar kwam bij: Israël had nog lang het imago van een voorbeeldige, door bevlogen socialisten geregeerde, democratie met fantastische gelijkheidsprincipes. Voor de meeste progressievelingen in en buiten de joodse staat veranderde Israël pas ver na de Zesdaagse Oorlog en de bezetting van de Gazastrook - vóór 1967 Egyptisch - en de Westbank - vóór 1967 Jordaans - van een toevluchtsoord voor vervolgde joden in een bezettingsmacht. En geleidelijk aan in het land dat het anno nu is geworden: een natie met een extreem-rechtse regering, extreem-rechtse vrienden en een corrupte premier wiens grootste kopzorg het is om zo lang mogelijk aan te blijven.
In de beleving van de meeste Palestijnenheeft zich uiteraard een andere geschiedenis voltrokken. Bij hen gaat het over ontkend en gefnuikt Palestijns-Arabisch nationalisme, verdrijving uit steden, dorpen en huizen, discriminatie en geweld van Israëlische kolonisten en veiligheidstroepen. Voor hen is er slechts gradueel verschil tussen de boef Bibi Netanyahu en David Ben-Gurion, de door ons bewonderde sociaal-democratische premier van Israël die al kort na de Zesdaagse Oorlog teruggave van de Gazastrook en de Westbank bepleitte.
In 1962 was er buiten de Arabische wereld nog vrijwel niemand die zich druk maakte over de niet-joodse bevolkingsgroep die al eeuwenlang in Israël woonde voordat de eerste zionistische joden daar neerstreken. Israel was voor moderne Nederlandse jongeren een populair reisdoel, ook voor niet-joodse jongeren. Aangemoedigd door berichten over een land met een subtropisch klimaat en een idealistisch volk reisden ze af naar kibboetsen om de grond te bewerken, de hora te dansen en van vrije seks te genieten. Israël bood een door hun ouders goedgekeurde mogelijkheid om zich een poosje uit te leven. Voor joodse jongeren die als ondergedoken kinderen de Tweede Wereldoorlog hadden overleefd en omringd waren door volwassenen die getekend waren door de jodenvervolging was Israël een uitweg uit de benauwenis van een bizar Europees verleden.
Mijn broer hoorde bij de laatste categorie.
Vele jaren na zijn emigratie vroeg ik hem na een paar biertjes in een Amsterdams café waarom hij destijds naar Israël emigreerde. Hij staarde lang voor zich uit en zei toen zonder de bij hem gebruikelijke ironie: 'Ik was ongelukkig en ik dacht daar gelukkiger te worden.'
Dat gesprek vond plaats in het najaar van 2002, ten tijde van de Tweede Intifada, toen elke maand tientallen inwoners van Israël omkwamen als gevolg van zelfmoordaanslagen en Israël was begonnen aan de bouw van de muur - 'de apartheidsmuur' - rond de Westelijke Jordaanoever, een afscheiding van ongeveer zevenhonderd kilometer, opgetrokken uit bijna tien meter hoge betonnen muren, met wachttorens, controleposten, hekken, prikkeldraad en greppels.
Die Tweede Intifada kostte duizenden levens, vooral Palestijnse levens. Bij aanslagen op onder meer bussen, bushokjes, restaurants en discotheken werden 1030 Israëliërs vermoord. Aan Palestijnse kant vielen 3300 doden, sommigen als gevolg van hun eigen zelfmoordacties, anderen door vuur van Israëlische ordetroepen.
Een paar jaar eerder was mijn broer ternauwernood ontkomen aan een aanslag op de markt waar hij wekelijks boodschappen deed, de Mahane Yehuda-markt in het centrum Jeruzalem. Er vielen 16 doden en 178 gewonden. 'Als je bij ons de deur uit gaat, weet je nooit of je ook weer heelhuids terug zal komen', liet hij weten toen ik belde om te vragen of alles oké was.
Het was in die tijd dat hij samen met het grootste deel van Israël opschoof in de richting van rechtse Israëliërs die vinden dat het Palestijnse verzet met harde hand moet worden onderdrukt. Het was ook de tijd waarin de - tot dan toe dominante - geseculariseerd-nationalistische Palestijnse verzetsbeweging terrein verloor aan de islamisten van Hamas, die inzetten op moordpartijen op Israëlische burgers. Amira Hass, jarenlang verslaggeefster in de Gazastrook - door haar vaak omschreven als openluchtgevangenis - schreef onlangs een artikel voorHaaretzwaarin ze uitlegde waartoe dit heeft geleid: eerder door solidaire westerlingen toegejuichte verzetsbewegingen als het anc van Nelson Mandela bestonden uit een breed gedragen politieke organisatie met een gewapende tak, Hamas is uitgegroeid tot een gewapende organisatie met een politieke tak. Alleen al in het eerste jaar nadat Israël zich in 2005 terugtrok uit Gaza daalden er 4500 raketten neer op Israël. Die focus op geweld heeft een nog verder bewapend Israël opgeleverd en 7 oktober gaf de Israëlische extremisten in en buiten de regering-Netanyahu een excuus om nog meer dan ze toch al deden Palestijnen te treiteren, verdrijven, mishandelen en vermoorden.
De hoeveelheid gesprekkendie ik sinds 7 oktober met vrienden en kennissen voer over Israël/Palestina is omgekeerd evenredig aan de hoeveelheid woorden die mijn broer en ik wisselen over wat velen beschouwen als de moeder aller conflicten in het Midden-Oosten. Meestal hebben we het over dagelijkse besognes, over de gezondheid van deze en gene en de in Israël erg lang wachtlijsten van medische specialisten, volgens mijn broer mede het gevolg van het grote aantal Israëlische dokters dat het land uit onvrede met 'de situatie' heeft verlaten. Terloops meldt hij het als er 's nachts luchtalarm is geweest en zijn vrouw en hij - allebei zeer slecht ter been - geen moeite hebben gedaan om een als schuilkelder dienstdoende ruimte te bereiken.
Meestal besluiten we met gezang. Sinds hij zich heeft aangesloten bij het koor van het ouderencomplex waar hij en zijn vrouw nu enige jaren wonen, laat hij altijd even horen op welke liederen hij oefent. Als ik ze ken, doe ik mee. Zo kan het gebeuren dat wij vanuit onze huiskamers in Jeruzalem en Amsterdam samenHallelujahvan Leonard Cohen of het Slavenkoor van Verdi zingen terwijl in Tel Aviv het luchtalarm afgaat, Hezbollah-raketten de bossen van NoordIsraël in brand steken of in Gaza bommen vallen op een eerder veilig verklaarde plek. Als ik nogmaals heb geïnformeerd naar leven en welzijn van alle kinderen en kleinkinderen beëindigen we ons gesprek zonder in te gaan op wat er volgens ons zou moeten gebeuren om deze oorlog te beëindigen.
Dat zwijgen dateert niet van vorig najaar. Jaren geleden kwamen we al tot de conclusie dat we het onderwerp beter konden laten rusten omdat we elkaar toch niet kunnen overtuigen. De verdeeldheid in de Israëlische samenleving over 'de Palestijnse kwestie' loopt ook in ons geval dwars door de familie. Soms moeten we daar een beetje om giechelen, zoals toen ik tijdens een telefoongesprek refereerde aan een Israëlische tv-show die kort na 7 oktober een satirische scène opnam waarin een vrouwelijke legerofficier verschillende groepen reservisten opriep om tegen Hamas te vechten: 'Anarchisten!', las ze voor van een lijst die ze voor zich had. 'Verraders! Messianisten! Bibi'isten! Arabierenliefjes! Racisten!' Aldus refererend aan de scheldnamen die Israëliërs elkaar toebedelen. Zijn instemmende gegrinnik ging over in korzeligheid toen hij vroeg hoe ik het wist van die tv-show en ik antwoordde dat ik dagelijks de internetversie vanHaaretz- zeg maar deNRCvan Israël - lees, wat hem eraan herinnerde dat ik bij het door hem steeds feller verfoeide linkse volk hoor.
Zijn aversie tegen linkse vredesduiven is ongeveer even groot als zijn hekel aan Benjamin Netanyahu. 'Het is zijn schuld dat 7 oktober kon gebeuren en dat er nog steeds gijzelaars in Gaza vastzitten', vindt hij, evenals de Israëliërs die momenteel demonstreren voor nieuwe verkiezingen. Nog erger vindt hij de invloed van militant-orthodoxe joden op diens regering. 'Het wordt hier een soort Iran', zei hij daags nadat de laatste regering Netanyahu was aangetreden. Al tientallen jaren leeft hij in onmin met religieuzen die hun leefregels aan heel Israël willen opleggen. Dat Israël is veranderd in een zwaarbewapende vesting is voor hem een gegeven. 'De Arabieren willen ons nu eenmaal weg hebben.'
'Als iemand die al zijn hele levenin een rampgebied woont, weet ik hoe makkelijk je kunt zwichten voor "de wereld", dat wil zeggen, voor cynisme, apathie en wanhoop', zei David Grossman in 2022 toen hij uit handen van koning Willem-Alexander de Erasmusprijs kreeg. 'En vandaar is het maar een korte weg naar religieus fanatisme, nationalisme en fascisme.'
De kroniek van Israëliërs en Palestijnen is overwoekerd door de lijken van omgebrachte mannen, vrouwen en kinderen, niet-ingeloste beloften en gemiste kansen om tot enige vorm van vrede te komen. Van ver voor 1948 tot nu hebben de botsende nationalistische aspiraties van joodse Israëliërs en Palestijnen geleid tot moordpartijen die oorlog worden genoemd. Ditmaal overheerst in alle hevigheid het gevoel dat het niet meer goed kan komen.
Aan Palestijnse én aan Israëlische kant zijn oproepen tot etnische zuivering'from the river to the sea'aangegroeid. De Israëlische extremisten zijn vooralsnog aan de winnende hand. Ze krijgen duwtjes in de rug van het (pro-)Palestijnse kamp, waarin de overtuiging heerst dat Israël er nooit had mogen komen en dat de joden terug moeten naar waar zij, hun ouders, grootouders of (bet)overgrootouders vandaan kwamen.
Of de naar vrede strevende krachten toch nog een kans krijgen, is mede afhankelijk van internationale druk op beide kampen. Tot nu toe hebben zowel de westerse als de Arabische landen het laten afweten, en speelt Iran met zijn wapenleveranties aan Hamas en Hezbollah voor regionale grootmacht die de joodse staat kan doen vervangen door een Islamitische Republiek naar Iraans model.
De schrijver/journalist/politicus Uri Avnery (1923-2018) kwam in 1968 met een vredesplan waarop hij eind jaren veertig al begon te broeden, kort nadat hij had meegevochten in wat Israëliërs de Onafhankelijkheidsoorlog noemen en Palestijnen de Nakba. Hij was in Duitsland geboren, vluchtte in 1933 met zijn ouders naar Israël en ontwikkelde zich van een militantzionistische tiener tot vredesactivist. Tegen de stroom in pleitte hij jaar in jaar uit voor directe onderhandelingen tussen de Israëlische regering en Palestijnse verzetsorganisaties, ook als deze zich bedienden van terreur. Hij wees erop dat het streven naar een eigen land bij de zionistische beweging eveneens gepaard was gegaan met terroristisch geweld, zowel tegen de Engelse overheersers als tegen de Arabische bevolking.
Zijn ideeën over een federatief verband met autonomie voor Israëliërs en Palestijnen leven voort bij groepen zoals de Israëlisch-Palestijnse organisatie A Land for All. Voor de zeven miljoen Israëliërs en de zeven miljoen Palestijnen die nu in 'het gebied' wonen is te hopen dat hun geluid terrein wint, en dat er aan beide kanten gezaghebbende figuren opstaan die uit welbegrepen eigenbelang compromissen willen sluiten.
Avneri's plan stond onder meer in zijn in 1972 in het Nederlands verschenen boekIsraël zonder zionisten. De woorden waarmee hij afsloot zijn meer dan ooit van toepassing: 'Pessimisten zullen voor hun gemoedstoestand rechtvaardiging in overvloed kunnen vinden. Het is veel moeilijker optimistisch te zijn. Maar, of men nu een optimist of een pessimist is, men moet tot de slotsom komen dat er geen andere oplossing is dan die welke gebaseerd is op wederzijdse erkenning van de twee naties in dit land, en een vrede die hierop gefundeerd is. De enige vraag is of men tot deze oplossing komt door menselijke intelligentie, zonder verder bloedvergieten, dan wel door menselijk lijden over de stapel lijken van een volgende oorlog.'
'Hoe denkt jouw familie in Israël eigenlijk?' Deze vraag is me zo vaak gesteld dat hij me niet meer doet zuchten