Stoer en openhartig

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
27 februari 2025
HIPHOP Dikke
Hoe levendig is Nederlandstalige hiphop nog? Het genre is al decennialang populair, zeker onder jongeren. Aanvankelijk viel daar een heel duidelijke ontwikkeling in te zien: Nederlandse rap wurmde zichzelf vanuit de periferie naar de voorgrond, drong geleidelijk door tot hitlijsten en televisie, werd vanaf circa 2010 zeker dankzij de opkomst van streams heel dominant in de vaderlandse muziekwereld. Maar wat gebeurde er daarna? De meest bekeken YouTube-rapvideo's uit Nederland dateren nog altijd van een jaar of tien geleden. Op Spotify dateert de populairste hiphop uit diezelfde periode. En samen met die stagnatie leek er ook een creatieve dip te ontstaan: steeds meer rappers namen de afgelopen jaar hetzelfde blikkerige geluid aan, met meer nadruk op hitgevoeligheid dan op inhoud, en met geld als voornaamste thema.
Natuurlijk zijn er uitzonderingen, en natuurlijk zijn er ook rappers die rond het geluid van hedendaagse hiphop nog steeds iets boeiends maken. Zo iemand is de Vlaamse rapper Dikke (Mohamed Eddahbi Agounad, 1997), die sinds enkele jaren in hoog tempo albums uitbrengt - zijn vierde plaat heetSumo.Dit is net als zijn vorige werk geen grensverleggende hiphop, geen muziek die het genre drastisch opschudt. Maar Dikke doet wel iets knaps: ondersteund door stevige bassen, hoge synthesizers en kletterende drums houdt hij moeiteloos de aandacht vast.
Dat doet hij met verhalen over het leven op straat, over uitgaan, over geld verdienen en over drugs - weinig originele thema's, maar Dikke rapt overtuigend en soepel, alsof hij zijn ware vorm nu echt gevonden heeft en het hem allemaal nul inspanning kost. Daarbij: hij combineert zijn stoere toon met soms openhartige flarden tekst over onzekerheid en isolement. Op de titeltrackSumo,ondersteund door enkel gevoelig pianospel: 'Ze zeggen: je bent jong en onbezonnen, maar/ [Ik] zeg ze: jong verloren dat is oud gewonnen/ Een tijdje dwars geraakt door zogenaamd vertrouwde bronnen/ Dacht ze houden van me, echt.'
De muziek van Dikke heeft iets filmisch. Hij roept een wereld op die doet denken aan het vroege werk van rapper Nas of de gangsterfilms van Martin Scorsese: mensen zijn onbetrouwbaar, je moet altijd blijven opletten en gevaar kan voortdurend opduiken. Het geluid van die bijbehorende straatsoundtrack is opzwepend, soms dreigend en soms ook feestelijk - al moet gezegd dat de partynummers tot de zwakkere momenten behoren; ze behouden steeds iets formulematigs. Sterker zijn de nummers waarop Dikke zijn pantser iets laat zakken en hardop peinst over zijn naderende status als dertiger, over zijn verlangen naar erkenning van zijn familie. 'Kijk mama, nooit meer denken dat je iets niet kan of iets niet hebt/ Ook al weet ik dat je dat niet kent.'
Sumoklinkt stoer en openhartig, losjes en gedreven, serieus en relativerend. Dikke maakt muziek waarmee hij de koers van popmuziek niet zal veranderen, maar wel laat hij zien: er gebeurt nog genoeg interessants op het gebied van Nederlandstalige hiphop, ook nu de schijnwerpers er iets minder duidelijk op gericht zijn.
Thomas Heerma van Voss
Dikke -Sumo
Alex Vanhee / ANP | Dikke op Pukkelpopfestival 2024