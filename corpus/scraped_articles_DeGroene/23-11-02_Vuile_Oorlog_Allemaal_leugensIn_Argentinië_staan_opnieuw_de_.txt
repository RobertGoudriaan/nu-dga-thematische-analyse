'Vuile Oorlog? Allemaal leugens' In Argentinië staan opnieuw de mensenrechten op het spel

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
2 november 2023
Het interview dat Jan van der Putten hield met de Dwaze Moeders in 1978 geldt in Argentinië als nationaal erfgoed. 45 jaar later ziet hij hoe met de extreem-rechtse presidentskandidaat Javier Milei de democratie opnieuw in gevaar is.
Het WK voetbal 1978in Argentinië viel midden in de Vuile Oorlog. Vermomd als sportjournalist deed ik samen met twee collega's voor de Nederlandse radio dagelijks verslag over wat de radiobazen in Hilversum het WK-'randgebeuren' noemden. Ze bedoelden de verschrikkingen die door het wereldtoernooi aan het oog van de wereld moesten worden onttrokken. Sinds een jaar maakten de Dwaze Moeders elke donderdag hun rondgang rond de obelisk op de Plaza de Mayo, het grote plein voor het presidentieel paleis, om opheldering te eisen over het lot van hun ontvoerde kinderen. Joop Daalmeijer, die met een Vara-tv-ploeg naar het WK was gekomen, vroeg me of ik hen wilde interviewen. Omdat ik ze toen de microfoon heb voorgehouden werd ik 45 jaar later uitgenodigd voor een bezoek aan Argentinië.
Dit vraaggesprek behoort tot het nationale erfgoed, zo is me in Buenos Aires verzekerd. Het - met excuses voor het bombastische woord - iconisch geworden interview wordt overal gebruikt om de herinnering aan de horror van de dictatuur (1976-1983) levend te houden en de jongeren duidelijk te maken wat er kan gebeuren als de democratie om zeep wordt geholpen. Dankzij dat ene interview ben ik vorige maand in Buenos Aires overladen met dankbetuigingen. Ik ben van de ene ontvangst naar de andere persconferentie gehold, heb tientallen interviews gegeven en toespraken gehouden, gesproken met democratische leiders, ontmoetingen gehad met heldinnen en helden op het gebied van de mensenrechten. Veel te veel eer.
Ik werd gebruikt voor een nobel doel, waaraan ik volop heb meegewerkt. Want er stonden verkiezingen voor de deur waarin na veertig jaar democratie een bewonderaar van de dictatuur tot president dreigde te worden gekozen. Alle zeilen moesten worden bijgezet om die historische vergissing te voorkomen, en ik was een van die zeilen.
Mijn Argentijnse verhaalbegon in maart 1971, toen ik mijn eerste Latijns-Amerikaanse staatsgreep moest verslaan. Vanuit mijn standplaats Santiago de Chile reisde ik halsoverkop naar Buenos Aires, waar de ene generaal de andere ten val had gebracht. Pas later begreep ik het waarom van die coup. Het was de erkenning dat de toenmalige militaire dictatuur was mislukt. Er zat niets anders op dan verkiezingen te houden, maar dan wel met uitsluiting van de man die de militairen het meest haatten en de Argentijnen het meest aanbaden: oud-president Juan Domingo Perón. Het peronisme mocht weer meedoen, Perón zelf niet.
Perón wees daarom een marionet aan als presidentskandidaat, Héctor Cámpora. Hij werd prompt gekozen. Cámpora gaf de linkervleugel van het peronisme ruim baan. Precies zeven weken heeft de Argentijnse revolutionaire roes geduurd. Toen kwam de slachting bij het vliegveld Ezeiza, waar Perón uit een zeventienjarige ballingschap zou terugkeren en een miljoenenmenigte zou toespreken. De daders waren rechtse peronisten, de slachtoffers linkse peronisten. Het was het eerste Latijns-Amerikaanse bloedbad waarvan ik verslag deed. De extreem-rechtse vleugel van het peronisme nam de macht over. Cámpora moest verdwijnen, Perón werd opnieuw president en zijn vrouw Isabel vice-president. Perón stierf nog geen negen maanden later.
Aan het hoofdeinde van zijn kist stonden zijn weduwe, die nu president was geworden, en haar sinistere mentor José López Rega. Isabel, een tragische parodie op de mythische Eva Perón, werd de speelbal van een hofkliek onder aanvoering van haar kwade genius López Rega, sterrenwichelaar, wapensmokkelaar en doodseskaderleider. Als geen anderen hebben die twee het klimaat rijp gemaakt voor de staatsgreep.
Toen op 24 maart 1976 generaal Videla en de zijnen de macht grepen, slaakten veel Argentijnen een zucht van verlichting. Eindelijk zou er een eind komen aan de moorden, het guerrillageweld en de economische beestenbende. Ook ik dacht dat het moeilijk erger kon. Na een paar dagen begreep ik dat ik me had vergist. Vrienden en bekenden begonnen spoorloos te verdwijnen. Lijken spoelden aan op de kusten van de Río de la Plata. Berichten over moordpartijen die verpakt waren als politienieuws of als gewapende botsingen met de guerrilla volgden elkaar op. De militairen wilden niet alleen het peronisme en de guerrilla liquideren, maar ook iedereen die van progressieve sympathieën kon worden verdacht: vakbondsactivisten, studenten, kunstenaars, schrijvers, journalisten, zelfs beroepsvoetballers. De staatsterroristen maakten van Argentinië het centrum van de Operatie Condor, een door de Verenigde Staten gesponsorde uitroeiingscampagne onder vluchtelingen uit de Zuid-Amerikaanse militaire dictaturen.
Als mijn leven me lief was, moest ik weg. Twee van mijn beste vrienden, Conrado en Diana, brachten me naar het vliegveld. Ze hadden besloten te blijven, zeiden ze, want erger kon het volgens hen niet worden. Een dag later werden ze ontvoerd. Een overlevende van een clandestien foltercentrum is de laatste die hen, verschrikkelijk toegetakeld, nog in leven heeft gezien. Hun namen staan op de lijst van de dertigduizend vermisten.
Vanuit Caracas bleef ik het Argentijnse drama volgen, vooral dankzij uitstekend geïnformeerde ballingen. Het wereldkampioenschap voetbal van 1978 bood me een goed excuus om terug te gaan. Voor de zekerheid nam ik geen documenten en knipsels mee over 'subversieve' onderwerpen zoals mensenrechten, verzet en neoliberale uitbuiting, want wie weet zou een ijverige douanebeambte mijn spullen controleren, of nakijken of ik ergens op een zwarte lijst stond. Mijn voorzorgen bleken overbodig.
Bij aankomst op Ezeiza werd mij geen strobreed in de weg gelegd, want ik was gekomen voor koning voetbal. Met twee collega's ging ik aan de slag. Dag in, dag uit maakten we reportages, interviews en commentaren over het 'randgebeuren': de ontvoeringen, de dodenvluchten en de vele andere gezichten van de repressie, de economische ravages, het uitkleden van de publieke diensten, de zuiveringen in het onderwijs, de pogingen van het regime om via het Mundial zijn imago op te poetsen.
Die uitzendingen leverden ons een beleefde doodsbedreiging op. 'Zeg tegen je vriendjes dat ze zich gedragen', zei een keurig geklede heer die de vrouw van een van de leden van ons team onafschudbaar had gevolgd. 'En als ze zich niet gedragen?' reageerde ze onthutst. 'Dan zullen ze de gevolgen merken. Goedemorgen.' We lichtten het ministerie van Buitenlandse Zaken in Den Haag in. Het was op dat moment al bekend dat de finale zou gaan tussen Argentinië en Nederland. Als ons iets zou overkomen, zo kregen we informeel uit Den Haag te horen, zou het Nederlands elftal de finale niet spelen, waardoor het wereldkampioenschap zou eindigen in een wereldschandaal. De finale ging door, Rensenbrink schoot op de paal en Nederland verloor.
Het interview met deDwaze Moeders is een van de aangrijpendste vraaggesprekken die ik ooit heb gemaakt. Een interview was het eigenlijk niet eens, want ik hoefde nauwelijks iets te vragen. Zodra ze mijn microfoon zagen dromden ze om me heen. Vóór het Mundial had nooit iemand naar hen geluisterd. Ze waren van het kastje naar de muur gestuurd, gemolesteerd, bedreigd, opgepakt. Later hoorde ik dat toen al drie oprichters waren ontvoerd, gemarteld en vanuit een vliegtuig in zee gegooid.
Sommige vrouwen hebben al de witte hoofddoek om die ze later allemaal zouden dragen, symbool van de babyluier die het kind dat hun is ontrukt ooit droeg. Angst hebben ze niet, alleen maar verdriet en wanhoop. Mijn poging om hen uit hun tent te lokken is dan ook volslagen overbodig: 'De regering zegt dat jullie een stelletje leugenaars zijn.' 'Wát zegt de regering?' reageert een van de vrouwen fel. 'Dat wij liegen als we zeggen dat onze kinderen zijn verdwenen? Maar alles is bewezen! Alle getuigenissen liggen bij justitie, de politie heeft alle aangiften. De regering liegt zelf.' De Moeders verdringen elkaar voor de microfoon. 'Waarom zeggen ze ons niet of onze kinderen levend of dood zijn? Waarom zeggen ze ons dat niet? Dat is het enige wat we willen weten.' 'Mijn dochter was vijf maanden zwanger toen ze haar meenamen. Mijn kleinkind moet in augustus vorig jaar geboren zijn. Ik weet nog altijd niets over hem. Zijn onze kleinkinderen geboren of zijn ze niet geboren? Waarzijndie baby's?'
De ontladingen volgen elkaar op. 'Lafaards zijn het, ze durven hun gezicht niet te laten zien.' 'Moordenaars!' 'Er zijn zoveel doden dat ze het niet durven te zeggen.' 'Ze hebben bij mij vier keer een huiszoeking gehouden. Ze hebben me meegenomen en gemarteld omdat ik vroeg waar mijn zoon is.' 'Ze zijn mijn huis binnengevallen, ze hebben alles gestolen wat we hadden, en daarna hebben ze alles vernield. Bovendien hebben ze onze kinderen gestolen. En dat heeft het leger gedaan. Het Argentijnse leger, dat zich christelijk noemt.' Een politieman probeert een eind aan de samenscholing te maken, een andere agent doet een mislukte poging de bandrecorder uit te zetten. Ik houd de microfoon bij een vrouw die in één zinnetje het begrip solidariteit uitlegt: 'Ik wil niet alleen mijn eigen zoon terug, we willen álle kinderen terug.'
Ik vraag met hoeveel ze zijn. 'Duizenden, duizenden', roepen ze allemaal. Ik krijg een lange lijst te zien van namen van vermisten met de datum van hun verdwijning. Een van de vrouwen geeft me een kopie van de brief die de Moeders aan alle Argentijnse WK-voetballers hebben geschreven. Een vrouw, achter in de veertig zal ze zijn, heeft een kartonnen bordje aan haar hals hangen met daarop het zinnetje 'Wij willen weten waar onze kinderen zijn'. Ze begint te praten, steeds feller, steeds radelozer.
'Wij willen alleen maar weten waar onze kinderen zijn, of ze levend zijn of dood, maar we willen weten waar ze zijn. Er wordt beweerd dat Argentijnen in het buitenland het land een slecht imago geven. Maar wij wonen in Argentinië, en we kunnen u verzekeren dat duizenden en duizenden families veel verdriet voelen, dat ze erg angstig en wanhopig zijn, want ze vertellen ons niet waar onze kinderen zijn. We weten niets van hen. Ze hebben ons het kostbaarste afgepakt wat een moeder kan hebben: haar kind. We voelen angst, want we weten niet of ze ziek zijn, of ze het koud hebben, of ze honger hebben, niets weten we. En wanhoop,señor,want we weten niet meer op wie we een beroep kunnen doen. Consulaten, ambassades, ministeries, kerken, overal hebben ze de deur voor ons dichtgegooid. Daarom vragen we jullie... we vragen jullie... jullie zijn onze laatste hoop. Alstublieft, help ons.' Haar stem breekt. Haar ogen worden vochtig. 'Help ons alstublieft! Jullie zijn onze laatste hoop!'
Om ons heen staan heren in nette pakken. Misschien zijn het beroepsprovocateurs, misschien gewone voorbijgangers. Een van hen roept dat die dwaze vrouwen er alleen maar op uit zijn de reputatie van Argentinië door het slijk te halen. 'Zijn jullie wel Argentijnen?' roept hij. Een ander komt met een stuitend hersenspinsel: die dwaze moeders zouden er trots op moeten zijn dat ze hun kinderen hebben opgeofferd om de vrede in Argentinië te laten terugkeren. De politie komt tussenbeide en maant iedereen door te lopen. Samenscholingen zijn immers verboden. Geweld wordt er niet gebruikt, want met de ogen van de hele wereld op Argentinië gericht zou dat voor het regime kolossale antireclame zijn.
In de bar van zijn hotel raakt Joop Daalmeijer aan de praat met een Lufthansa-piloot, die zo vriendelijk is het filmblik mee naar Frankfurt te nemen. Na de Vara-uitzending wordt ook in veel andere Europese landen de reportage uitgezonden. En zo komen in het buitenland voor het eerst de verschrikkingen van de Vuile Oorlog de huiskamer binnen. De eerste solidariteitsbewegingen met de Moeders worden geboren. In Nederland is dat het comité Steun aan Argentijnse Moeders (Saam), met Liesbeth den Uyl, Jeanne Roos en Mies Bouhuys als gangmakers.
In 1982 was ik terug in Argentiniëvoor de Malvinas/Falklandoorlog, de vlucht vooruit waarmee de tirannen hun regime probeerden te redden. Ze verloren de oorlog, en moesten het veld ruimen. In 1987 nam ik afscheid vanmi Buenos Aires querido,om de beroemde tango te citeren. Het duurde tot oktober 2023, vele presidenten en vele crises later, voordat ik terug was. Dat was te danken aan een initiatief van de directeur van het Anne Frank-centrum in Buenos Aires en de onderminister van Mensenrechten. Op een cruciaal historisch moment besloten ze twee Nederlandse journalisten uit te nodigen die tijdens het Mundial hun nek hadden uitgestoken voor de mensenrechten: sportjournalist Frits Barend en ik.
Barend had op 1 juni 1978 de Moeders op de Plaza de Mayo geïnterviewd voorVrij Nederland. Dat was op het moment dat de WK-openingswedstrijd begon, donderdag om vier uur 's middags. Voor de opening van een wereldtoernooi was dat een absurd tijdstip, maar vanuit het oogpunt van het regime toch logisch: het moest de buitenlandse pers weg houden van de Moeders. Op de avond na de finale was Barend zo brutaal met het pasje van een Nederlandse speler het slotdiner binnen te dringen. Daar stapte hij op Videla af en vroeg hem waar de vermisten waren. Videla werd boos. Hij zei dat het allemaal leugens waren en dat in elke oorlog slachtoffers vallen.
Allemaal leugens,of in ieder geval erg overdreven. Dat vond Videla destijds, dat vindt Javier Milei nu. Milei is niet zomaar een Argentijn. Dit mengsel van Berlusconi, Trump en Bolsonaro kan de volgende president van Argentinië zijn. Veertig jaar na het einde van de dictatuur loopt de democratie opnieuw gevaar. Op een forum met een grote groep journalisten van leidende media blijkt bijna iedereen die angst te delen. Een oude journalist die ik al een halve eeuw ken, denkt dat hij als Milei wint opnieuw in ballingschap zal gaan.
Waar zijn de Milei-stemmers voornamelijk te vinden? Onder de jongeren en de armen. Hoe is het zo ver gekomen? Ik vraag het links en rechts, lees de pers, kijk naar een vinnig verkiezingsdebat. Het antwoord is simpel: de jongeren hebben de dictatuur niet meegemaakt en zijn het geloof in de traditionele partijen compleet kwijt. Die hebben het land van crisis naar crisis en van bankroet naar bankroet gesleept. De coronaellende en de grootste droogte uit de Argentijnse geschiedenis zijn daar nog bovenop gekomen. Resultaat: vier op de tien Argentijnen leven in armoede. Acht miljoen mensen zitten in de informele economie, en ze komen er bij structureel gebrek aan werk ook niet meer uit.
De aftredende peronistische president Alberto Fernández erfde van zijn neoliberale voorganger Mauricio Macri een huizenhoge schuld. Een grote lening van het Internationaal Monetair Fonds viel in handen van speculanten. Niets van dat geld is in Argentinië gebleven. China bracht met een noodlening tijdelijk redding. Maar de sociale uitkeringen, armoedebestrijdingsprogramma's en belastingvrijstelling voor alle werknemers konden alleen maar betaald worden door de geldpersen op topsnelheid te laten draaien. Het gevolg is een inflatie die voor het eerst sinds 1991 drie cijfers omvat: 140 procent.
Het klimaat was rijp geworden voor een type als Milei, een voormalige voetballer en zanger die een kwart eeuw financieel adviseur was van grote bedrijven. Toen hij twee jaar geleden parlementslid werd had nog nooit iemand van hem gehoord. Totdat hij begon te roepen dat de peronisten en de macristen - volgelingen van Macri - lood om oud ijzer waren. De 'politieke kaste' is voor Milei de wortel van alle kwaad. De oude politici, zegt hij, zijn nutteloze parasieten. Hoe kun je van hen verwachten dat ze de problemen oplossen die ze zelf veroorzaakt hebben? Stem dus Milei.
Wat wil deze anarchokapitalist? De overheid en haar uitgaven terugbrengen tot een absoluut minimum. De financiële overheidssteun aan de armen stopzetten. De helft van de ministeries en de Centrale Bank opheffen en de peso als nationale munt vervangen door de Amerikaanse dollar. En alles privatiseren, scholen, ziekenhuizen en culturele instellingen niet uitgezonderd. Dit alles vat Milei samen onder het partijmotto 'Vrijheid!'. Zijn partij heetLa Libertad Avanza,De Vrijheid Rukt Op. De staat, een 'criminele organisatie' die zich 'dreigend met een pistool' belasting laat betalen, is de doodsvijand van de vrijheid en moet daarom het liefst verdampen.
Milei (53) zet zijn extremistische overtuigingen kracht bij met excentriek gedrag. Zijn campagne-attribuut is een kettingzaag, waarmee hij alles kortwiekt wat volgens hem overbodig is, en dat is bijna alles. Zijn onverwachte overwinning in de voorverkiezingen van augustus had hij naar eigen zeggen te danken aan zijn vijf 'viervoetige kinderen': mastiffs die alle vijf een kloon zijn van zijn gestorven lievelingshond en 'de beste strategen van de wereld' zijn. Vier van hen heeft hij genoemd naar Amerikaanse economische patriarchen van de meest rechtse snit. De Argentijnse paus Franciscus heeft hij een 'imbeciel' en een 'smerige linkse figuur' genoemd - waarvoor hij later nep-excuses heeft aangeboden.
Met zijn extravagantie, zijn scheldpartijen en geschop tegen heilige huisjes heeft het ongeleide projectiel Milei, dat zich vooral manifesteert via TikTok en Instagram, razend populair gemaakt bij miljoenen mensen die buiten de prijzen van het bestaande systeem zijn gevallen. Dat hij bijzonder vrouwonvriendelijk is, abortus wil verbieden en seksuele voorlichting op school wil afschaffen, schijnt hen niet te deren.
Een kleine selectie uit de andere opvattingen van Milei: klimaatverandering is een 'socialistische leugen', wapens moeten veel gemakkelijker te krijgen zijn, de handel in menselijke organen moet gelegaliseerd worden, Argentinië moet zijn aloude aanspraken op de Malvinas/Falklandeilanden opgeven, China (Argentinië's op één na grootste handelspartner) is een 'moordenaar' en Trump was een van de beste presidenten die de Verenigde Staten ooit hebben gehad.
Tot ieders verrassingwerden de verkiezingen van 22 oktober niet gewonnen door Milei maar door de peronistische kandidaat, de huidige minister van Economische Zaken Sergio Massa. Met 36,7 procent bleef hij 6,7 procent boven Milei. Kennelijk was de publieke angst voor het verlies van overheidssteun toch groter dan de afkeer van de 'politieke kaste'. Op 19 november is de tweede ronde. Die strijd tussen Massa en Milei zal beslist worden door de aanhang van de uitgeschakelde traditioneel-rechtse kandidaat Patricia Bullrich. Het gevaar dat Milei alsnog aan het langste eind trekt is niet geweken. En daarmee evenmin het gevaar dat het dictatoriale verleden wordt gerehabiliteerd.
Milei is eennegacionista:de Vuile Oorlog heeft nooit bestaan. Ontkenning van de holocaust is in Duitsland een misdrijf; ontkenning van de Vuile Oorlog is in Argentinië toegestaan. Dertigduizend vermisten? Zwaar overdreven, zegt Milei, het waren er maar achtduizend. Hij hangt het concept van de 'twee demonen' aan: het guerrillageweld was even erg als het militaire, maar de militairen deden niets anders dan de orde herstellen, en hun misdaden waren slechts excessen. Dat meer dan de helft van de slachtoffers van het staatsterrorisme niets met de guerrilla te maken had, laat hij voor het gemak buiten beschouwing. En dat terroristen niet moeten worden bestreden met terroristen maar met rechters, is een gedachte die in zijn denkwereld niet voorkomt.
Met mensenrechtenorganisaties heeft Milei niets op. Zo vindt hij dat de Grootmoeders van de Plaza de Mayo, die zich inzetten om de in gevangenschap geboren en daarna gestolen kinderen te identificeren, geld slaan uit de mensenrechten. Die Grootmoeders, zegt hij, zijn leugenaars, zelfs terroristen. Milei'srunning mateVictoria Villarruel gaat nog verder. De vrouw die binnenkort misschien vice-president van Argentinië wordt, ziet het als haar levenswerk de veroordeelde staatsterroristen te rehabiliteren en in hun plaats de overlevende guerrillastrijders in het gevang te zetten. Deze dochter van een beruchte generaal leidt een organisatie die zich inzet voor de 'slachtoffers van het linkse terrorisme'.
Een overwinning van Mileivoorspelt weinig goeds voor de mensenrechten, te meer omdat een deel van het leger de vuile-oorlogontkenners steunt. Tijdens mijn week in Buenos Aires ervaar ik hoe gruwelijk de mensenrechten geschonden zijn en hoe nodig het is dat het land eindelijk in het reine komt met zijn verschrikkelijke verleden. Voor het eerst bezoek ik de voormalige esma (Escuela de Mecánica de la Armada, Hogere marineschool voor werktuigbouw). Vijfduizend mensen zijn hier gemarteld, vermoord of van hieruit op een dodenvlucht gezet. Hoogstens 250 gevangenen hebben de hel overleefd. Van alle achthonderd clandestiene detentie- en uitroeiingscentra zijn in de esma de meeste slachtoffers gemaakt.
Het complex is nu gewijd aan mensenrechten, documentatie en herdenking. Milei had er weer een marineopleidingscentrum van willen maken. In september heeft de Unesco dat plan weten te verijdelen door de ex-esma tot erfgoed van de mensheid te verklaren. Het heeft nu dezelfde onaantastbare status als, bijvoorbeeld, het vernietigingskamp Auschwitz. Het hoofdgebouw ligt aan de chique Avenida del Libertador op een paar honderd meter van het megastadion van River Plate. Tijdens het WK drong het doelpuntengejuich door tot de gevangenen. Na hun ontvoering door een speciale taskforce kwamen ze eerst terecht in de kelder, waar ze ondervraagd en gemarteld werden en ter verdere ontmenselijking een nummer kregen. Daarna werden ze ondergebracht in de Kap, een L-vormige zolderruimte waar nooit het daglicht doordrong en het licht altijd aan was. Geblinddoekt en geboeid aan handen en voeten lagen ze op een matras. Bewegen was verboden.
Ik zie ook de ruimten waar de gevangenen aan het werk werden gezet. Sommigen moesten voor hun beulen documenten vervalsen, anderen de gestolen eigendommen van de ontvoerden beheren, weer anderen persoverzichten samenstellen en de propaganda verzorgen van de hoogste marinechef, de massamoordenaar admiraal Emilio Massera. Er was ook een kraamkamer. Hier baarden zwangere gevangenen hun kind, dat hun direct ontnomen werd. Vervolgens werden de jonge moeders gedood.
Op de esma zijn zo'n dertig baby's geboren. De Grootmoeders van de Plaza de Mayo hebben tot nu toe dertien van hen geïdentificeerd. Ik word rondgeleid door een man die zelf in een clandestien detentiecentrum ter wereld kwam. Op kalme toon vertelt hij over het dagelijks leven in het dodenhuis. Hoe de gevangenen uit de van buiten komende geluiden de tijd afleidden, hoe ze toch nog stiekem contact hielden, hoe vrouwelijke gevangenen gedwongen werden tot seks met hun moordenaars en soms zelfs mee uit werden genomen, de nagels gelakt, de lippen gestift.
Gevangenen over wie het doodvonnis 'overbrenging' werd geveld, kregen in de kelder een injectie met het verdovingsmiddel pentothal, waarna ze in een vliegtuigje werden geladen, uitgekleed en boven zee gedropt. Deze zomer is een van die vliegtuigjes opgespoord in de Verenigde Staten en teruggekocht. De Argentijnse luchtmacht wilde het toestel gewoon weer in gebruik nemen. Daar heeft de regering een stokje voor gestoken. Het vliegtuigje staat sinds kort op het terrein van de ex-esma. Het heeft plaats voor zo'n tien passagiers. In de staart zit een luik. Ik weet niet hoe vaak dit is geopend.
De hele Vuile Oorlog lang is de esma blijven functioneren als marineschool. In hetzelfde gebouw waar de officiersmess was, waar esma-directeur Rubén Chamorro en zijn dochter woonden en de officieren hun slaapkamers hadden, werden onzegbare misdaden gepleegd. Sergio Torres is de rechter die de grote processen tegen de esma-misdadigers heeft geleid en verschillenden van hen tot levenslang heeft veroordeeld. 'Geen enkele verdachte heeft berouw getoond. Dat komt omdat er geen beloning tegenover stond, en ook omdat ze bang waren dat anders hun familie of vrienden hen zouden uitkotsen als lafaards of verraders', vertelt hij. 'De verdachten toonden geen emotie en deden er het zwijgen toe. Typisch een geval vanomertà. Ik begrijp nog steeds niet helemaal hoe het mogelijk is dat mensen tot zulke onmenselijkheden in staat zijn. Ze zagen de gevangenen als nummers, niet als mensen. En er zaten zeker veel psychopaten onder.'
In een van de gebouwen op het terrein van de voormalige esma is het staatssecretariaat voor de Mensenrechten gevestigd, onderdeel van het ministerie van Justitie en Mensenrechten. Geen enkel ander land heeft voor mensenrechten een apart ministerie. En in geen enkel ander land is de betreffende bewindsman zelf een slachtoffer van de schending van die rechten. Horacio Pietragalla laat zijn werkkamer zien. Er hangt een oud portret van een jonge vrouw met een baby. Het is de enige foto die hij heeft van zijn moeder en hemzelf. Zijn vader heeft hij nooit gekend: in 1975 vermoord door een doodseskader. Het jaar daarop werd zijn moeder vermoord door een militaire taskforce en hijzelf gestolen. Hij was toen vijf maanden. Jarenlang logen zijn nieuwe 'ouders' hem voor dat hij hun kind was. Totdat de Grootmoeders zijn ware identiteit achterhaalden. 'Ik heb gebroken', zegt hij, 'met degenen die me gestolen hebben.' Inmiddels zijn er 137 kleinkinderen opgespoord. Er zijn er nog ruim driehonderd zoek.
Op het veld voor de hoofdingang van de ex-esma zijn drieduizend mensenrechtenactivisten uit heel Argentinië bijeen voor een nationaal congres. Vanaf de glazen wanden van de uitbouw aan de voorgevel kijken honderden vermisten hen aan, vertegenwoordigers van een vermoorde generatie. Estela de Carlotto, de 93-jarige voorzitter van de Grootmoeders en oma van een teruggevonden kleinzoon, is strijdbaar als altijd: 'Wie een betere toekomst wil kan onmogelijk stemmen voor de collectieve zelfmoord waarop een overwinning van Milei zou neerkomen.' Taty Almeida, een van de laatste nog levende Moeders van de Plaza de Mayo, is even oud en minstens even militant: 'Zolang er mensen zijn die de genocide ontkennen, zolang die vrouw er is die de genocide rechtvaardigt, zo lang blijven wij Dwaze Moeders overeind.'
Jan van der Putten was correspondent in Latijns-Amerika van 1971 tot 1987, onder meer voorDe Groene. Van 1973 tot 1976 was zijn standplaats Buenos Aires. De komende lente verschijnt bij Querido zijn nieuwe boekTijd van illusies: Mijn kleine geschiedenis van de wereld
... ... Joop Daalmeijer / VARA | Jan van der Putten tijdens het interview met de Dwaze Moeders op de Plaza de Mayo gefilmd door de Vara-tv-ploeg van Joop Daalmeijer ...