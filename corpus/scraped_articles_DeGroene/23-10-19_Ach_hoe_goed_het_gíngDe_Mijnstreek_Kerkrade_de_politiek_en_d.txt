Ach, hoe goed het gíng... De Mijnstreek Kerkrade, de politiek en de toekomst

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
19 oktober 2023
De Limburgse voormalige mijnstreek gaf het vertrouwen in Den Haag op. Is Kerkrade nog te winnen voor politieke bewegingen, oud of nieuw? 'Veel Kerkradenaren denken: welke partij ik ook kies, ik word toch wel gebeten.'
Het geluid van voetstappenweerkaatst tegen de gewelfde plafonds van de kloostergang terwijl Silvio Erkens vertelt over zijn middelbareschooltijd in Kerkrade. Hij doorliep het vwo in dit gebouw, abdij Rolduc, gebouwd in de elfde eeuw. Lange tijd was Rolduc een kweekvijver voor katholiek Nederland. Het kleinseminarie bereidde leergierige jongens voor, op het grootseminarie konden ze priester worden. Met de secularisering kwam aan dit beroemde jongensinternaat een einde. Wat bleef was een gewone middelbare school, gehuisvest in een zijvleugel van de abdij.
Kort nadat de nu 33-jarige Erkens zijn diploma kreeg, verhuisde de school naar een locatie elders in de stad. Toen dat pand bouwkundige problemen bleek te hebben werden de leerlingen overgeplaatst naar het nabijgelegen Landgraaf of Heerlen. De lokale onderwijskoepels besloten het uiteindelijk zo maar te laten. Kerkrade, een stad van bijna vijftigduizend inwoners, moet het al meer dan een decennium stellen zonder een volledig aanbod van middelbaar onderwijs. Alleen wie een beroepsgerichte vmbo-opleiding wil volgen, kan nog binnen de stadsgrenzen terecht.
'Het onderwijs werd hier opgegeven', zegt Erkens, die namens de VVD in de Tweede Kamer zit. Het is wat hem betreft tekenend voor de regio en voor Kerkrade in het bijzonder. 'Het is een plek waar gemakkelijk overheen wordt gekeken, zeker door politiek Den Haag.'
En dat terwijl er problemen genoeg zijn. De stad staat hoog, zo verwoorden lokale politici, 'in alle ranglijstjes waar je niet in wil staan'. Kerkrade telt relatief veel werklozen, laaggeletterden en inwoners met gezondheidsproblemen. In een lijst van minst kansrijke gemeenten, samengesteld door de Erasmus Universiteit, staat Kerkrade op plaats tien. 15,5 procent van de kinderen in Kerkrade groeit op bij ouders met een laag inkomen, volgens het CBS, landelijk is dat 9,4 procent.
Deze situatie is extra wrang afgezet tegen een verleden dat nog in het collectieve geheugen ligt. In Kerkrade kon men 'harder werken, drinken, bidden, blazen, vechten en lopen dan de rest', zo schetst journalist Marcia Luyten in haar boekHet geluk van Limburg,over de opkomst en ondergang van de Nederlandse steenkoolindustrie. Dat gold tot aan de jaren zeventig, toen de mijnen sloten en de levensader van de gemeenschap werd doorgesneden. Nu heeft Kerkrade een arbeidsparticipatie die tien procent onder het landelijk gemiddelde ligt. De cafés sluiten een voor een. Gebeden wordt er nauwelijks meer. Het blazen gebeurt nog wel, in de vele harmonieën en fanfares, maar die kampen met teruglopende ledenaantallen. Voor vergrijsd Kerkrade is lopen geen vanzelfsprekendheid meer.
Rest enkel nog het vechten. De lust daartoe lijkt niet gedoofd, in elk geval wat betreft het vechten voor een betere toekomst. Een clubje lokale ambtenaren bereidt de opening van een nieuwe school voor. Kerkrade heeft een populaire burgemeester en de gemeente is bezig de verouderde mijnwerkerswoningen te verduurzamen. In Den Haag maakt Silvio Erkens zich hard voor zijn geboortestad, bijvoorbeeld door te pleiten voor ruimere vergoeding van mijnschade. 'Ik zie mezelf zeker ook als vertegenwoordiger van deze gemeenschap', zegt hij.
Niet dat zijn partij daar al te ruim voor beloond wordt. Een onderzoek van de Universiteit
Groningen noemt Kerkrade als plek van de 'perifere proteststem', gedreven door 'regionaal ressentiment'. Bij de landelijke verkiezingen van 2006, het jaar dat de PVV zich inschreef bij het kiesregister, kleurde de stad nog rood; PvdA en SP in Kerkrade kregen respectievelijk 28 en 25 procent van de stemmen. In 2010 werd de PVV de grootste met 36 procent. Sindsdien is Wilders' partij dominant. Bij de vorige verkiezingen was de PVV op elk stembureau in Kerkrade de grootste. Over de stem op Wilders als protest van de achterblijvers is uitputtend geschreven, maar de vragen die dit soort verkiezingsuitslagen opwerpen zijn daarmee niet als vanzelf beantwoord. Want in hoeverre geldt verkiezing op verkiezing dezelfde uitslag nog als een 'protest'? En wat krijgt Kerkrade eigenlijk terug voor haar stem?
Ei, spek en ei, uitsmijter,ijs met fruit en slagroom. Het Sjevemethoes, een buurtcentrum in de wijk Chèvremont, houdt het simpel en vertrouwd. En goedkoop: een lunch kost niet meer dan drie euro. Aan een van de tafeltjes zitten John Driessen (63), zijn vrouw Annemie Willems (61) en haar broer Lambert (62) achter hun glazen 7Up en cola. Elke donderdag komen ze hier. Eigenlijk zijn ze wat verveeld. 'Ironisch dat de slogan van de stad "Beleef Kerkrade" is', zegt Lambert. 'Er gebeurt hier niets.' 'Toen er nog koopavonden waren, was het gezelliger in de stad', vindt Annemie. Om de beurt staan ze op om buiten te roken.
Ze zijn alle drie al lang 'van Wilders', zegt John. 'In maart heb ik hem ontmoet.' Hij en Annemie reden ervoor naar Landgraaf, waar de PVV-leider een stop maakte tijdens zijn campagne voor de Provinciale-Statenverkiezingen. Het plein voor winkelcentrum Op de Kamp stond vol met mensen, Wilders gaf handjes. Agenten hielden de menigte in bedwang. 'Nou, je hebt hem van een afstand gezien hè', corrigeert Annemie.
Lambert, die stratenmaker en conciërge was, stemde vroeger op de PvdA. 'Ik denk dat ik misschien dacht dat het beter zou worden, maar dat werd het niet', zegt hij. Nu stemt hij net als zijn zus en zwager op de PVV.
Driessen is het 'altijd in grote lijnen' met Wilders eens. 'Vol is vol. En het geld gaat maar naar Griekenland en Italië terwijl mensen hier aan het verhongeren zijn', zegt hij. 'Maar wij zijn zelf tevreden', zegt zijn vrouw. Ze was vrijwilliger bij afvalverwerkingsbedrijf Rd4, John werkte jaren als technisch ondersteuner in een zorgcentrum. Nu hebben ze allebei een uitkering.
Het enige waarover Driessen het misschien met Wilders oneens is, is over de beste manier om de boodschap over te brengen; die harde uitspraken over migranten. 'Hij heeft gelijk, maar hij doet zichzelf ermee tekort. En het maakt hem gehaat door de rest van de politiek.' Zo kan de PVV nooit gaan meeregeren. Iets wat Driessen wel hoopt. Vooral nadat Rutte de afgelopen twaalf jaar 'de boel heeft belazerd', vindt hij. 'Groningen, de toeslagen. Het is de ene crisis na de andere.'
Jürgen Kriehn, beheerder van het Sjevemethoes, en Bert Peerlings, bedrijfsvoerder van meerdere wijkcentra in Kerkrade, horen het zo vaak: Kerkradenaren die op de PVV stemmen omdat ze boos zijn, verongelijkt, teleurgesteld. En ze begrijpen die onvrede best. 'Het wordt ook wel tijd voor een frisse wind.' Ook zij lepelen de politieke blamages van de laatste tijd op: de toeslagenaffaire, Groningen, 'en ook de compensatie voor overstromingen in Valkenburg die nog steeds niet zijn afgehandeld'.
De mensen zijn hun identiteit kwijtgeraakt met het sluiten van de mijnen, vindt Kriehn. 'Dat voel je.' Zelf komt hij uit Heerlen-Noord, waar bijna alles wat deed denken aan dat mijnverleden is weggehaald. Mensen voelen zich er nog altijd onthecht. 'Gelukkig is het oude CBS-gebouw wel blijven staan', zegt Peerlings. Kriehn: 'Als je een foto van vroeger ziet, droom je weg. Je hoort de tram bij wijze van spreken weer door de stad rijden.' Het is nog altijd waar mensen het eerst over beginnen als je naar de problemen in de mijnstreek vraagt: hoe goed het gíng. Over hoe deze regio in de tijd van de mijnen de rijkste van Nederland was. Over hoe hun eigen vaders en opa's, soms zijzelf, ondergronds werkten.
Maar Kriehn en Peerlings zoeken de verklaringen voor de Kerkraadse PVV-stem niet alleen in het verleden. 'Als Wilders bij voorbaat niet mee mag doen, denken mensen hier: zie je wel, ik word niet gehoord', zegt Peerlings. Of de privatiseringen van overheidsdiensten. 'Het openbaar vervoer dat hier steeds verder wordt wegbezuinigd, de ziekenhuizen die steeds basaler worden.'
Wat ze het meest ergerlijk vinden, is het gemak waarmee Haagse politici doorschuiven van het ene baantje naar het andere. Zoals Wopke Hoekstra die na een teleurstellend ministerschap eurocommissaris mag worden. 'Als ik het niet goed doe, word ik gewoon van de berg gegooid', zegt Kriehn - een uitdrukking uit de mijnwerkerstijd. Het leidt ertoe dat Kerkradenaren een algeheel negatief beeld van de politiek hebben. 'Ik hoor dat de mensen zich er niet meer in willen verdiepen', zegt Peerlings. 'Omdat ze denken: welke partij ik ook kies, ik word toch wel gebeten.'
Bij de laatstegemeenteraadsverkiezingen, in 2022, kwam 43 procent van de kiesgerechtigden in Kerkrade opdagen. Landelijk was dat iets meer dan vijftig procent. De burgemeester van de stad, CDA'er Petra Dassen-Housen, vond het een grote teleurstelling. 'We hadden lange, lange partijlijsten. Ik dacht: als er zó veel mensen op de lijst staan, dan zou iedereen in Kerkrade wel iemand in de lokale politiek moeten kennen.' Op de verkiezingsdag mochten mensen die kwamen stemmen erna gratis naar de dierentuin. 'Je mag stemmen in Nederland natuurlijk niet belonen, maar we hadden met deze verkiezingen echt de grens opgezocht om mensen aan te moedigen.'
Anderhalf jaar later heeft Dassen-Housen haar conclusies getrokken. 'Het wantrouwen zit dieper dan ik dacht. Er zijn diepe kloven tussen bestuur en burgers.' En die worden niet kleiner door alleen lokaal beleid. Ze trekken er wel aan, in Kerkrade. Op het plein van de stad, de Markt, ligt bijvoorbeeld het BurgerbelangenHuis, een inloopkantoor van de grootste lokale partij, Burgerbelangen. 'De partijen houden ook spreekuren in de wijk', zegt Dassen-Housen. 'Ik kom nu net van een zestigjarig huwelijk, ik laat overal mijn gezicht zien.' Maar het is volgens haar de afstand tot Den Haag, die vreet aan het vertrouwen in alle lagen van de politiek.
Het herstel gaat lang duren, denkt Silvio Erkens. 'De rijksdiensten die hier gevestigd werden om werkgelegenheid te creëren na de mijnsluiting, zijn ook weer vertrokken.' Kerkrade heeft sindsdien last van eenbrain drain,concludeert hij. 'Pas als hier betere banen komen, komen ook de mensen weer terug.' En daar zijn fikse investeringen van de landelijke overheid voor nodig, iets waar de liberale Erkens niet afkerig van is. 'Je ziet het nu gebeuren in Amerika waar de oude industriegebieden een nieuw leven ingeblazen wordt met steun uit Washington.'
Wat Kerkrade nodig heeft is daarmee niet moeilijk te begrijpen: er is behoefte aan een economische impuls. Er zouden juist publieke voorzieningen en overheidsdiensten bij moeten komen. Een robuuste verzorgingsstaat zou het logische antwoord op armoede en gezondheidsproblematiek zijn. Maar uit welke politieke hoek Kerkrade steun verwacht, is niet eenduidig. 'De werkende klasse heeft afscheid genomen van linkse politiek', zegt Dick Houtman, hoogleraar sociologie aan de Universiteit van Leuven en een van de auteurs vanFarewell to the Leftist Working Class,een internationaal onderzoek naar electorale verschuivingen sinds de jaren zestig. Toen dat boek in 2008 verscheen, signaleerde het een trend die sindsdien heeft doorgezet. 'Bij verkiezingen zijn klassieke economische thema's verdrongen door culturele thema's, met succes voor het rechtspopulisme als gevolg', aldus Houtman.
Deze politieke verschuiving heeft het klassieke model van representatieve democratie, waarbij de volksvertegenwoordigers tastbaar resultaat moeten leveren voor de achterban of anders worden weggestemd, op de kop gezet. 'Kijk naar Trump', zegt Houtman. 'Die heeft in economisch opzicht nauwelijks iets gedaan voor de werkende klasse in Amerika.' Ook Kerkrade onttrekt zich aan dit contractmodel. De enige keer dat Kerkrade concreet resultaat zag door toedoen van de PVV was in 2008, toen de partij met succes een motie indiende om het kantoor van de Algemene Inspectiedienst in Kerkrade niet naar de Randstad te verplaatsen.
In 2010 vertrok de AID alsnog. Regionale belangenbehartiging versmalde tot een algemeen
'hij is er een van hier'-gevoel, dat blijkbaar voldoende is. Tijdens campagnetijd vertoont Wilders zich niet in Kerkrade. In tegenstelling tot andere grote landelijke partijen heeft de PVV geen lokale afdeling in de stad. Deze partij, zo lijkt het, kreeg de stem de afgelopen jaren als vanzelfsprekend cadeau. De grote vraag is of dat zo blijft, met verkiezingen op komst waarbij politieke nieuwkomers zich opwerpen als vertegenwoordigers van de ontevredenen. Waarbij een linkse fusiepartij hoopt op de terugkeer van de afgedwaalde kiezer en de VVD een middenkabinet liet vallen om vervolgens de deur naar rechts open te zetten.
Het voorste bankjeop de Kerkraadse Markt is altijd bezet. Dagelijks zitten daar groepjes te praten, rokend, terugblikkend op het verleden. Wie stelligheden wil horen over hoe Kirchroa tegen de wereld aankijkt, moet hier zijn, bij de mannen die elke dag uitkijken op 'D'r Joëp', een streng, metershoog standbeeld van een mijnwerker dat in 1954 werd neergezet om de 'adeldom van zijn arbeid, zijn stoere kracht en grootheid als mens' te verbeelden. Op het bankje zit Ron Blok (53) in een trui met 'Fun Fun' op de arm, te staren naar de cafés tegenover het plein. Wat is het er tegenwoordig toch rustig, zegt Blok. Maar met die prijzen zou hij er zelf ook niet gaan zitten. 'Als een glas bier drie euro is, smaakt het niet meer.' Alleen bij Trefpunt, een kroeg in de wijk Haanrade, zegt hij, kost een fluitje nog anderhalve euro.
'Ik geloof er niks meer van, van de politiek', zegt Blok. 'Ze zeggen aan de ene kant dat het minimumloon hoger moet, maar ook dat er bezuinigd moet worden. Dat kan toch niet allebei kloppen.' Zelf stopte hij met werken nadat magazijnwerk hem 'gek maakte'. Blok volgt het nieuws, maar kwam bij verkiezingen steeds weer tot de conclusie dat geen van de partijen zijn stem verdiende. De laatste keer dat hij voor iemand koos, was het Geert Wilders. 'Net na zijn "minder, minder, minder"-uitspraak', lacht Blok. 'Hij durfde het tenminste te zéggen.' Toen Wilders na zijn veroordeling voor discriminatie 'minder uitgesproken werd', verloor Blok zijn interesse.
Zijn vrouw is wel bij elke verkiezingen blijven stemmen, ook op Wilders. Ze probeert Blok ervan te overtuigen dat hij zijn stem niet steeds moet weggooien. Het pleidooi lijkt te werken. Blok is van plan in november weer een stembiljet in te vullen, het liefst voor een partij die 'aan de jeugd zal denken' en 'hard zal zijn op criminaliteit'. Afhankelijk van met welke speerpunten hij komt, overweegt hij Pieter Omtzigt 'een kans te geven'.
Met zijn grote witte hond Shadow loopt Math de Lang (60) een rondje door zijn wijk Rolduckerveld. Hij wijst naar een leeg grasveld voor twee grote perzik-kleurige flatgebouwen. 'Daar zijn nog twee van zulke flats weggehaald.' Zelf is hij net verhuisd binnen de buurt, omdat het appartementencomplex waarin hij woonde wordt gesloopt. 'Die gaan ook nog weg', zegt hij wijzend naar een blok galerijflats. 'Maar daar zitten nu nog Oekraïners in.' Even later stapt hij opzij om een vrouw in een Mercedes met Oekraiens nummerbord erlangs te laten, die probeert het smalle straatje in te manoeuvreren.
De Lang vindt dat het 'best slecht' gaat met Nederland. Hij stoort zich aan het stikstofdebat. 'Als alle koeien weggaan, alle varkens, dan worden we afhankelijk van andere landen voor ons eten. En wat als we ruzie krijgen?' En hij is niet tegen het helpen van mensen in nood, zoals de Oekraïners, maar zou wel willen dat hier geen 'gelukszoekers' meer worden opgevangen. 'Niet terwijl je er zelf op achteruitgaat.' Hij vindt het goed dat Geert Wilders, op wie hij bij de laatste verkiezingen stemde, de Nederlanders weer voorop wil stellen. Maar elke partij in de Tweede Kamer brengt 'iets positiefs in', vindt De Lang. Hij vindt het daarom moeilijk om te kiezen en heeft er met de onrust van zijn verhuizing nog niet helder over na kunnen denken.
Tussen het isolatiemateriaaldat uit het plafond en de muren is gehaald, staat Frank Ramakers bij de koffieautomaat. In het gebouw waar tot voor kort de Sociale Dienst zat, gaat volgend jaar iets gebeuren waar Kerkrade jaren op gehoopt heeft: een nieuwe middelbare school. Ramakers, die daar als projectleider bij de gemeente jarenlang voor gewerkt heeft, ziet het voor zich: aan het begin van de lesdag zullen de leerlingen zich verzamelen in een grote open ruimte, een 'leerplein', waar ze ervaringen uitwisselen. Het is onderdeel van de nieuwe vorm van onderwijs die de gemeente Kerkrade wil aanbieden. Uit de naamkeuze voor de school spreekt ambitie: het Martin Buber is vernoemd naar de joodse godsdienstfilosoof en pedagoog met een diep geloof in vermogen van mensen om de dialoog aan te gaan, met elkaar, maar ook met de materiële omgeving.
Het Martin Buber wordt een school van de toekomst, aldus Ramakers. 'Een groot deel van de lessen gaat buiten school plaatsvinden. Dan heb je het 's ochtends over bijvoorbeeld de Via Belgica, de Romeinse weg die vanuit België door Nederland naar Duitsland loopt', legt hij uit. 's Middags gaan leerlingen dan naar de overblijfselen van de weg toe. 'De stenen aanraken.' De school is een eerste stap om jongeren in Kerkrade te houden.
'We willen dat ze hier gelukkig worden, hier hun levens kunnen opbouwen. En dat hun eigen kinderen vervolgens ook weer hier naar school kunnen.' Met goed voortgezet onderwijs 'bind je je burgers weer aan je stad', zegt hij.
Nadat de eerste aanvraag was afgewezen, bepleitte VVD-Kamerlid Erkens de zaak van het Martin Buber in Den Haag, vertelt hij. Na de tweede aanvraag sprak hij met Mariëlle Paul, toen nog woordvoerder primair en voortgezet onderwijs, nu minister. Hij vroeg haar snel naar het verzoek te kijken. De inspectie reageerde positief, vooral op de verbeterde plannen voor het burgerschapsonderwijs. 'Op dat soort momenten is het handig om iemand te kennen in Den Haag, die zegt: in Kerkrade is er ook nog wat aan de hand.'
Het nieuws over de onderwijsrenaissance zingt inmiddels rond. Terwijl haar peuter van de glijbaan naar beneden zoeft, zegt de 39-jarige Britt ('liever geen achternaam in het blad') blij te zijn dat kinderen straks weer in de buurt van thuis naar school kunnen. In Kerkrade, waar ze opgroeide, is het al fijn wonen vindt ze. 'Je kunt hier makkelijk een huis vinden en het is er groen.' Klimaat en onderwijs zijn de voornaamste onderwerpen die straks haar stem bepalen. 'Ik kies voor een partij die met toekomst bezig is.'
De naar verwachting 180 leerlingen die volgend jaar beginnen op mavo-, havo- of vwoniveau, krijgen naast basisvaardigheden als taal en wiskunde ook lessen in dialoog. 'Ze leren elkaar te respecteren op het gebied van geloof, kleur, noem maar op', zegt Ramakers. 'Elkaar begrijpen is echt de basis.' Hij zegt het niet met zoveel woorden, maar uit de inzet van het buberiaanse burgerschapsideaal spreekt de hoop dat hiermee de politieke tegenstellingen in Kerkrade iets kunnen worden verzacht.
In internationaal perspectief is Kerkrade niet uniek. Elke westerse democratie is bezig met de politieke onderstroom van de 'vergeten' regio's. De Amerikaanse publicist Thomas Frank schreef er een klassieker over. InWhat's the Matter With Kansaspluist Frank uit waarom deze Amerikaanse kiezers gaan voor de cultureel-conservatieve agenda en hun stem niet gebruiken om hun economische positie te verbeteren. Dat was het geval in 2004, toen Franks boek verscheen, en is het geval gebleven. Trump was en is populair op de vlaktes van deze zuidelijke Amerikaanse staat. Inwoners van Kansas stemmen tegen abortus, om de elites een hak te zetten, en voor varianten op 'Make America Great Again'. Ze krijgen deregulering, deïndustrialisering en een sociale orde waarin de rijken rijker worden. Ja, politici houden de kiezers voor de gek, aldus Frank, maar kiezers schieten zichzelf ook in de voet. 'Zelfbeschadiging' en 'de eigen levenskansen de nek omdraaien', zo omschrijft hij dit stemgedrag.
Op het eerste gezicht lijkt Thomas Franks analyse ook van toepassing op Kerkrade, waar de koppeling tussen stemgedrag en lotsverbetering zwak lijkt. De afgelopen jaren mandateerden de meeste kiezers een partij die vooral bezig is met een politieke kruistocht tegen de islam, die zich druk maakt over 'woke' en de vermeende sympathieën van Sigrid Kaag. Maar waar de Republikeinse kiezer met de keuze voor Trump de electorale automutilatie juist doorzette, lijkt de politieke loyaliteit in het verarmde, gedeïndustrialiseerde deel van Nederland minder vast te liggen.
Volgens socioloog Dick Houtman heeft de PVV in een stad als Kerkrade vooral succes gehad omdat deze partij twee registers tegelijk bespeelt. 'De partij komt op voor lage inkomens, door te pleiten voor hogere aow en goedkopere zorg, en is conservatief in cultureel opzicht. Dat de PVV in Den Haag geen concrete resultaten voor Kerkrade boekt is niet zo belangrijk, want dat doen andere partijen in de beleving van deze kiezersgroepen ook niet.' Bovendien kruipen de partijen economisch gezien naar elkaar toe, ziet Houtman. 'De kans bestaat dat kiezers de komende verkiezingen daardoor vooral verdeeld zullen blijken over culturele thema's.'
De gemarginaliseerde sociaal-democraten in Kerkrade hopen dat kiezers hun partij opnieuw weten te vinden. Sander Gorissen, raadslid namens de PvdA in Kerkrade, vindt in elk geval dat Frans Timmermans 'de juiste toon' aanslaat. 'De problemen zijn hier vooral sociaal-economisch', zegt hij. Niet dat kwesties als klimaatverandering of medisch-ethische twijfels in Kerkrade niet bestaan. 'Maar heb ik als burger tijd om me daar druk over te maken als ik niet weet of ik straks mijn kinderen eten kan geven?'
Bij de Tweede-Kamerverkiezingen van 2021 was er in Kerkrade een 'Ploumen-effect'. De PvdA kreeg er door haar lijsttrekkerschap - Ploumen komt, net als Frans Timmermans, uit Zuid-Limburg - dubbel zoveel stemmen als bij de verkiezingen ervoor: van 4,2 procent naar 8,3 procent. De lokale PvdA-fractie hoopt deze november op een nog sterker 'Timmermans-effect'. Het was er al eerder, met de Europese Parlementsverkiezingen: de PvdA won ineens veertig procent van de stemmen; 4400 van de 4600 stemmen op zijn partij gingen naar Timmermans die toen de Europese lijst aanvoerde. Op elke campagne komt hij weer mensen tegen die zich de mijntijd goed kunnen herinneren, die zelf ondergronds werkten. En die tegen hem zeiden: 'Ik ga niet op de PvdA stemmen. Het was Den Uyl die de mijnen sloot.' Jammer dat dat beeld maar blijft hangen, vindt Gorissen. 'Hij heeft nooit de kans gekregen zijn belofte in te lossen om voor de werkloze mijnwerkers te zorgen.' Voor Gorissen bewees de verkiezingsuitslag van 2019 dat 'een grote groep kiezers nog steeds bereid is de PvdA te overwegen'. Aan de andere kant van het spectrum klinkt scepsis. 'Juist de PvdA-kiezer is uit teleurstelling overgestapt naar de PVV', zegt Silvio Erkens tijdens een wandeling door de middenklassenwijk met jaren-zeventigwoningen, waar hij opgroeide. Zijn ouders werkten bij het CBS, zijn oma woonde om de hoek. Het leven was overzichtelijk, de gemeenschap hecht, wil hij maar zeggen. Het Kerkrade van voordat Nederland opging in de mondialisering komt niet meer terug, is zijn conclusie. Erkens citeert Thijs Wöltgens, oud-burgemeester van Kerkrade en de laatste Kerkradenaar die vóór hem in de Tweede Kamer zat. Een PvdA'er, die vond dat burgers niet in de watten moeten worden gelegd door een 'welzijnsbureaucratie' en eigen verantwoordelijkheid moeten dragen. Dat uitgangspunt spreekt Erkens aan.
'Zoals Wöltgens het destijds verwoordde, denk ik er ook over', zegt hij. Natuurlijk kan Kerkrade een steuntje in de rug gebruiken, maar de mensen moeten er hier uiteindelijk zelf iets van maken.' Hij verwacht geen grootse electorale successen voor de VVD in Kerkrade, maar Erkens denkt wel dat zijn partij gaandeweg meer aansluiting kan vinden in Zuid-Limburg. 'Ik was het met Rutte eens toen die zei dat de VVD de laatste brede volkspartij is, waar uit alle lagen van de bevolking op wordt gestemd. En een nieuwe generatie binnen onze partij heeft meer oog voor de regio.'
Achter de toog van caféTrefpunt hangt een briefje: 'Vanaf 1 januari 2020 worden consumpties met 0,10 euro verhoogd.' In de houten achterwand zitten gleufjes, op maat gemaakt voor de cassettebandjes van barman Hans Mulder (81). Hij tapt biertjes voor het drietal stamgasten, de enigen in het café. Mulder is 51 jaar uitbater; de laatste verbouwing was in 1978, toen de jongens van Rolduc er nog kwamen drinken en zijn feestzalen tijdens carnaval uitpuilden van de mensen. Hij heeft generaties Kerkradenaren aan de toog gehad, van voor de mijnsluiting en erna.
Toen hij zes was, werd hij na het bombardement op Nijmegen met zijn broer op een vrachtwagen naar Kerkrade gezet. Op zijn twaalfde ging hij voor het eerst ondergronds, op zijn 23ste was hij opzichter. Hij liet zich, nadat de mijnen sloten, op kosten van de overheid omscholen tot bouwkundige. 'Ondergronds praatten we nooit over politiek. Ik praat er in mijn café nog steeds niet over. Iedereen weet het toch allemaal beter.'
Dat de verkiezingsuitslagen in Kerkrade hem teleurstellen, wil hij wel kwijt. 'Veel mensen hier zijn vroeg gestopt met werken en zitten nu ineens krap.' Wilders, zegt hij, speelt in op de werkloosheid. En op de argwaan richting buitenstaanders, die er altijd geweest is. Er is genoeg onrecht, weet Mulder, zoals het feit dat er miljarden naar Groningen gaan, terwijl ook boven de oude mijnschachten huizen verzakken. Maar geklaag is niet aan hem besteed. 'Het gaat niet steeds slechter in Nederland, we zien alleen alles wat misgaat.'
'Als je een foto van vroeger ziet, droom je weg. Je hoort de tram bij wijze van spreken weer door de stad rijden'