Niña Weijers

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
6 juli 2023
Als ik met iets bezig ben wat op een bepaald moment zo moeilijk, belachelijk en zelfs onmogelijk lijkt dat ik het onbegrijpelijk vind er ooit aan te zijn begonnen (het schrijven van een boek), moet ik altijd denken aan Fitzcarraldo, de man die een stoomschip over een berg wilde tillen in de Peruaanse jungle. En aanBurden of Dreams,de documentaire die werd gemaakt over het maken vanFitzcarraldo,een filmproductie die zulke waanzinnige, gruwelijke wendingen nam dat de regisseur, Werner Herzog, zich afvroeg of hij zich niet beter kon laten opnemen in een gesticht dan nog films te blijven maken.
Bij Herzog, over wiens werk nu een grote overzichtstentoonstelling is te zien in het Eye Filmmuseum, weet je altijd dat je naar iets echts aan het kijken bent, iets oorspronkelijks. Hij houdt van mensen met onmogelijke ambities en obsessies, van extreme landschappen (oerwouden, polen, bergen, vulkanen) en heeft geen enkele tolerantie voor clichés. Van Klaus Kinski, die in vijf van zijn grote films speelde en met wie Herzog wat je noemt een toxische relatie onderhield, is bekend dat hij een akelig figuur was die iedereen met wie hij werkte tot het uiterste dreef - en die bovendien zijn eigen dochter bleek te hebben misbruikt (de leider van de Peruaanse stam met wie Herzog werkte voorFitzcarraldostelde op een gegeven moment voor om Kinski te vermoorden; een aanbod dat Herzog afsloeg omdat de film daarmee in het gedrang zou komen).
Het bijzondere aan Herzog is dat je bij hem nooit het gevoel hebt dat hijeigenlijkeen lul is. Hoewel hij, met die stem en dat voorkomen van hem, en zijn rollen voor de camera (in zijn eigen documentaires en inmiddels ook als acteur in talloze films), zoiets als een cultfiguur en een halve heilige is geworden, lijkt hij nooit ten prooi te zijn gevallen aan de egomanie die bij zo'n status op de loer ligt. Als je, in de nieuwe documentaire die nu draait over Herzog,Radical Dreamer,bijvoorbeeld Wim Wenders over hem hoort praten, zie je meteen hoe oninteressant zelfgenoegzaamheid is. Alles wat Wenders zegt en hoe hij het zegt komt voort uit een zelfbeeld van gearriveerd-zijn. Herzog kan zulke dingen oprecht niks schelen, sterker nog: wat hij maakt is erop gericht de wereld enigszins te redden van de uniforme taal en verlangens die, volgens hem, de mensheid zullen doen uitsterven als dinosauriërs.
Omdat ik tegen de klippen op aan het schrijven was en bijna nergens kwam, raakte ik, wandelend door dat Herzog-universum, al gauw in een staat van vervoering. Het was alsof ik een grot - of zoals Kaspar Hauser inJeder für sich und Gott gegen Alle,een donkere kelder - uit was geklauterd en nu stond te knipperen tegen het licht. De wereld was overdonderend, tegelijkertijd nieuw en heel oud, zoals de mensen die er rondliepen, de fictieve en bestaande Herzog-personages inclusief Herzog zelf, tegelijkertijd de eersten en de laatsten leken te zijn.
Tijdens het filmen bij de Machu Picchu voorAguirre, der Zorn Gottes,was Herzog in een van zijn vele disputen met Kinski verzeild geraakt. Kinski begon zich te bemoeien met de cinematografie: hij vond dat het hele complex van ruïnes in beeld moest komen, Herzog vond zoiets wanstaltige kitsch voor in een reisbrochure. Hij wilde een uitsnede maken van alleen de bergwand erachter, en de manier waarop de expeditie zich een weg baande over het smalle, steile pad naar het dal. Vervolgens wilde Kinski voortdurend in close-up in beeld. Het interessantste landschap, had hij gedeclameerd om deze wens te onderbouwen, is het menselijke gezicht. Wat een waardeloos cliché! dacht Herzog, en hup, hij knipte iedere close-up die hij van Kinski gemaakt had de scène uit. Wat overblijft is een van de meest gedenkwaardige beelden die ik ken uit de cinema: een ijzingwekkend steile bergwand in de mist met een sliert vage figuren, niet meer dan stipjes tegen het groen, even dapper als gedoemd.
Wisten ze iets? Konden ze iets zien? Wachtten ze ergens op?
'Ik moet toegeven dat ik door dit alles van streek raakte op een manier die ik niet kon beschrijven of zelfs klasseren. Wisten ze iets? Konden ze iets zien? Wachtten ze ergens op?'
Claire-Louise Bennett,Poel