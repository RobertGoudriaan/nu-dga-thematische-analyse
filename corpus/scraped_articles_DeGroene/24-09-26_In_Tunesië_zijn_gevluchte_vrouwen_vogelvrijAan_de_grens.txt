In Tunesië zijn gevluchte vrouwen vogelvrij Aan de grens

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
26 september 2024
Tunis -Op het bankje bij het metrostation van Ariana, bij Tunis, is het alsof Julien, rond de dertig, de gebeurtenissen van afgelopen winter ineens weer voor zich ziet. Het vertrek uit haar dorpje in West-Kameroen en de reis dwars door de Sahel naar Tunesië. De opluchting toen ze in de woestijn van Niger aan een verkrachting ontsnapte. De Toearegs die haar telefoon, portefeuille en kleren wegkaapten.
De volgende smokkelaar betaalde ze in natura. 'Als vrouw moet je je prostitueren.La route- de weg die Afrikaanse vluchtelingen over land naar Tunesië afleggen - is niet makkelijk voor vrouwen.'
Dan de looptocht door de bergen rond Kasserine in Midden-Tunesië. Patrouillerende politiemannen smeten Julien de auto in, trokken haar broek omlaag, merkten dat ze menstrueerde en lieten zich toen oraal bevredigen.
'Tunesische politiemannen zijn verkrachters.' Daarvan is de Nederlandse regering op de hoogte, antwoordde minister Veldkamp van Buitenlandse Zaken eind augustus op Kamervragen. 'Er zijn deportaties van migranten naar grensgebieden, toenemend racisme jegens zwarte migranten en berichten van onderzoeksjournalisten en de internationale organisaties over mensenrechtenschendingen door de Nationale Garde, waaronder seksueel geweld.'
Toch beloofde Europa in de zomer van vorig jaar 105 miljoen euro voor de Tunesische Nationale Garde ter uitvoering van de Tunesië-deal, en dit jaar nog eens minstens 35 miljoen.
Die deal begon 'de afgelopen maanden resultaten op te leveren', mailt een EU-woordvoerder.'Dankzij de anti-smokkeloperaties door de Tunesische autoriteiten kwamen er in 2024 aanzienlijk minder smokkelboten aan. De Commissie verbindt zich ertoe met Tunesië te blijven samenwerken aan alle aspecten van migratie.'
Inmiddels koerst Tunesië af op 'een normalisering van mensenrechtenschendingen tegen migranten', constateerden mensenrechtenorganisaties dit voorjaar. 'Steeds meer migrantenvrouwen melden dat ze het slachtoffer zijn geworden van seksueel geweld.'
Julien vond uiteindelijk onderdak bij een 'broeder'. Ze betaalt geen huur maar geeft het gebruiksrecht van haar lichaam aan de huiseigenaar. 'Hij kan doen wat hij wil en brengt ook klanten mee. Een beurt kost veertig dinar (twaalf euro).' Hiervan kan ze niet sparen, maar Julien blijft hopen op 'een beter leven voor de kinderen en haarzelf in Europa'.
Het aantal in 2024 getelde doden en vermisten aan de Europese buitengrenzen , volgens het Missing Migrants Project (IOM): 2746
...