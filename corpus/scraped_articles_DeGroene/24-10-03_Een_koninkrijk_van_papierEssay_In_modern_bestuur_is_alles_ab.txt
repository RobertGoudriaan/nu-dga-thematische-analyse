Een koninkrijk van papier Essay In modern bestuur is alles abstract

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
3 oktober 2024
Alles klopt als een bus, op papier. Ambtenaren en bestuurders werken vreselijk hard. Toch is het land muurvast gelopen, en worden 'signalen' uit de samenleving niet naar beleid vertaald. Hoe kan dat?
Vijf jaar nadat een tsunamileidde tot een ontploffing in een kerncentrale in Fukushima, en iedere vraag naar verantwoordelijkheid vakkundig werd begraven door bureaucraten en consensuspolitici, kwam het monster Godzilla weer aan land in Japan. Godzilla-films zijn zelden verrassend, zeker nooit grappig, hoogstenscampy,en als ze ergens op reflecteren dan is het doorgaans op het Japanse oorlogsverleden. NietShin Gojira.In deze film uit 2016 is Godzilla een wezen dat in een stuk of vier sprongen evolueert van een vrij grote, maar blinde worm tot een radioactieve straling spuwende dinodraak van titanische proporties. De spanning zit hierin: hoe langer niemand iets doet aan het monster, hoe groter het probleem wordt.
Wanneer Godzilla in zijn tweede gedaante de baai van Tokio uit komt gekronkeld en zich een baan door de stad maait, moet de hoofdpersoon, een jonge ambtenaar, steeds een hoger gremium bestuurders activeren. Godzilla zaait dood en verderf, maar ieder nieuw overlegorgaan,outbreak management teamen ambtelijke stuurgroep besluit dat het een kwestie is voor een bevoegd gezag boven hen. De monsterlijke larf kruipt uiteindelijk zelf terug de zee in. 'Zoveel schade, en we hebben niets gedaan', verzucht de hoofdpersoon. Zijn collega ziet het anders. 'Het was niet perfect. Maar we hebben alles uit de kast gehaald.'
De Japanse film vat iets dat ook een typisch Nederlandse ervaring zou kunnen zijn. Of het nu de vaccinatiecampagne tegen corona betreft, of de onthullingen van hetAlgemeen Dagbladvorige maand dat duizenden uitkeringen bij het uwv niet op orde zijn, of het schandaal dat de compensatie van de toeslagenaffaire is. We zien ambtenaren en bestuurders die ontegenzeggelijk hard werken. Ze produceren handreikingen, verkenningen, kompassen, kwartiermakers en stuurgroepen en wat belangrijk is: dat gebeurt in de regel met grote oprechtheid en gevoel voor urgentie. Maar toch gebeurt er zo weinig.
Eigenlijk is de vraag: hoe kan een landsbestuur zo vreselijk hard werken, en een land tegelijkertijd zo muurvast zijn gelopen? Want vast zitten we. Of het nu is op het gebied van woningbouw, van toeslagen en uitkeringen, van stikstof en mest, politiecapaciteit, milieuverontreiniging, wachtrijen in de rechtspraak of de kwaliteit van het onderwijs. Het beweegt allemaal niet, of anders niet de juiste kant op. Bij elkaar opgeteld is dit een stille ramp voor de rechtsstaat.
Het begin van een antwoord op de vraag is wellicht dit: onze overheid heeft een ernstig probleem met problemen. Politici van links tot rechts roepen om het hardst dat de Nederlandse overheid er is 'om problemen in het land' op te lossen. Tegelijkertijd lijkt het Nederlandse bestuur nauwelijks nog in staat om een maatschappelijk probleem te conceptualiseren.
Dat werd al jaren geleden zichtbaar met de druppelsgewijze onthullingen van het toeslagenschandaal. Langzaam werd duidelijk hoe de Belastingdienst, twee ministeries, de rechtspraak en een kabinet keer op keer onderschatten hoe groot het probleem was en wat eigenlijk het antwoord moest zijn.
Het cliché wil dat we in emotionele tijden leven, waar burgers een kort lontje hebben en mensen op sociale media over ieder denkbaar probleem schande roepen. Tegelijkertijd leven we, zeker in Nederland, in een hoogtij van de diepgravende onderzoeksjournalistiek. Steeds meer media spelen redacteuren vrij om kwesties tot op de bodem uit te zoeken of investeren in een eigen onderzoeksredactie. Ook Investico, dat deze maand zijn tienjarig jubileum viert, is onderdeel van deze ontwikkeling.
Vrijwel wekelijks kun je in de krant of op televisie kennisnemen van bestuur dat ontspoort, problemen die onderbelicht zijn gebleven. Al die onderzoeken presenteren niet alleen conclusies, maar gaan in detail na hoe iets heeft kunnen gebeuren en, zou je zeggen, dragen zo impliciet allerlei richtingen voor oplossingen of publieke verantwoording aan. Toch, vaker wel dan niet blijft het bij de doffe klap van een publicatie of een uitzending.
Als onderzoeksjournalist wil jenog weleens denken dat de feiten, heel veel bij elkaar opgetelde feiten, voor zichzelf spreken. Dat wat je boven water haalt ook z'n eigen urgentie heeft en vanzelf zal aanzetten tot actie. Steeds vaker bekruipt me echter het gevoel dat de feiten tekortschieten. Dat je een probleem voor de voeten van een overheid kunt leggen, terwijl die je aankijkt en gebaart: 'wat wil je dat ik hieraan doe?'
Dat gebeurde bijvoorbeeld bij een onderzoek van Investico naar mogelijk discriminerende fraudejacht door studiefinancieringsorganisatie duo. Op basis van een eigen, nooit geëvalueerd risico-algoritme ging duo achter studenten aan die wellicht onterecht een beurs voor uitwonenden ontvingen en dus te veel studiefinanciering kregen. Er schortte nogal wat aan dat fraudeonderzoek. Op basis van gesprekken met buren of een kort huisbezoek waar vooral ondersteunend en weinig ontlastend bewijs gezocht werd, werd het hele bedrag teruggevorderd. En, zo bleek uit ons onderzoek, in 97 procent van de gevallen die wij konden nagaan ging het om studenten met een migratieachtergrond.
Toen kwam het moment waarop we onze bevindingen voorlegden aan de woordvoerder van duo. Die wederhoor verliep als volgt: 'Dat vooral studenten met een migratieachtergrond getroffen worden door de fraudecontroles vindt de organisatie "opmerkelijk". Is dit reden voor intern onderzoek? "Nee, we weten niet eens hoe we dat moeten doen. Wij kennen de culturele achtergrond niet, dus daar kunnen we ook geen selectie op maken." Was de toeslagenaffaire aanleiding om het fraudesysteem te onderzoeken?
Etniciteit en nationaliteit zitten niet in het algoritme, benadrukt de woordvoerder. "Dus dat speelt hier niet. Bovendien is het weer zo'n andere wereld, daar voelen wij ons niet meteen verbonden mee." duo heeft geen beleid om vooringenomenheid binnen het fraudesysteem te voorkomen. "Wij zijn daar niet mee bezig omdat voor de wet iedereen gelijk is, en wij dat ook zo integer, goed en rechtmatig mogelijk proberen te doen."'
Ook leek de organisatie het risico op fouten überhaupt niet zo te zien. 'Het is mensenwerk, zegt de manager van de fraudeafdeling. "Als wij het bij duo over fouten hebben, dan gaat het bijvoorbeeld om typefouten."'
In al hun oprechtheid waren de antwoorden van duo hemeltergend. Maar het interessante aan het verweer en de uitleg van de duo-voorlichter was dat het verhaal intern volkomen consistent was. Inderdaad, de Belastingdienst die op toeslagenfraudeurs ging jagen is een andere organisatie dan duo. En inderdaad, waarom zou je intern allerlei gegevens en uiterlijkheden van de doelwitten van je fraudejacht moeten bijhouden? Of waarom zouden de rechters die honderden zaken van beschuldigde studenten voorbij zagen komen, moeten bijhouden dat die studenten bijna allemaal een niet-Nederlandse achternaam hadden? De keurige juristen in het fraudeteam en de hardwerkende magistraten hebben zuiver de regels toegepast, alle stappen doorlopen. Van binnenuit bezien was er niets aan de hand. Van buiten schreven boze studenten, en enkele advocaten berichtten dat er iets niet in de haak was bij duo, zonder dat iemand dat oppikte.
Wat gebeurt hier dan?Het heeft volgens mij iets te maken met de gewoonte van bestuurders en toezichthouders om te spreken over 'signalen' die ze ontvangen. Van alles kan een signaal zijn: woedende uitingen op sociale media, een klacht, een naar boven gestuurd rapport, een anonieme tip, of een artikel in de krant.
De term 'signaal' drukt iets bijzonders uit: het gaat hier niet per se om iets betekenisvols, je behandelt de klacht van een burger niet als een persoon die tot je spreekt, maar als een ongedefinieerd signaal, waar nog betekenis aan toegekend moet worden. Zoals een lichtje op een nachtelijke zee van alles kan betekenen, en pas geduid kan worden als je de kaart erbij pakt. Ieder 'signaal' is per definitie zwak. En zo is het ook niet echt iemands schuld wanneer 'de signalen niet goed herkend zijn' of 'de signalen niet goed zijn opgepikt'.
Want voor een overheid geldt al gauw: een signaal moet wel passen binnen de bestuurlijke werkelijkheid. Anders kunnen we er niet zoveel mee. Binnen het bestaande organogram moet bijvoorbeeld iemand aanwijsbaar al verantwoordelijk zijn. Anders valt een signaal dood.
Of het moet wel passen binnen de bestaande cyclus van vernieuwing van beleid, anders was je gewoon te laat. Nationale en internationale commissies slaan al meer dan tien jaar lang alarm over de dalende leesprestaties van Nederlandse scholieren. Vrijwel ieder jaar komt er een nog somberder bericht over naar buiten. Merkwaardig genoeg is ook al heel lang bekend waar dat aan ligt.
Al in 2007 liet het ministerie van ocw onderzoek doen naar zogenoemde 'leesstrategieën' die kinderen aanleren voor het vak 'begrijpend lezen'. Nederland is het enige Europese land waar kinderen begrijpend lezen als apart vak krijgen. Veel van die leesmethodes komen neer op het aanleren van trucjes, leerlingen moeten een hoofdgedachte uit een korte tekst halen of met 'signaalwoorden' verbanden in een tekst aanwijzen.
Onderzoekers van het cito constateerden dat een duidelijke verbetering op begrijpend lezen 'zelden aantoonbaar is' en er in sommige gevallen zelfs 'een negatief effect wordt gerapporteerd'. Daar gebeurde niets mee. Scholen bleven het onderwijzen, en commerciële lesmethodemakers bleven lessen ontwikkelen vol leesstrategieën waar je op den duur laaggeletterd van wordt.
Alle alarmbellen hadden af moeten gaan. Echter, een jaar eerder, in 2006, waren net de nieuwe 'kerndoelen' geformuleerd door Stichting Leerplan Ontwikkeling (slo), die maakten nou juist onderscheid in de taalvakken, spelling, begrijpend en technisch lezen. Dit was 'een bewuste politieke keuze', zei slo-bestuursvoorzitter Jindra Divis. 'Dit is een van de redenen dat methodemakers op losse vakken zijn gaan inzetten.' Bovendien was net de markt voor lesmethoden geliberaliseerd, dus ingrijpen in wat methodemakers aan scholen verkochten, dat kon niet meer.
Het is niet zo dat de overheidzichzelf niet controleert of kritiseert. Alleen worden zelfkritische rapporten vaak gemaakt volgens de eigen wetten en eigen dynamiek van onze overheid. Rekening houdend met haar eigen fragiliteit. Zo zijn talloze commissies en instanties erg bedreven in de vinger nét naast de zere plek te leggen.
De commissie-Van Aartsen stelde begin 2021 dat de werkwijze van de omgevingsdiensten die bedrijven moeten controleren en beboeten wanneer ze giftige stoffen lozen, dumpen of uitstoten 'gekenmerkt wordt door fragmentatie en vrijblijvendheid'. Volgens de commissie werd er onvoldoende actie ondernomen als bleek dat een bedrijf het milieu vervuilt; er was sprake van een 'handhavingsgat'. Het was een stevige conclusie, maar een conclusie zonder onderliggende feiten. Namen werden niet genoemd, onderliggend cijfermateriaal ontbrak. Het bracht ook niemand in beweging.
Nog geen jaar later meldde zich bij dagbladDe GelderlanderCor Coenrady, die in dienst van de provincie schadelijke stoffen van fabrieken in kaart moest brengen. De man is een autoriteit op het gebied van industriele vervuiling, treedt ook op als expert bij rechtszaken. Anoniem wil hij in de krant alarm slaan over twee industrieterreinen bij Nijmegen, waar bedrijven allerlei stoffen uitstoten die ernstige schade kunnen veroorzaken aan gezondheid en milieu. Alleen: de provincie kan niet eens bewijzen dat het gebeurt, want bij een derde van de bedrijven zijn de vergunningen een zootje of bestaan er überhaupt geen vergunningen. 'Dit zijn veel en serieuze tekortkomingen die effect kunnen hebben op het leefmilieu in de omgeving', zegt hij als klokkenluider in de krant.
Coenrady had de documenten, waar de provincie niets mee aan wilde vangen, gedeeld met bewoners, zodat ze zelf konden opkomen voor hun belangen.
De gevolgen waren precies het gedoe dat een hardwerkende Nederlandse provincie er niet bij kan hebben. InDe Gelderlander: 'De buurt boos, de lokale politiek eiste het vertrek van de fabriek, de gemeente ging strenger optreden en de landelijke voorschriften om de schadelijke stoffen te meten, bleken niet te deugen. De Onderzoeksraad voor Veiligheid heeft industrieterrein Nijmegen-West toegevoegd aan haar lopende onderzoek bij Tata Steel.' Precies op de dag dat Coenrady de noodklok luidde in de krant, ontbond de provincie zijn contract.
In het Nederlands kun je sprekenvan 'organen van staat'; net als de organen in mens en dier kunnen de organen van staat ook slechts bepaalde kwesties verteren, en worden andere zaken onverwerkt en onverteerd weer uitgespuugd. Rechters en ambtenaren wijzen er terecht op dat iedere handeling van de staat ergens een wettelijke grond moet hebben. De wetgever moet zich over een kwestie gebogen hebben en een regel stellen.
Maar het punt is dus steeds: wat gaat daaraan vooraf? Wat is het 'dieet van staat'? Vorig jaar verscheen het boekThe Big Conwaarin economen Mariana Mazzucato en Rosie Collington aan de hand van journalistieke artikelen, wetenschappelijke studies en interviews met ambtenaren laten zien hoe overheden hun informatie, eigen oordeelsvermogen en publieke taken vrijwel geheel hebben overgeheveld naar een riant betaalde private sector van adviesbureaus. De 'infantilisering van onze overheden' noemen ze het.
InWhen McKinsey Comes to TownbeschrijvenNew York Times-journalisten Michael Forsythe en Walt Bogdanich hoe het in de praktijk gaat wanneer organisaties de deur openzetten voor een commercieel consultancybedrijf. Of het nu de Amerikaanse vreemdelingendienst of Disney World is die McKinsey inhuurt, telkens zie je hetzelfde patroon: iets dat je 'ervaringskennis' zou kunnen noemen, de kennis die opgedaan wordt door personeelsleden die van doen hebben met de rommelige werkelijkheid, waar het bedachte proces nu eenmaal net nooit helemaal past, wordt verdrongen door 'geabstraheerde kennis'. Dat is de kennis van de spreadsheets, powerpoints en de jaarcijfers. Bestuurders vallen terug op telkens roulerende slimme adviseurs die beloven dat ze 'ieder probleem' kunnen oplossen. Wat waar is, omdat ze eerst ieder probleem compleet versimpelen. Zo sterk versimpelen dat het misschien niet meer lijkt op een werkelijk maatschappelijk probleem. Abstractie is altijd helderder dan concrete ervaring. Beter te verteren voor de top van de organisatie.
Dat wil echter niet zeggen dat het abstracte spreadsheet-denken 'rigide' is. Juist onder invloed van spreadsheet-denken is het hedendaags bestuur dynamisch, flexibel, welhaast fluïde geworden.
Neem de publicatie van twee weken geleden in deNRCover de aanpak van de asielinstroom. Steeds meer asielzoekers worden geweigerd, om de reden dat ze toch uit een veilig land blijken te komen. Het is, zo blijkt, niet werkelijk zo dat het beter gaat met de wereld of dat Afghanistan werkelijk veiliger geworden is. De reconstructie van deNRC-journalisten laat zien dat de ind in een werkinstructie de bewijslast voor wat telt als 'onveilig' heeft aangepast. Asielzoekers moeten met 'officiële documenten' hun onveiligheid aantonen.
DeNRCschrijft: 'Die werkinstructie leidt nu al tot meer afwijzingen van asielzoekers uit onveilige landen, zegt Vluchtelingenwerk.'
Een van de afwijzingen gaat om een moeder die met haar kinderen Jemen ontvluchtte, uit angst dat haar dochters zouden worden besneden. Bekend is dat dit in haar regio veel voorkomt. Op grond van het nieuwe beleid werd ze afgewezen. 'De ind verlangde dat ze een document kon overleggen waaruit zou blijken dat haar dochters zouden worden besneden', zegt haar advocaat Ruth Achttienribbe. 'Dat kon ze niet. Zoiets wordt natuurlijk niet per brief aangekondigd.'
Met eenzelfde vanzelfsprekendheid deed oud-staatssecretaris Fred Teeven in een interview metDe Groeneenkele jaren geleden uit de doeken hoe hij bereikte dat verdachten zwaarder gestraft worden, en niet eindeloos kunnen procederen bij de rechter. Minimumstraffen waren politiek niet haalbaar. 'Verdere verstrenging van het strafrecht zat er nu niet meer in', zei Teeven. 'Toen heb ik me toegelegd op de bezuiniging op de advocatuur. Het is een andere manier om hetzelfde effect te bereiken. Als je aan een advocaat niet al te veel tijd geeft om aan een verdachte te besteden, dan wordt het ook niet zo veel, die verdediging.'
Dit is het moderne bestuur in actie. Kun je de ene kolom in het spreadsheet niet aanpassen, pas dan de ander aan. Kun je niet draaien aan de instroom of aan rechtszaken, draai dan aan de definitie van 'veilig land' of knijp in het infuus dat de gesubsidieerde advocatuur overeind hield.
Maar dankzij al die slimmigheiddreigt het Nederlandse bestuur  geleidelijk in zichzelf opgesloten te raken. Menig maatschappelijk probleem dringt nauwelijks nog door, of wordt eerst zodanig 'vertaald' naar een ambtelijke werkelijkheid dat een aanpak van de problemen bijna absurd lijkt, of in ieder geval eufemistisch.
In zo veel dossiers die onderzoeksjournalisten naar boven brengen blijkt dat de harmonie van het dagelijks bestuur uiteindelijk voorrang krijgt boven maatschappelijke schade die dreigt of opgelost moet worden. Het is natuurlijk wel de harmonie van een papieren koninkrijk. Een koninkrijk van enorme verfijndheid, waar uitermate hoog opgeleide mensen zich bezighouden met de kleinste details. Waar alles klopt als een bus, op papier.
Op een gekke manier doet het denken aan Johan Huizinga's klassieke boekHerfsttij der Middeleeuwen. Daarin betoogt hij dat de periode die we de late middeleeuwen noemen, gekenmerkt door steeds formalistischere hoofse literatuur en dat de nadruk op ridderlijkheid niet een cultureel hoogtij was, maar juist een periode van verval. De literatuur, en de elite, van die tijd raakte opgesloten in zichzelfdoordatze niet in staat was het toegenomen geweld en de toegenomen gruwelijkheid van nieuwe vormen van oorlogvoering te overzien en er woorden voor te vinden.
Met Huizinga in het achterhoofd zou je nu al een kleine literatuurgeschiedenis kunnen schrijven over het woordje 'buikpijn' bij de overheid. Men spreekt sinds enkele jaren van morele buikpijn, professionele buikpijn of mooier: bestuurlijke buikpijn. Het was een term die bekendheid kreeg in de nasleep van het toeslagenschandaal, een term die ruimte moest maken voor ambtenaren om hun geweten te laten spreken. Het uwv greep de term aan om zijn medewerkers meer eigen initiatief te laten nemen. 'Dit begint wanneer een professional "professionele buikpijn" krijgt: het gevoel dat er iets niet klopt of dat iets zo toch niet de bedoeling kan zijn. uwv moedigt zijn professionals aan om dan binnen de grenzen van de wet naar een maatwerkoplossing te zoeken', schrijft de uitkeringsorganisatie.
Maar bij 'buikpijn' zien we dezelfde tekortkomingen als bij de term 'signaal'. Het is per definitie vaag. Ja, je drukt er gewetensnood mee uit, maar het is ook de meest gehoorde fysieke klacht onder kinderen die niet naar school willen. Een ambtenaar met een vaag gevoel in de buik zou het dan moeten opnemen tegen alle protocollen? Tegen alle al tot in detail gearticuleerde regels en vastgelegde gangen van zaken?
Tijdens de parlementaire enquête naar het toeslagenschandaal kan oud-staatssecretaris Eric Wiebes dan ook volhouden dat de ambtelijke 'buikpijn' over het harde karakter van de regels rond de kinderopvangtoeslag hem nooit heeft bereikt. Hij gelooft dat ambtenaren het moeilijk vonden dat de wet vaak heel hard uitpakte, zo stond inTrouw,maar dat is volgens Wiebes nooit aangekaart. 'Er is geen buikpijnnota', zei hij.
De logica waarin alles abstracten alles plooibaar is beperkte zich de voorbije jaren vaak tot de uitvoeringsorganisaties, de saaie leemlaag van zbo's en lagere instanties. De 'pijn' van deze manier van handelen landde bij de burger, dikwijls de burger die geen advocaat kan betalen of bij de rechteloze asielzoekers.
Afgelopen zomer sloeg de praktijk van plooien, herdefiniëren en wegredeneren naar binnen in Den Haag. Zo kan het gebeuren dat het Nederlandse parlement zichzelf buitenspel zet, op basis van een verzonnen probleem, waar de juridische onderbouwing bovendien nog voor nagezonden wordt. Vooral die herhaaldelijke belofte: 'We komen écht nog met de juiste redenen voor een asielcrisis', liet zo goed zien hoe het bestuur werkt. Niet meer een poging om de opponent of het publiek te overtuigen met een verwijzing naar verifieerbare feiten, maar de eigen gerustheid dat er echt wel wat juridisch te kneden valt.
Het roept de vraag op of er een wezenlijk verschil bestaat tussen ambtenarij waarin alles draaibaar, plooibaar en herschikbaar is en een populistisch-autocratische partij waarvoor feiten geen betekenis meer hebben. Ambtenaren zien zichzelf traditioneel als de rechtsstatelijke demper. Een rationele, constante factor tegenover de emotionele vluchtigheid van de dagelijkse politiek. Dat zelfbeeld klopt al heel lang niet meer. De vraag is of ze het zelf doorhebben.
Toenmalig secretaris-generaal van het ministerie van Justitie Dick Schoof profileerde zichzelf in een interview inDe Groenebegin dit jaar als goede verstaander van PVV-sentiment, maar ook als dijk tegen populistisch hoog water. Tegelijkertijd was hij vooral de moderne bureaucraat voor wie vrijwel niets onmogelijk is. Wanneer was de morele pijngrens dan bereikt, vroeg de interviewer. 'De pijngrens zou liggen daar waar de hele Staten-Generaal wetten gaat aannemen en de grondwet zo gaat wijzigen dat je serieuze vraagtekens kunt gaan zetten bij het voortbestaan van de democratie.'
Thomas Muntz is politicoloog en filosoof en hoofdredacteur van Investico
De keurige juristen in het fraudeteam en de hardwerkende magistraten hadden zuiver de regels toegepast