'Zij kunnen ook niks met mijn boze stem' De strijd op rechts

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
16 november 2023
Op rechts strijden partijen om de gunst van een weinig loyaal electoraat. De kiezers zijn snel uitgekeken op een partij, ze willen niet per se steeds een nieuw geluid horen. Roosendaal is zo'n wispelturige stad.
In de Molenstraat in Roosendaallopen maar een paar zaken goed: de Bulgaarse supermarkt, pandjeshuis Buy & Sell met vitrines vol gebruikte telefoons, de Poolse supermarkt, de toko en, onder een wapperende Brabantse vlag, carnavalswinkel Sep. Café Hof van Holland is Café Bar Internationaal geworden, de oude naam is nog te lezen in de afdruk van de stickers die boven de ingang zijn weggehaald. In het centrum van de stad staan herenhuizen naast dichtgespijkerde panden met verrotte kozijnen, afgewisseld met nieuwbouwpanden uit de jaren tachtig. Hoekig gebouwd, van gele bakstenen.
Diego en Joseph lopen samen met een vriend de voordeur van Foood uit, een nieuw restaurant aan het marktplein datstreet fooduit de hele wereld serveert - eenbucketmet friet, bourgondische bitterballen, maar ook een halal frikandel enbubble teaom mee te nemen. Voor het terras blijven ze even staan praten. Over politiek hebben ze het eigenlijk nooit. Joseph (27) draagt een felblauwe trui met capuchon en heeft eerder niet gestemd. Diego (27) koos eerder FvD, maar zegt dat hij deze verkiezingen niet stemt. 'Het maakt me niet meer uit.'
'Ik wil wel gaan stemmen', zegt Joseph. 'Het wordt PVV denk ik, die zijn echt goed.'
Diego heeft geen mening meer, zegt hij. 'Maar FvD is ook echt goed. BBB niet, ik heb niks met boeren.'
Joseph: 'Ik wel, man, ik hou van boeren. Zonder hen hadden we geen eten. Maar PVV heeft goede standpunten over jongeren.'
Hij hoopt bijvoorbeeld dat er in Roosendaal uitgaansgelegenheid komt voor wat oudere jongeren, zoals zij. Er zijn wel kroegen natuurlijk. Joseph kijkt naar het rijtje aan de overkant, naar feestcafé Bij Moeders, waar achterin een skihut is nagebouwd en een mixdrankje van kokosnootrum Malibu en Fristi wordt aangeprezen. 'De kroegen hier zijn meer voor zestien-plus.'
Roosendaal is een stad met weinig honkvaste kiezers. Een deel van de inwoners stemt altijd op de VVD, een partij die bij elke verkiezing in de top-drie eindigt, maar in vooral de minder rijke wijken wint steeds een ander, vaak de nieuwste populistische partij. Bij de TweedeKamerverkiezingen van 2017 werd de PVV voor het eerst de tweede grootste. In 2019 werden de Provinciale-Statenverkiezingen gewonnen door FvD. Bij de Tweede-Kamerverkiezingen van 2021 werd de VVD de grootste en kwam de PVV daarna. En dit voorjaar won de BBB de Provinciale-Statenverkiezingen, met bijna precies evenveel stemmen als FvD vier jaar eerder.
Het is druk op rechts.Kleine afsplitsingen en gevestigde rechtse partijen moeten zich onderscheiden in de jacht op een zeer vergelijkbaar en weinig loyaal electoraat. Dat is zichtbaar in Roosendaal, waar kiezers steeds op de nieuwste partij stemmen, maar vertaalt zich ook naar landelijke verkiezingen. Om te analyseren hoe partijen zich toch tegen elkaar en het politieke midden afzetten in het gevecht om de rechtse stem, vergeleekDe Groene Amsterdammerin samenwerking met Data School de ideologische koers van partijen door de jaren heen. Welke thema's stippen ze aan en hoe vernieuwend zijn die nou echt?
Dat onderzochten we op basis van data van het Manifesto Project, een internationale coalitie van wetenschappers die elke zin in partijprogramma's wereldwijd categoriseerde. De recentste verkiezingsprogramma's categoriseerden we met hulp van onderzoekers van de Vrije Universiteit in Amsterdam. Met behulp van een zogeheten hoofdcomponentenanalyse plaatsten we alle politieke partijen uit vijftien westerse landen op één gemeenschappelijke schaal van links tot rechts. Onderwerpen als gelijkheid, arbeiders of progressieve normen trekken een partij hierbij meer naar links; onderwerpen als vrijemarkteconomie, beperkend migratiebeleid oflaw and ordermeer naar rechts.
Zo konden we de posities van Nederlandse partijen in de afgelopen twintig jaar vergelijken. Vaak is een partijprogramma niet hetzelfde als het daadwerkelijke beleid dat een partij voert wanneer die plaatsneemt in een kabinet, maar de programma's geven wel inzicht in de zoektocht naar kiezers.
Ook vergeleken we de woordkeuzes van de rechtse partijen in hun programma's. Welke woorden karakteriseren bijvoorbeeld de VVD als het gaat over migratie? Door die analyses te combineren kregen we inzicht in het krachtenveld op rechts, waarin zich veruit de meeste partijen bevinden, die dicht bij elkaar staan en zich
volgens vergelijkbare standpunten op vergelijkbare thema's profileren.
Toen Pieter Omtzigt begin november tegenover journalisten vanTubantiazijn voorkeur uitsprak voor een minderheidskabinet over 'centrum-rechts', somde hij op: zijn eigen Nieuw Sociaal Contract, VVD, BBB , SGP en JA21. Volgens de laatste peilingen zou die samenwerking de 76 zetels net niet halen. Geen meerderheid in een land dat toch, zo stemde hij in met de interviewer, steeds rechtser wordt.
Een minderheidskabinet over centrumrechts, zoals Omtzigt het voor zich ziet met daarin maar liefst vijf partijen, is geen onrealistische vooruitblik. Maar het idee dat Nederland steeds verder naar rechts opschuift klopt niet - althans niet als je de partijprogramma's erop naleest. Uit de analyse blijkt juist dat de meeste rechtse partijen in ieder geval in woord naar het centrum trekken. In voorgaande verkiezingen draaide vooral de VVD hard aan haar eigen roer. De partijen zijn dichter naar elkaar toe getrokken, wat zorgt voor samenklontering op links, rechts en in het midden. Omtzigt heeft het voor het kiezen, zijn partij valt vrijwel precies in het statisch gemiddelde van alle partijen, waar ook het CDA en de BBB zich verdringen.
Het idee dat kiezers niet kiezen voor een echt nieuw geluid, maar vooral voor een nieuwe partij, is terug te zien in de partijprogramma's van de afgelopen twintig jaar. Aan de hand van de wetenschappelijke maatstaf berekenden we hoe 'vernieuwend' de verkiezingsprogramma's zijn ten opzichte van de vorige verkiezingen. Pen je een verkiezingsprogramma vol over klimaat en stikstof terwijl het de vorige verkiezingen vooral over economie ging? Dan is dat vernieuwender dan wanneer je steeds maar weer dezelfde thema's aansnijdt. Het A4'tje dat de PVV in 2017 presenteerde als partijprogramma, dat voor bijna de helft over migratie en Europa ging, staat met stip op één.
Het nieuwe geluid dat NSC deze verkiezingen inbrengt, is zo bezien helemaal niet zo nieuw. Politiek gezien valt de partij in het al drukke midden en Omtzigts partijprogramma hoort bij de minst vernieuwende programma's van deze verkiezingen. Na de regeerperiode van Mark Rutte lijkt vrijwel elke partij het veilig te spelen, sinds 2003 weken ze nog nooit zo weinig af van de programma's van voorgaande verkiezingen.
De kiezer moest het altijd doenmet het aanbod dat er was, maar nu moeten partijen om de kiezer concurreren, zegt electoraalgeograaf Josse de Voogd. Er is al lange tijd een ongekend groot partijaanbod en toch was de keuze beperkt. 'Er ontbraken sociaal-conservatieve partijen, een gat dat de BBB en NSC nu opvullen. Je zou kunnen zeggen dat de BBB en NSC ook één partij hadden kunnen vormen - het is op sommige plaatsen op het politieke spectrum namelijk wel erg druk, door splitsingen en ruzies. JA21 kwam bijvoorbeeld snel op en stortte snel weer in. Als je een PVV en een VVD en een BBB hebt, wat is dan de zin van die partij? Die kan ook zijn ontstaan door een splitsing, in plaats van uit politieke overtuiging.'
Het gevecht om de rechtse stem speelt zich af in steden als Almere en Roosendaal, ziet De Voogd. Steeds wordt in die steden een nieuwe rechtse partij de grootste, afhankelijk van welk thema er maatschappelijk het meest speelt: migratie, stikstof, bestaanszekerheid. Nu is het middenpartij NSC die er mogelijk de grootste wordt. De auteur van deAtlas van afgehaakt Nederlandspreekt van een grote klont kiezers die politiek steeds maar geen thuis vindt. 'Er wordt vaak gedacht, wat zijn die kiezers wispelturig. Maar dat zijn ze niet zozeer, niet in hun idealen. Er zit alleen geen partij consistent op hun plek. Die ontstaan steeds chaotisch en storten weer in.' In West-Brabant zijn kiezers vrij boos, weet De Voogd. 'De opkomst is sowieso mager, de gezondheid is er slecht, de sociale samenhang valt tegen.'
De laatste tijd, voordat hij eind september besloot op te stappen als burgemeester van Roosendaal, moest Han van Midden vaak denken aan het nummerComfortably Numbvan Pink Floyd. 'Dat je in je comfortzone van doofheid duikt en onverschillig wordt. Onverschilligheid is wat mij betreft hetzelfde als cynisme. Verdoofd, dat je bij jezelf denkt, o, daar hebben we weer een schietpartij. O, daar hebben die elkaar weer gestoken.'
De VVD-burgemeester heeft een hekel aan cynisme, aan zurigheid, en hij wil voorkomen dat het erin sluipt. Het gaat niet goed met Roosendaal, concludeert hij, ook al heeft hij zich in de afgelopen vier jaar '120 procent' gegeven en zegt hij dat er heel veel moois en positiefs is opgestart. 'Echte verandering duurt lang en mensen hebben die traagheid gezien als dat er geen gevolg werd gegeven aan hun stem. En dus verschuiven ze steeds naar nieuwe partijen.'
Boven sommige deuren van panden in de stad hangt nog een vaal lichtbord van een coffeeshop. In 2009 verbood de toenmalige burgemeester van Roosendaal de verkoop van softdrugs in de stad, die zwaar te lijden had onder het drugstoerisme vanuit België en Frankrijk. Op de deuren van de Jumbo hangen stickers voor een service die 'shisha, vapes en snus' belooft te bezorgen in Roosendaal en omstreken, 'binnen dertig minuten'. Een QR-code verwijst naar de website, met aanbiedingen van de softdrugs die de stad probeert te weren.
Toen de gemeenteraad in het begin van 2020 aan de burgemeester vroeg één coffeeshop terug te brengen, om zo de drugsoverlast die er nog altijd is tegen te gaan, zei Van Midden volgensBN/De Stemtegen de gemeenteraad: 'Doe dit mij en de Roosendaler niet aan.'
De gebouwen, de winkels, de mensen op straat die vaak elkaars taal niet spreken - ofwel geen Nederlands, ofwel geen Pools of Bulgaars - ze lijken niet bij elkaar te horen. Kleine stukjes identiteit die elkaar nog niet gevonden hebben. 'Je ziet inderdaad verschrikkelijk lelijke en verschrikkelijk mooie gebouwen door elkaar heen staan', zegt Han van Midden in zijn kantoor. Hij zoekt een verklaring in de geschiedenis. 'Roosendaal had geen stadsmuren. Legers konden hier gewoon naar binnen walsen en de boel in brand zetten. Het oudste gebouw dat we hebben is de gewelvenzaal van de gemeenteraad, zo'n vijfhonderd jaar oud.'
Het heeft gezorgd voor weinig trotse inwoners. Maar in de vorige eeuw werd de stad wel ineens rijk, door de industrie en het spoor, dat het vrachtverkeer vanuit het zuiden van Europa doorliet. 'Philips kwam hier, Liga kwam hier, Red Band kwam hier.' De stad groeide, er kwam een winkelcentrum. Maar wat gebeurt er in een stadje met geld en weinig trots op wat er is? 'Je gaat vernieuwen en, om dat te kunnen doen, slopen.' Het aangezicht veranderde en Roosendaal kreeg bijnamen die de bewoners desgevraagd opdreunen. Polendaal, naar de vele migranten die in en rondom de stad werken, en later Dozendaal, naar de distributiecentra van onder meer Primark en dhl die de stad nog altijd omringen.
Van Midden somt een paar wijken op: Kalsdonk, Langdonk, Groot Kroeven. Het verbaast hem dat daar steeds rechts wordt gestemd. 'Het tegenstrijdige is dat die wijken op basis van demografie een dieprode kleur zouden moeten hebben. Als je kijkt naar de boodschap van linkse partijen, zouden die mensen zich daarbij thuis moeten voelen. Als je kijkt naar armoede, als je kijkt naar eigenlijk alle punten waar de VVD en het CDA nu met links meebuigen.'
Het zijn inderdaad traditioneel linkse thema's die bij de landelijke verkiezingen van 2023 bij elke partij centraal lijken te staan. Thema's als zorg, financiële onzekerheid en wonen, die vallen onder het kopje sociale zekerheid. In 2023 is dat thema onder de noemer bestaanszekerheid belangrijk voor zo'n beetje alle partijen: bijna elke partij heeft het in de top-drie van meest genoemde onderwerpen staan.
Voor partijen aan de rechterkant van het Nederlandse spectrum is dat allesbehalve gebruikelijk, en toch profileren ook die zich er allemaal in zekere mate mee. Dat is ook terug te zien in data uit de verzamelde partijprogramma's. Waar de meest onderscheidende woorden bij de VVD in 2012 nog waren: 'ondernemer', 'opleiding' en 'snel', zien we in 2023 de woorden 'veilig', 'makkelijk' en 'schoon'. Het zijn woorden die bescherming centraal stellen, na jaren van liberaal-progressief beleid.
Dimitri Heesbeen (49) zou hetliefst willen dat hij voor deze verkiezingen 'tapas kon maken van alle verschillende verkiezingsprogramma's', verschillende standpunten kon samenvoegen tot één programma dat bij hem past. Hij draagt een bril, een pet van surfmerk Rip Curl. Hij is herstellende van een depressie - door de wachtlijsten moest hij vier maanden wachten op behandeling. Over zijn stem denkt hij de laatste weken veel na, het gaat tussen GroenLinks-PvdA en Nieuw Sociaal Contract. 'Met Volt alsdark horse.'Het gaat erom wat hij voelt als hij straks in het stemhokje staat.
'Ik hoop vooral op meer verdraagzaamheid. Geert Wilders en Thierry Baudet vind ik niks', zegt Heesbeen. Tijdens het gesprek groeten twee mannen elkaar in het Arabisch.'Salaam Alaikum',zwaait hij naar ze. Hij zet een stap opzij als de Poolse eigenaren van het huis waartegen hij geleund staat thuiskomen. Veel Roosendalers klagen, vindt hij, over de migranten, over alles. Maar hij merkt zelf soms dat hij het ook meer doet dan eerst. Dat hij in sommige opzichten rechtser wordt. Neem het klimaatprobleem. Dat is er, dat weet hij, maar hij vindt het moeilijk om zijn tweede auto op te geven zolang de regering fossiele subsidies blijft uitdelen. En een verhoging van de wegenbelasting ziet hij ook niet echt zitten.
Zodra een verkiezingsthema populair wordt, zoals dit jaar bestaanszekerheid en in 2017 migratie, zal elke partij zich er retorisch op verdringen, ook wanneer het niet bij de rest van het programma past. In het verkiezingsprogramma van de VVD vinden we bijvoorbeeld terug voor wie die bestaanszekerheid moet gelden. 'Een goede huurwoning voor een redelijke huur. Het huren van een huis wordt duurder en duurder. Voor die hoge huur krijg je niet altijd een ﬁjne woning terug. Daarom moeten we ﬂink wat huurwoningen toevoegen, huurwoningen verbeteren en meer op de rem trappen bij de huurprijsstijging.'
Ook de betaalbaarheid van zorgkosten is deze verkiezingen een thema bij de VVD. 'Mensen moeten in de toekomst niet de helft van hun inkomen kwijt zijn aan zorgkosten. Dat vraagt om grip op betaalbaarheid, én de verantwoordelijkheid terug in het stelsel.'
In het verkiezingsprogramma van FvD treffen we deze verkiezingen ook plots een hoofdstuk 'bestaanszekerheid' aan. De partij benadrukt weliswaar dat werken 'de beste remedie' is tegen armoede, maar tussen de regels vinden we een keur aan maatregelen die de verzorgingsstaat juist moeten versterken: meer geld naar de zorg, verlaging van het eigen risico, verhoging van de AOW, de AOW-leeftijd terug naar 65. En ook JA21 schrijft in haar programma ernaar te streven 'dat er zorg is voor wie het nodig heeft, dat ook wie een beneden-modaal inkomen heeft een woning kan kopen, en dat we onze verzorgingsstaat niet uithollen'.
Als Daan Dedert (35) pauze heeftvan zijn werk als vestigingsmanager bij een uitzendbureau dat Oost-Europeanen aan werk helpt in de Roosendaalse industrie en logistiek, pakt hij een vuilniszak en een prikstok en loopt hij een rondje over de markt, om de rommel op te ruimen. Hij vindt het ergerlijk dat er in de binnenstad zo veel op straat ligt. Een teken van passiviteit. 'Ik kan makkelijk een boze stem op FvD of de PVV uitbrengen en hopen dat zij mijn problemen voor me oplossen', zegt hij. 'Maar zij kunnen ook niks doen.'
Dedert zit met zijn collega Dylan van der Ent (23), recruiter bij hetzelfde uitzendbureau, aan een van de hoge tafeltjes op het terras bij rockcafé Time Out, net naast de Roosendaalse Markt. Van der Ent heeft een gebroken been en heeft zijn krukken tegen de tafel gezet. Hij onderbreekt het betoog van Dedert, om te zeggen dat hij het eigenlijk wel begrijpt, de Roosendaalse stem op rechts. 'Je moet wel bijna. Je hoort hier je eigen taal niet meer op straat.' Wat hij zelf wil stemmen weet hij nog niet, de SGP kwam uit zijn stemwijzer. Dedert: 'Maar die mensen zijn hierheen gehaald omdat hier te weinig mensen zijn die in fabrieken willen werken. En als we willen dat bijvoorbeeld Polen hier integreren en ze niet op straat rondhangen, dan moeten we zorgen dat ze een goede woning hebben, en dat ze weten waar ze naartoe moeten voor hulp. Net zoals we dat voor Nederlanders doen.' Eerder stemde hij op D66 en een keer op het CDA, omdat hij 'Wopke Hoekstra grappig vond en potentieel een goede leider'. Deze verkiezingen overweegt hij GroenLinks-PvdA.
Over migratie zijn rechtse partijen over de hele linie harder geworden. Waar de VVD in 2006 nog sprak over een 'welkome samenleving', onderscheiden zich in 2023 de woorden 'grip' en
'nodig'. Daarmee volgt de partij de strengere PVV, die in 2017, toen migratie een groot verkiezingsthema was, pleitte voor het volledig sluiten van de grenzen en de asielzoekerscentra. Dat is ook te zien in de eerste vergelijkende grafiek, waar de VVD bijna synchroon slingert aan de PVV: van links naar rechts en terug.
Het verschil tussen kleinere rechtse partijen als JA21 en de partij waarvan ze is afgesplitst, FvD, is in hun onderscheidende woorden moeilijk te ontdekken: beide partijen schrijven over migratie, migranten, asielbeleid, soms in net andere termen. JA21 hoopte volgens onderzoekers Matthijs Rooduijn en Simon Otjes een midden te vinden tussen Forum en de VVD, schrijven ze op hun blog Stuk Rood Vlees, waar ze onderzoek doen naar het electoraat van Nederlandse partijen. 'JA21 wil aan de ene kant radicaal-rechtse kiezers aantrekken voor wie Baudet te ver geradicaliseerd was, en aan de andere kant aantrekkelijk zijn voor rechtse VVD'ers.'
In beleidsstandpunten zien de onderzoekers toch nog grote overeenkomsten tussen JA21 en FvD. 'Beide partijen ageren tegen het politieke establishment, staan voor een zeer restrictief immigratiebeleid, leggen een sterke nadruk oplaw and orderen vinden dat er veel te veel geld besteed wordt aan wat zij "klimaathysterie" noemen. Beide zijn populistisch en radicaal rechts.' In het centrum zien we op het thema migratie vrijwel gelijke standpunten tussen NSC en de BBB, hoewel op heel verschillende manieren geformuleerd. Waar bij de BBB de woorden 'eerlijk' en 'mens' centraal staan, karakteriseren 'migratiesaldo' en 'migratiebeleid' het woordgebruik van nsc. De BBB wil 'enorme instromen' onder controle krijgen, wil de asielinstroom 'drastisch beperken': 'In meerdere dorpen van ons land werden mensen geterroriseerd door overlastgevende veiligelanders.' NSC spreekt klinischer van 'sturen op migratiesaldo' en pleit voor 'een bewust, actief en selectief migratiebeleid, dat rekening houdt met de draagkracht van de Nederlandse samenleving'. Het richtgetal van maximaal vijftigduizend migranten per jaar zou feitelijk ook een drastische inperking zijn van de huidige instroom.
Dimitri Heesbeen, met de Rip Curl-pet, begrijpt heus wel waarom Roosendaal rechts is, zegt hij. 'Het is nou eenmaal een stad met een grote plattelandsgemeenschap, en er zijn inderdaad veel nieuwe inwoners, dat kan de mensen die er al generaties wonen tegen het hoofd stoten.' En toch vindt hij het teleurstellend om te zien hoe een grote groep kiezers in zijn stad steeds weer stemt voor een nieuwe rechtse partij die beloftes maakt. 'De BBB was begin dit jaar nog enorm populair en zakt nu alweer in. Zo kun je een stem op Omtzigt, de nieuwste speler, ook als een proteststem zien. Mensen raken steeds weer teleurgesteld en zoeken iets nieuws. En worden zo verleid door steeds weer een nieuwe rattenvanger van Hamelen.'
Burgemeester Han van Midden kan in de verschuivende rechtse stem van Roosendaal, als hij goed kijkt, ook iets hoopvols zien. 'Het klinkt heel tegenstrijdig wat ik nu zeg, maar echte afgehaakten zouden niet eens meer stemmen. De opkomst in Roosendaal is niet hoog, maar de mensen die komen opdagen, die steeds op een nieuwe rechtse partij stemmen, geloven nog wel dat de politiek iets van hun problemen kan oplossen.'