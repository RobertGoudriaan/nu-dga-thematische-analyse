Het zondagse ritje Technologica Marcel Möring

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
4 juli 2024
Autorijden is niet voor iedereen weggelegd. Meerijden ook niet.
Mijn moeder, die weinig op haar gemak was in het leven, was nog minder op haar gemak in de auto. Met de rechterhand in de lus naast het portier en de linkerhand op het dashboard was ze een meerijder van de ergste soort. Als het haar te gevaarlijk was, en dat was het gauw, roffelde ze met haar hand op dat dashboard terwijl ze waarschuwende kreten slaakte als 'pas op' en 'kijk uit'. Iets wat mijn vader onderging, omdat hij ook wel wist dat er niets aan te doen was.
Op mij had het een kwalijke invloed. Ik was de bewonderaar van mijn moeder en het stond voor mij vast dat zij gelijk had en mijn vader niet helemaal betrouwbaar was. Elk zondags ritje door het Twentse landschap was daardoor een beklimming van de Himalaya op sandalen en in korte broek, een onderneming waarvan de afloop uiterst onzeker was.
Het zondagse ritje... Ik heb me lang afgevraagd waar dat vandaan kwam. Wij waren, ik heb het nagevraagd, niet het enige gezin dat de zondagse eentonigheid doorbrak met een autotochtje. Soms deden we zelfs mee aan sterritten, een soort puzzeltochten met hindernissen per auto. Ik heb er weinig herinneringen aan, anders dan een gevoel van eindeloze verveling. Eerst bestreed ik die door een boek mee te nemen, maar toen ik misselijk werd van lezen in de auto, fantaseerde ik dat de greep van de achterdeur een stuurwiel was en ik zelf reed, weg van hier, alleen.
Als mijn moeder zelf reed had ze helemaal geen last van verkeersangst. Dat was merkwaardig, want naast haar zitten was een aaneenschakeling van ademstokkende 'dat ging maar net goed'momenten. Samen hebben we drie keer tussen de spoorbomen van de overgang bij het Asser station gezeten, een keer met de aanstormende intercity naar Groningen in zicht. En zij maar heen en weer rijden tussen die neergelaten bomen in een poging om met auto en al te ontsnappen aan een onvermijdelijke botsing. Ik had de auto toen al verlaten en schreeuwde dat zij hetzelfde moest doen. Uiteindelijk gingen de bomen net op tijd weer omhoog. Toen ik nog wankel van de schrik instapte en vroeg wat ze had gedaan als dat niet was gebeurd haalde ze onverstoorbaar haar schouders op.
Een Renault 16 was het, een auto die zo overdadig was geveerd dat je na elke hobbel in de weg nog een halve minuut nadeinde, waarom mijn zusters en ik die wagen 'de kameel' noemden. Elke bocht was, mede door mijn moeders rijstijl, alsof je in een zeilbootje zat en buitenboord in de touwen moest hangen om 'm rechtop te houden. Ik ben nooit zeeziek geweest, behalve in die auto met mijn moeder als bestuurder.
Ondanks haar nogal chaotische rijstijl heeft ze nooit een ongeluk gehad. Wat dat zegt weet ik niet, behalve de suggestie dat angst en chaos misschien samenkwamen in een alternatieve werkelijkheid die haar op de een of andere manier immuun maakte voor de gevaren van het verkeer.
Ik ben benieuwd wat zij van de huidige auto's, met al hun veiligheids- en waarschuwingssystemen, had gevonden. Iets zegt me dat ze ze niet zou vertrouwen, net zoals ze mijn vader (die overigens een uitstekend automobilist was) niet vertrouwde.
Misschien ben ik erfelijk belast, want ik heb er ook niet veel mee op. De hypermoderne auto van mijn vrouw zegt wanneer er iemand achterop komt, wanneer je de rijbaan dreigt te verlaten en of er een gevaarlijke situatie verderop is (die er nooit blijkt te zijn). Ik ben ongetwijfeld een van de vele mannen die vindt dat hij dat zelf beter kan, maar ik bespeur ook een dieperliggende reden voor mijn afkeer van dat soort systemen. Ze scheppen een vals gevoel van veiligheid: jij hoeft nergens op te letten, wij kijken wel voor je uit. De fabrikanten waarschuwen dat hun systeem een vorm van ondersteuning is en de oplettendheid van de bestuurder niet kan vervangen, maar in de praktijk vertrouwt iedereen steeds meer op de techniek. Ongelukken met semi-zelfrijdende auto's bewijzen dat. Mensen zitten achter het stuur van alles en nog wat te doen, van filmpjes kijken op het beeldscherm in het dashboard, tot in slaap vallen, want de auto kijkt voor hen uit.
Misschien dat ik daarom zelf in een 22 jaar oude Volvo rijd die niets van dat alles heeft. Ik wil het gevoel niet kwijt dat ik een machine bedien, een gevaarlijke machine zelfs, als die met honderd kilometer per uur door het landschap klieft. De moderne auto met zijn massagestoelen, een dashboard dat rustgevende geuren verstrekt en sfeerverlichting suggereert dat je een kopje thee drinkt en in een boudoir zit waar serene rust heerst en je niets kan overkomen.
Het raison d'être van techniek is dat het functies overneemt die ons te veel tijd en kracht kosten of repetitief zijn. Autorijden is een nogal saaie aangelegenheid. Je bent, zeker op de snelweg, weinig meer dan een bonk vlees die een stuur vasthoudt en met dat stuur hoef je ook niet veel te doen. Hoe meer functies de ondersteuningssystemen overnemen, hoe zinlozer de functie van de bestuurder. Hij had net zo goed in de trein kunnen zitten, ware het niet dat de trein niet overal komt en niet altijd even betrouwbaar is en dat vooral mannen graag het heft in eigen hand houden. Misschien is het een idee dat de NS op de achterkant van elke stoel een nepstuurtje bevestigt. Dan kunnen we allemaal meerijden.
Als autorijder ben je weinig meer dan een bonk vlees die een stuur vasthoudt