De toekomst gebouwd op het verleden Erfgoed zonder nostalgie

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
29 augustus 2024
Ornamenta moest geen prestigeproject zijn voor de kunstelite, maar gebonden zijn aan de geschiedenis en het karakter van de regio. De kunstmanifestatie is eigentijds maar ook geworteld in traditie - vaak met een knipoog.
In een buitenwijk van Pforzheimligt de Matthäuskirche. Tussen twee fantasieloze blokkendozen uit de jaren zestig aan een wat verborgen plein rijst een toren op die los lijkt te staan van het eenvoudige kerkgebouw ernaast. De stenen van zowel de bovenkant van de toren als het naastliggende gebouw zijn hol, waardoor de simpele hoekige vormen toch iets lichtvoetigs krijgen. Maar het grootste wonder is het interieur. Loop de kerk in en je ziet dat de holte van de stenen gevuld is met glas in alle mogelijke kleuren: karmijnrood, Pruisisch blauw, oker, citroengeel, grasgroen, gebroken wit. Het lijkt of de ramen stuk voor stuk opgepoetste edelstenen zijn. Bij elkaar doen ze denken aan een gigantisch glas-in-loodraam.
Het is ook niet zomaar een modern kerkgebouw. Het is gebouwd van de ravage waar de poortstad van het Noordelijke Zwarte Woud na het grote bombardement op 23 februari 1945 in veranderd was. Vrijwel de hele binnenstad was weggevaagd; een derde van de bevolking liet het leven. Meteen na de oorlog begonnen de zogehetenTrümmerfrauenmet het ruimen van het puin. Er werd zelfs een speciaal spoorlijntje aangelegd om alle brokstukken van het centrum naar de rand van de stad te vervoeren. De berg die je vanaf de kerk ziet, is ook geen echte berg maar een hoop puin, die inmiddels vriendelijk is bebouwd en begroeid.
Toen architect Egon Eiermann in 1950 werd verzocht een kerk te bouwen voor de protestantse gemeenschap, besloot hij de resten van al die verdwenen historische gebouwen opnieuw te gebruiken - een procedé dat hij vijf jaar later bij de Kaiser Wilhelm-Gedächtniskirche in Berlijn opnieuw zou toepassen. De stenen werden gemaakt van gemalen brokstukken die vervolgens in mallen werden geperst. Glasresten werden gesmolten en van kleur voorzien. Inmiddels wordt de Matthäuskirche gezien als een van de belangrijkste naoorlogse kerkgebouwen en is het een monument.
De kerk van Eiermann was een belangrijke referentie voor Thorben Gröbel, oprichter van Spazio Cura, dat is gespecialiseerd in kunst in de publieke ruimte. 'Ik kende die kerk', zegt hij. 'Hij is zo mooi, vooral omdat hij niet perfect is. Juist daardoor heeft hij veel karakter.'
Op een half uurtje rijden van de Matthäuskirche heeft Spazio Cura voor Ornamenta, de kunstmanifestatie in het Noordelijke Zwarte Woud die nu plaatsvindt, een publiek kunstwerk ontworpen. Op een met hekken afgeschermd bouwterrein aan de rand van Mühlacker, waar eens een tegelfabriek stond, moet een nieuwe wijk verrijzen. Achter de parkeerplaats van de Aldi ligt het terrein nog braak; je kijkt uit over hoog gras tot het bos zich uitstrekt - de nieuwe buurt krijgt een prachtige ligging. Als je over een rood gravelpad loopt, kom je bijInverted Paradise,een constructie van blinkend staal en steen. Het heeft wat weg van een gigantische moderne oorbel die in het landschap ligt gevlijd.
De constructie is onderdeel vanSchmutzige Ecke(letterlijk vertaald: vuile hoek), een van de thema's die Ornamenta behandelt, en waarin het onder meer draait om circulariteit.Inverted Paradiseis gemaakt van gevonden fragmenten: de stenen ornamenten komen uit het oude centrum, de stalen randen van het publieke zwembad dat is gesloten en de trap die zorgt dat je van boven op het kunstwerk kunt kijken, is van een modernistisch gebouw dat is afgedankt. 'Die breken ze nu vaak af', zegt Gröbel. 'De jaren-vijftigbouw heeft juist een kwaliteit die je nu niet meer ziet, dan zou er tien keer meer budget nodig zijn. Dat ze die vernietigen, is krankzinnig. Misschien doen ze het omdat het een herinnering is aan de oorlog, daarom houden mensen er niet van. In de oorlog zijn alle mooie gebouwen kapot gebombardeerd.'
Gröbel is niet enthousiast over de nieuwe wijk, die van een ongelooflijke schaal is, vergelijkbaar met een stad. Er moeten tienduizend mensen komen wonen. 'Absurd groot', moppert hij. 'Het is bijna als een woestijn in het Zwarte Woud. Het is geheel uit balans. Buiten proportie.' Het is het omgekeerde van wat hij met zijn werk doet bij die nieuwe ontwikkeling. Zijn grootste motivatie is om te laten zien dat er al zo veel is dat niet wordt gebruikt, vooral in het centrum van Pforzheim. 'De nieuwe buurt wordt eensuburbvoor rijke forenzen. En hoe meer mensen de stad verlaten, hoe meer de stad eraan gaat.'
Maar hoe kun je hier verzet tegen plegen? vroeg hij zich af. 'Niet door alleen commentaar te geven', zegt hij, 'maar door ook bij te dragen. Door een performatieve actie. Door te laten zien: als de mensen bewegen, beweegt de stad ook. Ik wilde gebruikmaken van bewegende objecten door elementen te gebruiken die ik heb gevonden en die hiernaartoe te brengen.'
Hij vervolgt: 'Het is nu vernietigen óf sparen, terwijl ik een derde weg zie: gedeelten sparen en hergebruiken. Het demonteren van het zwembad was overigens nog een hele klus. Dat werd gedaan door mannen die gewend zijn te breken, en dat zo snel mogelijk. Nu moesten ze heel voorzichtig en precies te werk gaan. Breken is zoveel makkelijker dan bewaren.'
Met enige verbeeldingskrachtzou je kunnen zeggen dat de ingreep van Spazio Cura in het klein is wat Ornamenta in het groot beoogt: dat wat er is, inzetten voor iets nieuws. Maar ga er maar aan staan, een kunstmanifestatie organiseren waar gemeentebestuur, bedrijfsleven, de plaatselijke culturele sector en nog heel veel meer betrokkenen jaren over vergaderd hebben en de grootste verwachtingen op hebben geplakt. Ornamenta moest over de toekomst gaan, over vormgeving en ook over sieraden, die daar niet onder vallen maar apart worden genoemd, omdat Pforzheim ook wel bekend staat als deGoldstadten er al 250 jaar een sieradenindustrie bestaat. Kortom, de toekomst moest gebouwd worden op het verleden. Misschien heeft dat iets van de derde weg waar Gröbel het over had.
Praat met de burgemeester die verantwoordelijk was voor de komst van Ornamenta - Pforzheim heeft vier burgemeesters - en je begrijpt dat de kunstmanifestatie een duizenddingendoekje was - zoveel doelen werden erop geprojecteerd. In restaurant Der Alte Mühle, waar het terras om een eeuwenoud waterrad is opgesteld, vertelt Sybille Schüssler, die net met pensioen is en bouw, ruimtelijke ordening, milieu en cultuur in haar portefeuille had, dat Ornamenta Pforzheim op de kaart moet zetten. 'De stad en de regio hebben structurele problemen', vertelt ze. 'Die zijn van economische en demografische aard. Er moet een transformatie plaatsvinden van de sieradenindustrie naar andere bedrijvigheid, maar dat lukt niet. En Pforzheim is eenGrossstadt,met grote-stadsproblemen. De stad telt ruim honderdtwintigduizend inwoners en meer dan honderdvijftig nationaliteiten, die veelal langs elkaar heen leven. Ornamenta moest ook bijdragen aan stadsontwikkeling en sociale cohesie.'
Voor Schüssler, die in Pforzheim is geboren en er in haar leven veel heeft gewoond, was de sleutel voor Ornamenta: de traditie gebruiken om met kunst en cultuur de regio relevanter te maken. 'Een regio waar dat niet gebeurt, gaat ten onder in deze geglobaliseerde wereld.' De wens tot regionale samenwerking was er van begin af aan, zegt ze, vandaar dat Ornamenta zich uitstrekt over een aantal kleinere buurgemeenten. 'Als stad alleen ga je ten onder. De stad Pforzheim heeft het meeste geld aan Ornamenta gegeven, maar de stad moet een nucleus zijn voor de hele regio.'
Wetenschappers die zich bezighouden met de vraag hoe steden en regio's hun identiteit kunnen versterken om aan aantrekkingskracht te winnen -'citybranding'of'placebranding'noemen ze dat - lijken het erover eens: de kunst en cultuur die daarvoor worden ingezet moeten aansluiten bij het eigen erfgoed. Het is een heuse tak van wetenschap geworden, die een hele adviesindustrie voedt, waarbij het aanvankelijke concept vancitymarketing- het zo slim mogelijk profileren van een stad - is vervangen door het dieperecitybranding. Bij het laatste gaat het niet zozeer om het verkopen van de stad, maar om het vinden van authentieke metaforen. Daardoor zou het mentale beeld dat de inwoners van hun stad hebben, moeten veranderen, met de hoop dat dit aanzet tot economische, sociale en culturele ontwikkeling.
Aandacht trekken kan door het neerzetten van iconische gebouwen - denk aan het Guggenheim in Bilbao - of het organiseren van festivals of mega-events. Cultuur is een bron van economische activiteit en trekt de creatieve klasse en toeristen. Maar het gevaar hierbij is dat de bestaande lokale cultuur wordt weggedrukt ten faveure van een globale smaak. De stad of regio wordt er dan juist uitwisselbaar door. De paradox is dat terwijl de wereld kleiner wordt en de mens mobieler, het voor steden belangrijker wordt om de lokale identiteit te accentueren. Ornamenta laat zien dat de organisatie zich bewust is van die paradox.
Het gebied tussen Stuttgart,Karlsruhe en het romantische Zuid-Duitsland wordt makkelijk over het hoofd gezien. Maar reis een paar dagen door de Zwarte Woud-regio en je ziet hoeveel die te bieden heeft. Het landschap is heuvelachtig en begroeid met naaldbomen, klaterende beken doorkruisen het en in de dorpen met vakwerkhuizen waan je je in de sprookjes van de gebroeders Grimm. Rond thermische bronnen zijn kuurstadjes verrezen die in de negentiende eeuw centra van welgesteld toerisme waren - gasten verbleven er in de zomer wel drie maanden, deden er zaken en combineerden het baden in het heilzame bronwater met theateren concertbezoek en ander vertier.
In Pforzheim zelf is van de romantiek van het gebied weinig over. De stad werd in de Tweede Wereldoorlog net zo platgebombardeerd als Dresden. Ze werd weer opgebouwd met modernistische, modulaire bouw, door jonge architecten die bevangen waren door het vooruitgangsgeloof dat de naoorlogse jaren tekende. Op het puin moest een nieuwe democratie gaan bloeien. En die hapert nu, door al die nationaliteiten die er gevestigd zijn, door integratieproblematiek, door polarisatie. Na de oorlog vertrok twee derde van de bevolking en nog steeds verlaten jongeren massaal de stad zodra ze volwassen zijn geworden.
Maar Pforzheim heeft een rijke traditie. In het Reuchlinhaus, dat tussen 1957 en 1961 werd gebouwd onder architectuur van Manfred Lehmbruck, de Mies von der Rohe van Duitsland, vertelt Bettina Schönfelder, directeur van de plaatselijke Kunstverein, met hartstocht over de geschiedenis van de stad. Het begint al met het Reuchlinhaus zelf, een prachtig gebouw dat een plattegrond heeft die is geïnspireerd op een molen, met vier wieken. Voor elke wiek is ander materiaal gebruikt: leisteen, marmer, graniet, hout. Het multifunctionele cultuurgebouw, waar behalve de Kunstverein ook het sieradenmuseum, het Heimatmuseum en het stadsarchief onderdak vonden, was een symbool voor het democratische ethos in de nieuwe tijd. De laatste twee hebben al weer tijden een eigen onderkomen. Tijdens Ornamenta is er een tentoonstelling te zien die onder het themaInhalatoriumvalt, wat verwijst naar de schone lucht waar de regio om bekend stond en de grote hoeveelheid shishalounges die de stad rijk is. De originele vilten zwarte bal van Yvonne Dröge Wendel ligt er naast een trap: hij ziet eruit als een loodzware reuzenparel.
De Kunstverein is de oudste organisatie voor tentoonstellingen in het Zwarte Woud; zij ontstond tegelijk met de hogeschool voor kunst en nijverheid, eind negentiende eeuw. Kunstverenigingen zijn speciaal in Duitsland: iedereen kan er lid van worden, kunstenaars en burgers. Ze waren uitdrukking van een nieuw burgerlijk zelfbewustzijn. De Kunstverein is ook verknoopt met de sieradenindustrie, die sinds eind achttiende eeuw de beeldbepalende industrie in Pforzheim is.
'Het label van Pforzheim als Goldstadt bestaat sinds de twintigste eeuw', zegt Schönfelder, 'vooral uit marketingoogpunt. Daarvoor bestond de belangrijkste bron van inkomsten uit de handel in boomstammen die op het water als een soort vlotten werden vervoerd, via de kleine rivieren naar de Rijn naar Amsterdam. Daar werden ze gebruikt als de palen waar de huizen op rusten. Het waren eiken die gekapt werden - zoveel, dat er nieuwe bomen moesten worden geplant, naaldbomen.'
Rond 1800 dreef de stad nog steeds op houthandel, maar met de uitvinding van de stoomtrein kwam daar een einde aan en verarmden de vlotfamilies. 'Ze zochten naar aanpassingsmogelijkheden. Er was een huis voor wezen en weduwes in Pforzheim, en die hadden niets omhanden. Ondernemers zagen een mogelijkheid in de horloge-industrie en vestigden een horlogefabriek in het weeshuis. Het was het begin van de maakindustrie aan het eind van de achttiende eeuw.'
Pforzheim moest het niet hebben van het fijnzinnige juweelontwerp, zoals in Parijs, maar van de techniek. Er werden innovatieve fijnmechanische machines ontworpen, waardoor er in serie geproduceerd kon worden. 'Al snel kreeg de industrie internationaal voet aan de grond', zegt Schönfelder. 'De techniek werd op wereldtentoonstellingen getoond en er werd geproduceerd naar de smaak van de afzetlanden. Het was een combinatie van techniek, marketing en handelsreizen. Zo ontwikkelde zich een vroege globale markt.'
In de oorlog verschoof de productie naar de wapenindustrie en na het bombardement van februari 1945 raakte het voortbestaan van de industrie verstoord. 'Veel firma's zaten in de binnenstad met hun fabriekjes. In het puin werd heel snel opnieuw begonnen, maar de sieradenproductie werd te duur door de hoge loonkosten. De massaproductie van sieraden verplaatste zich naar Aziatische landen en daar kwam de energiecrisis van de jaren zeventig nog bovenop.'
Maar sommige familiebedrijven toonden veerkracht. De sieraadtechniek werd toegepast op tandtechnologie en gecoate slangetjes die in auto's worden gebruikt. 'De sieradenindustrie is hier altijd gebleven en is nog steeds de belangrijkste van Duitsland, maar in internationaal opzicht is het niche. Er zijn nog maar zo'n vierduizend arbeidsplaatsen, terwijl het voorheen een monopolie-industrie was waar iedere familie bij betrokken was.'
De eerste Ornamenta, die in 1989 plaatsvond, sloot aan bij Pforzheim alsSchmuckstadt.Het idee ervoor kwam volgens Schönfelder uit de hoek van de Schmuck Hochschule, waar ze zelf aan heeft gestudeerd. 'Toen de eerste editie werd georganiseerd was het biënnalecircus nog niet losgebroken', vertelt ze. 'Er was de Biënnale van Venetië en de Documenta in Kassel - verder niet. Ornamenta had het effect van iets nieuws. Het Goldstadt-label werd toen werkzaam ingezet, maar voor de nieuwe Ornamenta, 35 jaar later, had het verdere ontwikkeling nodig. En die moest worden geput uit de eigen geschiedenis en traditie.'
Beeldend kunstenaar en fotograafPeter Jacobi geeft een rondleiding door zijn tuin en atelier aan de rand van Wurmberg. Zijn werkplaats is op zichzelf al een soort Schmutzige Ecke; tijdens Ornamenta hield hij open atelier. Er staan gigantische zoutblokken op het gras waar reliëfs in zijn gebeiteld, elke zijde is anders. Het is de bedoeling dat ze weer teruggeplaatst worden in zee en langzaam door de golven worden verorberd. Er staan beelden van diverse materialen: leisteen, ijzer, graniet en glas.
Jacobi behoort tot de oudste generatie kunstenaars uit de regio. Hij komt uit Transsylvanië, een historisch gebied in het noordwesten van Roemenië, en was negen aan het einde van de oorlog - hij heeft er het Rode Leger zien binnentrekken en het land zien overgaan van een koninkrijk in een communistische dictatuur. In 1970 had hij toestemming om af te reizen naar de Biënnale in Venetië, waar zijn werk werd tentoongesteld in het Roemeense paviljoen, en hij vluchtte toen naar Duitsland - hij had de Duitse nationaliteit en een Duits paspoort en sprak ook Duits, zij het met een'erstaunlichen Akzent'.
Het thema van zijn werk is herinnering. Hij maakte een fotoserie over de Siegfriedlinie en over verlaten kerken in Transsylvanië. In 2006 won hij de prijsvraag voor een groot holocaustmonument in Boekarest. Hij vertelt dat hij ook een project maakte over het puin dat over was na het bombardement op Pforzheim. Het moest een happening worden waarbij de top van de Trümmerberg in stoom zou worden gehuld. Het bleef bij een ontwerp, het project is nooit uitgevoerd - het had vast niet misstaan op deze Ornamenta.
Het thema Schmutzige Ecke riep veel weerstand op, zegt hij.'Die Schwaben sind verklemmt';de Zwaben zijn verkrampt. Als geen ander kan hij vertellen over de spanningen in de regio. 'Het is een drama, er zijn nu vooral oude mensen in Pforzheim. Er leven veel nationaliteiten, veel zwarte mensen. Van de shishalounges van de Turken gaat vitaliteit uit, maar veel gebeurt onder de oppervlakte. In één generatie is er veel veranderd. Van de kinderen onder de drie jaar heeft 85 procent een migratie-achtergrond en de verschillende groepen mengen weinig. Er is bijvoorbeeld een grote Siciliaanse gemeenschap die heel gesloten is. Hier in de buurt wonen veelWolgadeutschendie na deWendeuit Rusland kwamen. Ze hebben veel geleden en vormen een zeer gesloten gemeenschap. Ze zijn heel religieus, Luthers, en stemmen allemaal AfD. De oude migranten staan hier tegenover de nieuwe migranten.'
Restaurant Klosterkatz is gevestigdin een vakwerkhuis en kijkt uit op het indrukwekkende middeleeuwse kloostercomplex van Maulbronn, dat Unesco-erfgoed is. Gezeten op het terras legt Philipp Reisert uit dat hergebruik van oudsher ook een grote rol speelde in de sieradenindustrie. Als vijfde generatie van de familie Hafner geeft hij leiding aan een edelmetaalrecyclingbedrijf. 'De mooiste Ornamenta-Gemeindevind ik Schmutzige Ecke', zegt Reisert. 'Die sluit ook aan bij ons erfgoed, waar we vandaan komen.' De curatoren van Ornamenta noemden de thema's die ze kozen Gemeinden, dorpen die niet geografische bepaald zijn, maar inhoudelijk, om de versplintering van de regio te overstijgen.
De familie van Reisert begon in de negentiende eeuw met een bedrijf in hergebruik van edelmetaal, vooral zilver en goud. 'Eerst verzamelden we het stof uit de werkplaatsen van de edelsmeden en haalden daar de metaalresten uit', zegt hij. 'Later boden we aan de houten vloeren van smederijen gratis te vervangen. Ook daar kon je metaalafval uit halen. Nu wordt ook edelmetaal ingekocht. De levenscyclus van sieraden en spullen is over het algemeen niet lang, dan ontstaat er een nieuwe mode en willen mensen het laten omsmelten. Soms is dat triest, als mensen trouwringen brengen met een naam erin gegraveerd. We zetten het nu om in poeder dat gebruikt kan worden bij 3D-printen en we maken er componenten van die voor veel doeleinden kunnen worden ingezet. Vroeger was dat hergebruik ouderwets, nu is het onderdeel van de circulaire economie.'
De succesfactor: in Pforzheim maakten we niet de mooiste sierraden, maar ontwikkelden we de beste productiemethoden, zegt Reisert. 'Juwelen werden niet met de hand vervaardigd, maar door slimme maakprocessen konden we wel goedkopere sierraden maken in grote volumes voor mensen die het zich eerst niet konden veroorloven juwelen te kopen. Maar als je economisch efficiënt produceert, komt er altijd iemand die dat ook gaat doen. Eerst waren dat de Italianen, daarna de Aziaten.'
De grote dynamiek in de stad maakte dat er een nieuwe Ornamenta nodig was, volgens Reisert, die ook als adviesraadslid de curatoren bijstond. 'Voor de bestaande bewoners, om met behulp van kunst de identiteit van de stad uit te dragen. En om de aantrekkingskracht van de stad te vergroten voor nieuwe bewoners die zich er willen vestigen. Pforzheim ligt tussen Stuttgart en Karlsruhe, allebei aantrekkelijke steden. Daar moeten we ons tegenover manifesteren, en kunst en cultuur geven een stad een hogere levenskwaliteit. Anders kunnen we ook niet genoeg gekwalificeerd personeel trekken. We moeten de traditie nieuw leven inblazen.'
De uitdaging is inderdaad niet de traditie te reproduceren, maar te herinterpreteren en te transformeren. We leven in behoudzuchtige tijden, waarin met name de rechts-populistische politiek graag teruggrijpt op een glorieus verleden, zeker ook als het om de regio gaat. Maar daarmee bewerkstellig je geen nieuw elan, waardoor een stad of gebied niet aantrekkelijker wordt voor hoger opgeleide geleide werkers, en het is ook maar de vraag of nostalgie de sociale cohesie bevordert.
Valkuilen genoeg dus, bij het organiseren van een kunstmanifestatie. Zij moet niet een prestigeproject zijn dat bovenal de taal van de globale kunstgemeenschap spreekt en zo vooral een internationaal georiënteerde elite aanspreekt. Zij moet gebonden zijn aan de geschiedenis en het karakter van de plaats, zonder te vallen voor de verleiding van nostalgie. Ornamenta heeft wat dat betreft slimme keuzes gemaakt: de traditie wordt doorgedacht naar het heden, vaak ook met een knipoog. De tentoonstelling en kunstwerken zijn niet in het centrum van de stad geplaatst, maar aan de rafelranden, door de hele regio. En er is veelal gewerkt met opkomende kunstenaars, niet met gevestigde namen. Juist zij kunnen ervoor zorgen dat de manifestatie eigentijds is.
Die knipoog naar het erfgoedzie je goed in Bad Wildbad, een van de plaatsjes rond een thermische bron die floreerden in de negentiende en het begin van de twintigste eeuw. Katharina Wahl, een van de curatoren van Ornamenta, vertelt in de tentoonstelling rond het themaBad Databrunin het König-Karls-Bad, een imposant neobarok voormalig badhuis, dat de sanatoria nog steeds in gebruik zijn. Maar de badcultuur van nu is niet te vergelijken met die van vroeger. 'Mensen kwamen voor therapie in de thermische baden, maar ze stortten zich ook in het vermaak daarbuiten. Er was een buitenbar die heel populair was, er was zelfs een bad voor de paarden die de koetsen hadden getrokken. Na de oorlog bleef de badcultuur nog wel bestaan, maar in de loop der tijd kon je geen kuur meer krijgen met een doktersbriefje. Hoe moet zo'n dorp zich in de toekomst ontwikkelen? Zo is het idee om werk rondom digitale detox te tonen in een tentoonstelling ontwikkeld.'
Het kunstwerkMobile Stones,dat de Poolse kunstenares Wiktoria Wojciechowska maakte met hulp van edelsteenexpert David Feulner, biedt die detox. Het is meteen bij de entree van de tentoonstelling te vinden, een plexiglas kastje met achter slot stenen smartphones in vakjes. Je kunt je mobieltje verwisselen voor zo'n stenen exemplaar. In je broekzak, als je onbewust naar je telefoon grijpt, voelt de prothese, zoals die in de tentoonstelling wordt genoemd, identiek aan je echte, misschien net wat koeler en gladder. Het is confronterend om te merken hoe vaak je geneigd bent het ding in de hand te nemen. Therapie hiervoor is geen slecht idee.
Behalve badtherapie werd er in de kuuroorden ook hydrotherapie voorgeschreven. Daarvoor werden verschillende soorten helend mineraalwater gebruikt, al naar gelang de kwaal met veel magnesium of juist sulfaat of ijzer. Soms moesten patiënten wel twintig liter per dag drinken. En er was luchttherapie, want ook de lucht in het Zwarte Woud werd zeer heilzaam geacht.
Eerder op de dag heeft Christine Römer, tijdens een vroeg ontbijt in Hirsau, bij de koffie, zacht gekookte eitjes en pretzels, daarover verteld. Ze was getrouwd met de zoon van de dokter van de kliniek in Hirsau, inmiddels is ze weduwe. Zijn grootvader had de kliniek gebouwd in 1900. 'Hij was psychiater en psychoanalyticus onder invloed van Freud', zegt ze. 'Het was eenLuftkurort. Toen ik er voor het eerst van hoorde, moest ik lachen. Er warenLuftbadenhallen,apart voor mannen en voor vrouwen, afgeschermd door witte gordijnen. Daarachter konden ze naakt de goede lucht inademen. De dames boven op de heuvel, de mannen beneden. Ze zorgden voor luchtstromen van de top van de berg naar beneden. Die oude man was slim, hij wist waar hij geld mee kon verdienen met private patiënten. Ze gingen met vakantie naar Madeira en Egypte en ze reden in een auto met chauffeur. De kliniek is nu verkocht. Er zijn nog steeds patiënten, vooral jonge mensen met burnouts.'
De andere kunstwerken in het König-KarlsBad verwijzen naar de waterkuren. Op twee grote tafels staan glazen. Bij de ene staan er lepels in elk glas, allemaal verschillend, gemaakt door studenten van de Goldschmiedeschule in Pforzheim, ze verwijzen naar de antibacteriële eigenschappen van zilver. Het is een waterbar, erop staan verschillende flessen mineraalwater; je kunt je wagen aan een waterproeverij. De glazen op de andere tafel bevatten bij elkaar net zoveel water als het lichaam van een volwassen mens. Beide zijn ontwikkeld door de WaterSchool Rotterdam met de regionale opleiding voor goudsmeden en uurwerkmakers en het agentschap voor beroepsontwikkeling in Bad Wildbad. Op tafeltjes om de kunstwerken heen liggen boeken over de menselijke waterhuishouding.The Joy of Sweatbijvoorbeeld, en eenGuide for Bodily Fluids.
Het König-Karls-Bad grenst aan het kuurpark, dat verfrissend groen is en doorsneden wordt door de rivier de Enz, die ook door Pforzheim loopt. Jongeren zijn er niet te zien, wel veel mensen van middelbare leeftijd of ouder, gezinnen met kinderen, en er zitten mensen in alle mogelijke typen rolstoelen de frisse lucht in te ademen. In het park ligt een zogenoemdeKneipp-Gesundheitsanlage,genoemd naar Dr. Kneipp, een priester uit Beieren, die ziek was en door de dokters werd opgegeven. Hij ontwikkelde intuïtief een kuur van koude baden om zichzelf te genezen. De Kneipp-baden zijn in heel Duitsland te vinden; vaak werden ze gerund door vrijwilligers. Je hebt baden voor de voeten en de armen. Door het voetenbad moet je lopen als een ooievaar: je benen steeds hoog optrekken zodat je je voeten vanuit de lucht in het ijswater kunt zetten.
Bij de Kneipp-Anlage is een vrouw diemedizinische Bademeisterinis geweest, ze heeft er een driejarige opleiding voor gevolgd, die was aangesloten bij een kliniek. Ze vertelt dat die ooievaarsloop belangrijk is omdat je dan je voetzenuwen het beste prikkelt. Wat Kneipp bedacht, is nu allemaal wetenschappelijk bewezen, zegt ze. Haar man onderbreekt haar. Hij wil graag een citaat van Dr. Kneipp aanhalen.'Saufen wollen alle, aber sterben will keiner.'Hij lacht er hartelijk om.
Terwijl de wereld kleiner wordt en de mens mobieler, is het voor steden belangrijk om de lokale identiteit te accentueren