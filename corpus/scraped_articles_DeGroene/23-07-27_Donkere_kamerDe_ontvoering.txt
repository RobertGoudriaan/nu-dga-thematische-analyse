Donkere kamer De ontvoering

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
27 juli 2023
Een mens, een spook? Het is niet duidelijk wie of wat hier wordt verplaatst. En wie maakte de foto?
Ik heb vanachter mijn scherm heel lang naar de zijkant van die vrachtwagen zitten kijken, in de hoop te ontcijferen wat erop geschreven staat. Na wat geschuif met het contrastbalkje dacht ik op de bovenste regel de woorden 'London' en 'Liverpool' te herkennen en op de onderste zowaar een volledig adres: '90-96 & 102-104 Edgware Road'. Dat wat in dunnere letters daartussen lijkt te hebben gestaan, is met geen mogelijkheid meer terug te halen. Het logo boven de tekst scheen me even toe als dat van Boots, de Britse drogisterijketen, maar dat is waarschijnlijk toch een beetje te makkelijk gedacht.
Het bewuste adres hoort bij een pand dat te modern aandoet om vooroorlogs te zijn. Wellicht is er tijdens deBlitzeen bom op gevallen. Hoe dan ook: er zit nu een Tesco's. Op een oude luchtfoto kan ik het blok, in de overwegend Arabische buurt net boven Hyde Park, wel lokaliseren, maar het beeld is te klein om meer prijs te geven.
Is dit wat ze bedoelen met 'jezelf verliezen in details'? Ja, zeker?
Het is de man die onze aandacht verdient. Zijn houding, bijna met zijn rug naar de fotograaf, doet onwillekeurig vermoeden dat hij niet zozeer aan het poseren is als wel gehoor heeft gegeven aan een verzoek heel even stil te staan voordat hij verder gaat met dat waarmee hij bezig was: het vervoeren van de paspop. Zijn diepliggende, donkere ogen maken hem een wat droeve maar ook sinistere verschijning en het duurde even voordat ik besefte aan wie hij me deed denken: Jaqen H'ghar, een personage uitGame of Thronesover wie ik me alleen nog leek te kunnen herinneren dat hij deel uitmaakte van een doodscultus genaamdThe Faceless Men. (De meest gestelde vraag aan Google in relatie tot deze figuur:'What was the point of Jaqen H'ghar?')Is dit wat ze bedoelen met van het pad af dwalen? Ja, hè?
L'enlèvement du mannequin'is de titel die het beeld heeft meegekregen. De ontvoering van de paspop dus. De foto is onderdeel van een tentoonstelling in het Amsterdamse museum Huis Marseille gewijd aan een Vlaams tijdschrift dat tussen 1928 en 1930 verscheen:Variétés: Revue mensuelle illustrée de l'esprit contemporain.Het bij toeval bewaard gebleven fotoarchief van het blad biedt een blik op de geest van vernieuwing die op dat moment door de fotografie waaide.
Deze foto komt uit 1928 en vermeldt als maker Keystone View. Een prima naam voor een excentrieke Amerikaan, zou je kunnen denken, maar waarschijnlijker de naam van het bedrijf dat jarenlang de grootste distributeur van stereoscopische beelden was.
De curator mailde een scan van de achterzijde van het beeld.'Carrying in a model which will be used in the Health Demonstrations at the Exhibition now being held in London',staat erop geschreven.'Health is claimed to be the concern of every living person and being',aldus de anonieme auteur. Onder de tekst heeft iemand in rode inkt toegevoegd: 'Een ontvoering? Neen! Het foto-oog van den reporter knipt dit geheimzinnig tafereel in volle straat. Het is eenvoudigweg een houten modepop die in een tentoonstelling wordt binnengedragen.'
Er is nog iets wat ik niet níet meer kan zien nadat ik het eenmaal had opgemerkt. De rechterarm van de paspop gaat schuil onder het laken, maar in de vorm die het laken door die arm heeft aangenomen herken ik een menselijke verschijning. Een spook? Of misschien een leproos die een in doeken gewikkelde arm op de schouder van de man legt? Het slaat nergens op, maar zoals gezegd: eenmaal gezien, kan ik het, zoals zo vaak, niet meer niet zien. Het beeld is tot leven gekomen op een manier die zich vooraf niet had laten bevroeden.
Variétés: Fotografie en avant-garde.Huis Marseille, Amsterdam. T/m 22 oktober
'Een ontvoering? Neen! Het foto-oog knipt dit tafereel in volle straat'
Keystone View | L'enlèvement du mannequin (De ontvoering van de etalagepop), 1928