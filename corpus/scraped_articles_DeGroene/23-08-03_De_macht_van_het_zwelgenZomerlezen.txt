De macht van het zwelgen Zomerlezen

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
3 augustus 2023
In haar debuutI Love Dick(1997) onderwerpt Chris Kraus zich heel onfeministisch aan een foute man. Toch werd het boek een feministische cultklassieker.
'In elk geval heb ik om deze wanhoop,spijt, niet te voelen', schrijft Chris Kraus in een van haar brieven aan Dick, 'mezelf de opdracht gegeven heteroseksualiteit op te lossen (d.w.z. dit schrijfproject af te maken) voor ik veertig word. En dat is morgen.'
Er zitten drie mensen aan tafel. De mislukte filmmaker Chris Kraus en haar echtgenoot, de zeventien jaar oudere, gevierde literatuurcriticus Sylvère Lotringer, en zijn collega-academicus Dick. Het is de eerste echte ontmoeting tussen deze drie en ze praten over iets saais, namelijk postmoderne kritische theorie. Chris verveelt zich. Haar leven is vastgeroest. Sylvère en zij hebben al in geen tijden seks gehad en ze bemoeit zich niet met het gesprek, want ze is geen intellectueel en kan haar meningen niet onder woorden brengen. Niemand verwacht veel van haar, dus zit ze in stilte te trippen op de gelaagde complexiteit van haar eigen gedachten. Maar Dick maakt steeds oogcontact.
Dick lijkt wel een cowboy, zo'n mannelijke man is hij - zo'n ruig, hoekig archetype. Hij is gevat en een beetje een lul op die specifieke, heel aantrekkelijke manier. Chris' onafhankelijke films willen niet scoren, ze is bijna veertig en ze zit laag, zo laag dat ze zin heeft om opzichtig te flirten. Ze voelt Dick kijken en ze weet wat hij ziet. Geen filmmaker, ook geen gesprekspartner, maar een vrouw. En plots is dat het enige wat ze wíl zijn. Ze wil plat op de grond liggen voor hem, ze wil - zo zal ze hem later vertellen - zijn schoothondje zijn. Naakt en klein. Ze wil hem likken, geaaid worden als een pekineesje. En hij zal zeggen: 'Kom maar hier.'
I Love Dick,het experimentele debuut van de helemaal niet zo mislukte schrijver en filmmaker Chris Kraus, gaat op het eerste gezicht over haar verlangen naar een buitenechtelijke affaire. In dit verhaal speelt Kraus zichzelf en haar man speelt haar man. Het is een vorm van autofictie: een roman waarin fictie, memoire en filosofische theorie door elkaar lopen. Dick bestaat echt en begon een rechtszaak ter voorkoming van de publicatie van het boek. Ironisch, want zijn poging tot controle over het verhaal onderstreept juist de kern ervan.I Love Dickis een onderzoek door essays in briefvorm naar verticale machtsverhoudingen tussen mannen en vrouwen in de kunstwereld.
Kraus maakt een analyse van haar uiterst heteroseksuele verlangen naar Dick, het soort smachten waar je een beetje naar van wordt. Ze beschrijft een misselijkmakend willen maar niet mogen, de impertinente verliefdheid gecombineerd met de opwinding van het nét geen grenzen overschrijden.
Die elektrische spanning herstart de hartslag van haar halfdode huwelijk. Ze bekent haar verliefdheid aan Sylvère, die opgewonden raakt van haar begeerte, en samen beginnen ze een project. Bij wijze van voorspel schrijft het bohemien koppel samen brieven aan Dick, over cucks en geschaakte vrouwen. Chris wentelt zich in haar hopeloze hunkering. Ze denkt aan Dick terwijl ze het eindelijk weer met Sylvère doet. Ze krabbelt kattebelletjes in de kantlijnen van de lievelingsboeken van haar echtgenoot.
Heel even lukt het haar om op het randje van het ravijn te balanceren, om volwassen te zijn en de crush betamelijk te houden door hem samen met Sylvère kapot te theoretiseren. Het stel nodigt de aarzelende Dick zelfs uit om deel te nemen aan het 'kunstproject'. Maar al snel doet Chris dat waar elke potentiële vreemdganger heimelijk naar verlangt: ze verruilt de intimiteit met haar man voor die met haar cowboy. Ze sluit Sylvère buiten en neemt Dick in haar brieven volledig in vertrouwen. Je kunt het niet eens struikelen noemen, zo expres en gecontroleerd stort ze zich de diepte in. Haar huwelijk, haar carrière, haar eigenwaarde - alles trekt ze mee. Op een even jaloersmakende als gênante manier onderwerpt ze zich aan deze foute man zoals geen enkele feminist zich zou mogen onderwerpen. Het is niet om aan te zien.
'Lieve Dick', schrijft ze: 'Ik denk dat ik je in zekere zin heb vermoord. Je bent "lief dagboek" geworden...' En ze schrijft: 'Ik kreeg een relatie met Sylvère omdat ik zag hoe ik hem kon helpen zijn leven op orde te krijgen. Ik voel me tot jou aangetrokken omdat ik zie hoe je me kan helpen mijn leven te ontrafelen...'
Wie eenmaal valt, blijft vallen tot ze breekt. Natuurlijk wordt het allemaal een grote puinhoop. Chris en Sylvère overwegen om de brieven op de cactussen rondom Dicks huis te spijkeren, maar uiteindelijk overhandigt Chris die arme Dick, die er ook niet om heeft gevraagd, een doos met negentig uitgetypte liefdesbrieven. Ze maakt het uit met Sylvère. Eén keer haalt ze Dick over tot seks en daarna blijft ze hem onbeschroomd en tomeloos stalken, zelfs wanneer hij al een beetje bang voor haar is. Hij noemt haar kwaadaardig en psychotisch en Chris implodeert. Ze beziet zichzelf, de onderworpene. Ze beziet haar mannen, de onderwerpers.
Verliest Chris hier de controle over zichzelf of wint ze hem juist terug? Er volgt een waterval aan ellenlange brieven, het lijken wel essays. Zelfs haar verliefdheid mag in de eerste hoofdstukken niet van Chris zelf zijn. Ze mag Dick alleen willen als haar lust onderdeel is van de relatie met Sylvère, als ze haar verlangen formuleert in de taal die hij, met zijn postmoderne kritische theorie, aan haar opdringt. Hij neemt bezit van de affaire. Meermaals herschrijft ze op zijn aandringen haar liefdesbrieven omdat ze - ja hoor - niet intelligent genoeg klinken.
Maar in dat tweede, essayistische deel van het boek, als Sylvère gedumpt is en zijn treurige oude mannenstem gesmoord, zijn we op Chris' terrein. We zitten nog steeds in een trip, alleen nu neemt ze Dick, haar gedroomde lezer, mee langs hersenspinsels over performatieve vrouwelijkheid en langs haar eigen geschiedenis als stripper in New York - toen zij, kunstenaar op zwart zaad, niet mee mocht praten met de mannen maar ook niet mee wilde dansen met de vrouwen, die voor haar te wulps waren, té feminien.
'Op dat moment was ze de belichaming van de Serieuze Jonge Vrouw die het spoor bijster is geraakt, kwetsbaar, alleen, androgyn en op het toneel onzeker tussen de man-dichters,
vertolkers van ideeën, en vrouw-actrices, vertolkers van zichzelf.'
Chris Kraus is wel degelijk een intellectueel, blijkt uit haar teksten. We zien het terug in het manifest dat ze in een delirium neerpent en zomaar naar Dick stuurt,Elke brief is een liefdesbrief,over haar zoektocht naar het gebruik van de eerste persoon enkelvoud door vrouwen. Je leest het ook in haar uiteenzetting over het werk van kunstenares Hannah Wilke, die door critici een narcist werd genoemd omdat ze haar lichaam en persoonlijke ervaringen gebruikte om iets universeels te zeggen.
Wilke wilde de vraag beantwoorden die Chris, wier kunst door de mannen om haar heen steeds wordt afgedaan als 'therapeutisch voor haarzelf', terloops ook met haar lichaam stelt: als vrouwen er niet in slagen om 'universele' kunst te maken omdat we gevangen zitten in het 'persoonlijke', waarom zouden we dan het 'persoonlijke' niet universeel maken als onderwerp van onze kunst?
'Je was een rock-'n-roller uit de Engelse Midlands', schrijft Chris aan Dick. 'Hoe kwam ik erbij dat jij deze onderwerpen interessant zou vinden?' Nee, Dick is niet geïnteresseerd. Hij zal haar afwijzen via Sylvère. Maar de brieven zijn gelukkig niet alleen voor hem. De romanfiguur Chris Kraus weet inmiddels dat ze aan een boek werkt.I Love Dickgroeide na een lauwe ontvangst uit tot feministische cultklassieker en maakte jaren later de weg vrij voor veel meer hyperpersoonlijke vrouwelijke kunst in de eerste persoon - van Lena Dunham, Maggie Nelson en Audrey Wollen.
Die laatste, schrijver en kunstenaar, herdrukt beeltenissen van liggende vrouwen onder elkaar, omdat passief en horizontaal de positie is waarin vrouwen vaak worden geschilderd. Ze formuleerde ook de zogenaamde'sad girl theory',het tegenovergestelde van degirlboss. De verdrietige vrouw zet zich niet over haar lijden heen, maar zwelgt erin. Dat mogen we zien als een actieve vorm van autonoom verzet tegen haar maatschappelijke positie.
Als Chris naakt moet zijn om te mogen performen, dan is naakt wat we van haar krijgen. Kijk haar een loser zijn, een domme bimbo. Zie haar zwijmelen, zie hoe ze zich heel, heel erg klein maakt. Het is op het absurde af, maar zou het kunnen dat dat precies Chris' boodschap is? Dat het absurd en zelfdestructief is om je seksueel voor de voeten van zo'n man te werpen op het moment dat je intellectueel toch niet gehoord wordt, net zoals het bevrijdend kan zijn, en onfeministisch, en gewoon lekker. Kraus verzet zich vurig tegen de kritiek op Wilke. De mensen die haar narcistisch noemen doen 'alsof het niet het punt was om de omstandigheden van de objectivering van het zelf te tonen'.
Elke brief is een liefdesbrief, dus ook deze aanklacht. De omstandigheden van Chris' objectificatie zijn als volgt. Te midden van verschrikkelijke mensen die alleen maar in abstract jargon kunnen spreken, die niets kunnen voelen als ze er niet minstens één Frans-filosofische tekst aan kunnen koppelen, bijt Chris zich vast in het heteroseksuele vraagstuk van macht, van wie er mag winnen. Haar ruimte vindt ze in de kantlijnen van de canon en daarin beschrijft ze zichzelf als ultieme verliezer.
Chris houdt van een lul. Wat kan ze doen? Haar verlangens onderdrukken en in stilte haar eigen hart breken. Hem op afstand houden door verliefdheid met de juiste woorden te analyseren, zelf net zo cerebraal zijn als haar tekst. Van die beperkingen bevrijdt ze zich door te zwelgen. Ze gooit al haar identiteiten in de strijd, gaat grandioos op haar bek en blijft stilliggen voor haar lezer. En kijk, nu ze hem zelf zo schetst is die horizontale positie allesbehalve passief.