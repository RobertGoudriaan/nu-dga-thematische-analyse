Als het om de EU gaat, zijn de regeringspartijen lui In het nieuws

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
30 mei 2024
Keert Nederland, met PVV, VVD, NSC en BBB aan de macht, zich af van de EU? Laurens Dassen, van het Europa-gezinde Volt, maakte dit verwijt aan het adres van Dilan Yesilgöz in het eerste debat na de presentatie van het hoofdlijnenakkoord. Geen sprake van, vond de VVD-lijsttrekker. De vier regeringspartijen zijn immers voornemens om Oekraïne volop te blijven steunen in de verdediging tegen Rusland. Dit, gecombineerd met plannen voor hogere defensie-uitgaven, was voor Yesilgöz voldoende blijk van een positieve inzet voor Europese samenwerking.
Yesilgöz' woorden zijn kenmerkend voor de versmalling van het Europese vraagstuk. In plaats van de EU als een politiek totaalproject te zien, lichten verschillende groeperingen in de lidstaten er één belangrijk punt uit en hangen daar hun politieke identiteit en keuzes aan op. Daarbij gaat het meestal, zoals de politicologen Ivan Krastev en Mark Leonard verderop in dit blad uitleggen, in een dossier dat we met360samenstelden (pagina 26 en verder), om de reactie op een grote crisis. 'De klimaatcrisis, de oorlog in Oekraïne, corona, immigratie en wereldwijde economische onrust - elk van deze vijf kwesties heeft haar eigen achterban voor wie die ene dé crisis is', schrijven ze. Gevolg is dat Europa uiteenvalt in 'stammen' die elk iets anders van de Unie verwachten.
In de opmaat naar de Europese verkiezingen is dat geen gunstig uitgangspunt. Idealiter gaan partijen de boer op met een antwoord op de combinatie van alle vijf deze grote vraagstukken, ook wel aangeduid als de 'polycrisis'. Want dat is nodig wil de Europese Unie tegelijk lotsverbetering voor haar inwoners bieden en een rol van betekenis spelen op het wereldtoneel. Hoezeer Europese samenwerking behoefte heeft aan nieuwe doelstellingen blijkt wel uit de keur aan toonaangevende Europese denkers die in deze editie vanDe Groeneaan bod komt: geen van hen, eurokritisch of eurofiel, is van mening dat Europa vanzelfsprekend op het goede pad komt. Dat zou van nationale regeringen een doordachte uiteenzetting vergen van waar Europese samenwerking toe dient en welke inspanningen zij daarvoor willen leveren. Een meer vooruitblikkende opstelling kortom, ter vervanging van het steeds met improvisatie reageren op crises.
Juist op dat punt stelt ons nieuwe bestel teleur. Op basis van het hoofdlijnenakkoord is de nieuwe regering niet te typeren als een warm voorstander van Europese samenwerking. Maar ook 'met de rug naar Europa gekeerd' dekt de lading niet geheel. Er worden geen fundamentele wijzingen, ter versterking of verslapping, van de EU voorgesteld. Het voornaamste wat PVV, VVD, NSC en NSC willen zijn uitzonderingsposities voor Nederland als het gaat om migratie, natuur en landbouw en visserij. Ook willen de partijen minder afdragen aan Brussel. Het akkoord is daarmee typisch Hollands: regels prima, maar ze gelden niet voor ons en het moet voor een koopje. Deze leegte is zo mogelijk nog droeviger dan de wens om totale afbraak van de EU of een uittreding. Dan had de oppositie tenminste iets duidelijks om zich tegen te verzetten.
Tegelijk komt deze opstelling de regerende partijen goed uit. De holle, uit de koker van Caroline van der Plas afkomstige formulering dat 'met lef alles op alles wordt gezet om Europese richtlijnen aan te passen', kan niet voorkomen dat Den Haag naar alle waarschijnlijkheid 'nee' te horen krijgt van Brussel op de vraag of Nederland een uitzondering mag krijgen. En wanneer dat gebeurt zullen de coalitiepartijen met een beschuldigende vinger naar de EU wijzen als reden waarom ze hun programma niet uitgevoerd krijgen.
Dat is een versimpeling van zaken. Het gaat weliswaar moeizaam, maar Europa is hervormbaar, langs de normale politieke kanalen van plannen opstellen en daar meerderheden voor vinden. Het vragen om uitzonderingen is een excuus om tijdrovend politiek handwerk niet te hoeven verrichten. Hier toont zich de ware tekortkoming van de nieuwe regeringspartijen: gebrek aan liefde voor de EU is niet verwijtbaar, politieke luiheid wel.
Uitzonderingen vragen is een excuus om geen politiek handwerk te hoeven verrichten