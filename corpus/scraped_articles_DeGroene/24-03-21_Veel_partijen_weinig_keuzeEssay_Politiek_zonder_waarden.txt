Veel partijen, weinig keuze Essay Politiek zonder waarden

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
21 maart 2024
De Nederlandse middenpartijen zijn grotendeels zelf de oorzaak van de crisis waarin ze zitten. Steeds meer verzuimden zij om zich op inhoud van elkaar te onderscheiden. Kiezers kregen in het midden geen alternatieven aangereikt en verdwenen naar de flanken.
Op 17 maart 2021 stond de VVD er uitstekend voor.Die dag was de partij voor de vierde keer op rij de grootste geworden bij de Tweede-Kamerverkiezingen. Van metaalmoeheid leek na elf jaar regeren geen sprake.
Dat de VVD haar verkiezingscampagne geheel had gevormd rond het leiderschap van partijleider Mark Rutte, had de partij geen windeieren gelegd. Rutte stond klaar om het voortouw te nemen in de formatie. Het brede politieke midden had standgehouden en wilde in gezamenlijkheid de grote maatschappelijke uitdagingen te lijf gaan.
Op 22 november 2023 volgde de afrekening. Na de val van het weinig geliefde kabinet-Rutte IV en het afscheid van Rutte als partijleider verloor de VVD op de verkiezingsdag ruim een kwart van haar Kamerzetels. Nooit eerder in de moderne Nederlandse geschiedenis had een regeringscoalitie zo'n groot deel van de zetels verloren. Links zat al jaren in een diep dal, en wist daar ook vanuit de oppositie niet uit te klimmen. De verkiezingsuitslag van 2023 werd de grootste politieke opschudding sinds de Fortuyn-revolte van 2002. De opkomst van NSC van Pieter Omtzigt en de enorme groei van de PVV van Geert Wilders hadden de verhoudingen wezenlijk veranderd.
De verkiezingsuitslag van 2023 onderstreepte de diepe crisis van de middenpartijen. CDA, PvdA en VVD, de drie traditionele regeringspartijen die in 1986 samen maar liefst 133 van de 150 zetels hadden bezet, hadden in 2023 nog maar 55 zetels over. Zonder de fusie tussen de PvdA en GroenLinks was het verval nog groter geweest.
Hoe heeft het zover kunnen komen? De afgelopen maanden is er veel geschreven over het jaar 2023. De VVD speelde dat jaar hoog spel met het thema migratie. Het was het onderwerp waarop de VVD het kabinet in juli ten val bracht na jarenlange problemen met de instroom en huisvesting van met name asielzoekers. Ook NSC voerde campagne op dit thema. De twee partijen rolden daarmee de rode loper uit voor de PVV. Hoe sterker de nadruk op migratie lag, hoe gunstiger dat was voor de PVV. Door de deur naar regeringsverantwoordelijkheid voor de PVV weer open te zetten, nam de VVD in diezelfde campagne een belangrijke barrière weg die kiezers ervan had weerhouden om op de PVV te stemmen.
Toch is het te kortzichtig om de crisis van de middenpartijen uitsluitend neer te leggen bij de strategische fouten van één partij. De wortels voor de crisis liggen ook in 2021. Dat jaar was eenannus horribilisvoor de Nederlandse politiek. Twee weken na de verkiezingen sloeg de stemming in politiek Den Haag volledig om. Na de uitgelekte notitie 'Omtzigt functie elders' stagneerde de formatie maandenlang. De politiek leek onmachtig in de aanpak van grote problemen, zoals het toeslagenschandaal, het Groninger gasschandaal, de wooncrisis, de migratiecrisis en de problemen met de uitvoeringsinstanties. Dat leidde tot een forse langdurige daling van het vertrouwen van Nederlanders in de politiek.
Toch gaan de wortels van de crisis van het politieke midden nog verder terug. Vanaf 2012 werd Nederland elf jaar lang onafgebroken bestuurd door brede middencoalities. Met name onder Rutte II herkende een brede waaier van middenpartijen - CDA, ChristenUnie, D66, GroenLinks, PvdA, SGP, VVD - zich in meer of mindere mate in de compromissen van het regeerakkoord. Voor de partijen die deze brede middencoalities steunden, was het moeilijk om zich inhoudelijk te profileren. Om de precaire compromissen niet op het spel te zetten, lieten coalitiepartijen zich knevelen door gedetailleerde regeerakkoorden. Ruim elf jaar middencoalities bemoeilijkte ook de vorming van een herkenbare oppositie. De twee flanken konden immers geen verenigde oppositie vormen die een alternatief kon bieden voor de zittende coalitie.
De Nederlandse politiek raakte gestructureerd door de tegenstelling tussen de macht en de uitdagers, het bedrukte centrum en onmachtige flanken. En werd daarmee alternatiefloos.
In de Nederlandse politiek ontstond een grondtoon van onvermijdelijkheid. Of het nu ging om bezuinigingen tijdens de eurocrisis, het stikstofbeleid, de aanpak van het toeslagenschandaal of de reactie op corona: fundamentele politieke keuzes werden geframed als onontkoombare beslissingen die het gevolg waren van gerechtelijke uitspraken, adviezen van neutrale expertcommissies, compromissen uit de polder of internationale verdragen. Dat frame plaatste verantwoordelijkheid voor inherent politieke keuzes buiten het politieke domein. Doordat politieke partijen in het midden op hoofdlijnen geen reële alternatieven boden voor dit technocratische beleid, viel er voor kiezers in dat midden ook niet veel te kiezen.
Ontevreden kiezers zochten en vonden die alternatieven elders; in 2023 vooral bij de BBB, NSC en de PVV.
Maar ook dat is niet het hele verhaal. We kunnen de wor tels van de crisis van het politieke midden nog verder terug herleiden. Vanaf de jaren tachtig zijn veel traditionele partijen kiezers gaan najagen in het politieke midden. In hun zoektocht naar een grotere achterban trokken die partijen naar het midden. Zij ontdeden zich van hun scherpste randjes, gingen over op no-nonsensepolitiek, vormden zich om tot het redelijke alternatief en schudden hun ideologische veren af. Daar slaagden zij zo goed in dat kiezers tegenwoordig minder goed in staat zijn om heldere verschillen te zien tussen politieke partijen. De ironie is dat de middenpartijen zichzelf onderling inwisselbaar hebben gemaakt in een poging zichzelf aantrekkelijk te maken voor een zo breed mogelijke achterban.
Uiteindelijk is de crisis van het politieke midden om al deze redenen een zelf uitgelokt probleem.
De Nederlandse democratie staat internationaal in hoog aanzien. We hebben geëmancipeerde, assertieve kiezers die hun democratische werk doen. We hebben veelal integere politici die politiek overleven in een complexe omgeving en compromisbereid zijn. Het bestuur en de rechtspraak staan door hun onafhankelijkheid en professionaliteit in hoog aanzien, waardoor schandalen die het tegendeel bewijzen extra hard aankomen. Alle bouwstenen voor een gezond democratisch proces zijn aanwezig. Het probleem, kortom, zit in de wisselwerking tussen die bouwstenen - de wisselwerking tussen kiezers, politici en bestuur. Er is geen gebrek aan democratisch vaardige burgers, maar een gebrek aan inhoudelijke keuzemogelijkheden waarmee zij politiek richting kunnen geven. Er is geen tekort aan kwalitatief hoogstaand bestuur, maar een tekort aan de democratische aansturing van het bestuur.
De ontbrekende bouwsteen in deze wisselwerking is de organisatie van politiek conflict. Het politieke midden is verleerd om dit conflict op een waardenvolle manier vorm te geven.
Democratie is ondenkbaar zonder conflict. Conflict biedt kiezers keuze, stelt politieke partijen in staat om zich te onderscheiden en geeft richting aan het beleid. Zonder conflict zijn er geen alternatieven, valt er niets te kiezen en verpietert de democratie. De democratie kan niet omgaan met zo'n vacuüm. Als kiezers geen alternatieven krijgen aangereikt in het politieke midden, vinden ze die wel aan de flanken. Dat patroon hebben we herhaaldelijk gezien. Columnist Martin Sommer vatte de opdracht na de Provinciale-Statenverkiezingen van 2023 inde Volkskrantbondig samen: 'Als deze verkiezingen één ding leren, is het dat de politiek weg moet van het alternatiefloze besturen.' De politiek filosoof Chantal Mouffe deed dat in 2000 nog bondiger: 'Conflict en verdeeldheid zijn inherent aan de politiek.' Politicoloog E.E. Schattschneider beschreef dit wellicht het best in 1960: 'Boven alles is het volk machteloos als de politiek niet competitief is. Het is de competitie tussen politieke organisaties die het volk de mogelijkheid geeft om een keuze te maken. Zonder deze mogelijkheid komt de volkssoevereiniteit neer op niets.'
Het centrale vraagstuk van de democratie is niet óf er conflict moet zijn. Een democratie zal altijd conflict uitlokken. Het centrale vraagstuk is wélk conflict centraal staat en hoe dat wordt vormgegeven. Het potentieel aan conflic ten is immers eindeloos. Gaat het centrale conflict over leiderschap of over inhoud? Gaat het over stikstof, migratie, bestaanszekerheid of klimaat? Moeten we het dominante conflict interpreteren als economisch (links tegen rechts) of cultureel (kosmopolieten tegenover nationalisten)? De impliciete of expliciete keuze welk conflict centraal staat heeft wezenlijke gevolgen voor het functioneren van de democratie. De keuze voor het conflict beïnvloedt welke partijen en partijleiders op korte en lange termijn succesvol zijn, en beïnvloedt ons stemgedrag bij verkiezingen. Het bepaalt welke coalities wel en welke niet voor de hand liggen. Het is zelfs van invloed op het vertrouwen in de politiek en onafhankelijke instituties.
Het politieke midden heeft in de afgelopen decennia de regie over het politieke conflict verloren. In hun jacht op de kiezer hebben middenpartijen hun inhoudelijke verschillen laten verwateren. Opponenten zaten meer als regel dan als uitzondering met elkaar in een coalitie. Jarenlange brede middencoalities leidden tot richtingloos beleid, waarin keuzes werden uitgesteld of gedepolitiseerd. En steeds meer partijen waren nodig om dat verzwakte midden overeind te houden. Tegenover dit amorfe politieke midden stonden twee flanken die niet bij machte waren om samen een alternatief te bieden. Dit alles leidde in toenemende tot een lethargische democratie. Een gebrek aan helder inhoudelijk conflict maakte het voor kiezers moeilijker om de politiek aan te sturen, en voor politici om richting te geven aan het bestuur.
Nederland is in de tang geraakt tussen technocratie en populisme. Beide ontkennen het intrinsieke belang van inhoudelijk democratisch conflict. Het populisme draait in de kern om de tegenstelling tussen de gecorrumpeerde machthebbers en de uitdagers die namens het goede volk de strijd aangaan. In het technocratische wereldbeeld staan bestuurlijke waarden als efficiëntie en effectiviteit centraal. De politiek moet pragmatisch en no-nonsense de optimale uitkomsten doorvoeren.
Voor de populist is de politieke opponent een vijand van het volk. Voor de technocraat is de opponent incompetent: die snapt het niet en moet het nog maar eens worden uitgelegd. Doordat zij beiden de tegenstelling centraal zetten tussen het bestuur en de uitdager, versterken zij elkaar.
Middenpartijen zijn in belangrijke mate de oorzaak van de crisis waarin zijzelf zijn beland. Zij zijn echter ook bij uitstek degene die de crisis kunnen doorbreken. Om hun relevantie te herwinnen zullen zij de regie moeten herpakken over de vraag wat het dominante conflict is in de Nederlandse politiek, en op die dominante conflictlijnen heldere inhoudelijke alternatieven moeten bieden.
Nederlandse politieke leiders laten zich voorstaanop hun pragmatisme en hun redelijkheid, zeker sinds de tijd van Ruud Lubbers en Wim Kok. Gebrek aan visie lijkt welhaast een politieke deugd. Mark Rutte wordt tot op de dag van vandaag herinnerd aan een uitspraak die hij deed in 2013. 'Visie', zo stelde hij, 'is als een olifant die het zicht belemmert.'
Hij is niet de enige. In de documentaireDe Wouter tapesuit 2007 stelde PvdA-leider Wouter Bos: 'Ik wil het leven gewoon een beetje beter maken voor mensen. Maar dat is in het politieke discours niet groot genoeg, dat is geen visie.' Zijn voorganger als PvdA-leider, Wim Kok, had de ideologische veren van zijn partij in de jaren negentig afgeschud. De langstzittende premier vóór Mark Rutte, Ruud Lubbers, had zijn imago opgebouwd rond 'no-nonsensepolitiek'.
Rutte en co zijn vaandeldragers. Ook de naoorlogse premier Willem Drees stond bekend om zijn pragmatisme, zij het in een tijd van verzuiling en structurele maatschappelijke tegenstellingen. Het compromis is een traditie in de Nederlandse cultuur: zonder compromissen zou ons versnipperde veelstromenland onbestuurbaar zijn.
Maar compromissen krijgen pas hun inhoudelijke betekenis vanuit een daaraan voorafgaande waardenstrijd. Wanneer die waardenstrijd wordt overgeslagen, vervalt de politiek in een compromisme dat dreigt openlijke ideologische strijd weg te zuigen uit de politieke arena. Coalities worden gevormd en gedoogd in achterkamertjes, onderhouden in regelmatig overleg tussen politiek leiders, verdedigd door Kamerfracties die 'staan voor hun handtekening', en niet bedreigd door een openlijke waardenstrijd in het parlement. Verregaande beleidsmaatregelen worden gepresenteerd als de noodzakelijke en apolitieke uitkomst van gerechtelijke uitspraken, onderhandelingen in de polder of adviezen van experts.
Compromisme ontkent het wezen van de politiek, namelijk de afweging tussen rivaliserende waarden en de inherente dilemma's die dat oplevert. Zonder waardenstrijd is het compromis visieloos en richtingloos, een zekerheid zonder vergezichten die niet te onderscheiden is van technocratie.
Er zijn drie lagen van conflict te onderscheidenbinnen de democratie. Het meest basale conflict gaat over de poppetjes en over leiderschap. Het stelt de platte en op zichzelf inhoudsloze tegenstelling centraal tussen de macht en de uitdager. Tot op zekere hoogte is dit type conflict gezond. Het zorgt voor herkenbaarheid en draagt eraan bij dat politici ter verantwoording worden geroepen. Maar in de Nederlandse politiek is dit platte conflict ver doorgeschoten: verkiezingscampagnes gaan te veel over premierskandidaten, te weinig over meerderheden. Duiding gaat te veel over peilingen, personen en incidenten, te weinig over inhoudelijke ideeën en beleidskeuzes. Het platte conflict jaagt polarisatie rond personen aan, in plaats van polarisatie op de inhoud.
De tweede laag van politiek conflict gaat over de inhoud. Inhoudelijke tegenstellingen zijn er genoeg. Denk aan de stellingnames rond het stikstofbeleid (2030 of 2035), aan de handhaving of verhoging van de pensioengerechtigde leeftijd, of aan het steunen of afwijzen van de Spreidingswet voor asielzoekers. Inhoudelijk conflict behoort tot de dagelijkse praktijk van politieke partijen in het parlement.
Ook naar kiezers toe is dit inhoudelijke conflict van groot belang. Inhoudelijk uitgesproken politieke partijen fungeren als een baken voor kiezers, die daardoor meer geïnformeerde en stabielere keuzes maken. Inhoudelijk conflict garandeert alternatieven voor de status quo binnen het systeem, en biedt kiezers de mogelijkheid om het beleid te beïnvloeden.
Toch worstelen politieke partijen met deze tweede, inhoudelijke laag van conflict. Partijen in het midden zijn meer op elkaar gaan lijken. In de verkiezingscampagne van 2023 leken verschillende partijen welhaast bevreesd om afstand te nemen van hun rivalen. Een lange periode van onafgebroken brede coalities zette de onderlinge verschillen nog verder onder druk. Op grote maatschappelijke vraagstukken als bezuinigingen, stikstof en corona gingen de middenpartijen grote inhoudelijke tegenstellingen uit de weg door hun inherent politieke afwegingen te presenteren als technocratische noodzaak en pragmatische uitvoeringsvraagstukken. Daarmee lokten de middenpartijen onbedoeld nieuwe vormen van oppositie uit. Allereerst door partijen die zeiden wel degelijk een alternatief te bieden voor technocratisch beleid, zoals bij pensioenen (ouderenpartijen), corona (FvD) en stikstof (BBB). Daarnaast oppositie die zich onderscheidde als controleur van de uitvoering (NSC). En daarnaast nog eens oppositie die het politieke midden als geheel bekritiseerde als een establishment of kartel dat onderling onder een hoedje speelt (PVV, FvD).
De derde laag van conflict blijft over het algemeen onder de oppervlakte. Dat is het conflict over de dominante tegenstelling in de politiek. Gaat die over de economie tussen links en rechts? Over cultuur tussen kosmopolieten en nationalisten? Of gaat dat conflict over nog iets anders, bijvoorbeeld de tegenstelling tussen stad en platteland, of tussen de leider en de uitdager?
Politieke partijen proberen het conflict te agenderen waar zij het meest bij te winnen hebben. Partijen als de PvdA, de SP en de VVD kunnen zich uitstekend profileren als het politieke conflict gaat over de economie, maar raken intern verdeeld als het draait om migratie of de multiculturele samenleving. Voor de PVV geldt het omgekeerde. Die partij heeft er baat bij als het politieke conflict gaat over migratie of multiculturalisme, maar kan zich nauwelijks profileren als economie het voornaamste vraagstuk is.
Ook in de politiek is het gunstig om een thuiswedstrijd te spelen. Wie in staat is het politieke speelveld te definiëren, kadert in welke standpunten relevant zijn. Daarom zullen ideologische rivalen elkaar graag opzoeken om het onderlinge conflict hoog op de politieke agenda te krijgen en te voorkomen dat zij zich zullen moeten mengen in een conflict waar zij geen uitgesproken profiel op hebben. Bij een dominant conflict is het voor kiezers duidelijk wat de inzet van verkiezingen is en welke alternatieven er op tafel liggen. Dat maakt verkiezingsuitslagen minder vluchtig en dempt de kansen voor nieuwe partijen om in te breken in de politiek.
Deze derde laag van conflict kunnen we omschrijven als het domein van de waardenstrijd. Het is veelal een verborgen conflict. Veel politieke partijen lijken zich niet be wust van het belang van deze waardenstrijd. Bij herhaling zien we dat middenpartijen onterecht hopen op hernieuwd electoraal succes door de onderwerpen van hun grootste rivalen simpelweg te kopiëren. Zo voerde het CDA jarenlang campagne met typische VVD-thema's als economie en veiligheid. Door consequent te benadrukken dat die thema's de belangrijkste inzet waren van de verkiezingen, hielp het CDA kiezers naar de VVD. Maar het probleem zit dieper. Doordat middenpartijen na jarenlange brede coalities niet langer bereid of bij machte waren om te bepalen wat het dominante inhoudelijke conflict was, verzwakten zij hun eigen positie. Zij hadden steeds grotere moeite om zichzelf te profileren en waren intern verdeeld over het conflict dat partijen aan de flanken agendeerden. In 2002 had het politieke midden de controle over het politieke conflict al eens uit handen laten vallen, toen de doorbraak van Pim Fortuyn leidde tot een fundamentele transformatie van het partijstelsel. De middenpartijen waren nog altijd bezig de scherven bijeen te rapen van 2002 toen het in 2023 opnieuw misging.
Grofweg kunnen we de drie lagen van conflict dus omschrijven als conflict om de poppetjes, de inhoud, en het speelveld. Geen van deze lagen van conflict komt tot wasdom. Kiezers vinden het belangrijk wie hen leidt, maar de suggestie dat de Nederlandse kiezer kan bepalen wie de volgende premier wordt is fundamenteel onjuist in een politiek stelsel dat uiteindelijk draait om het vinden van meerderheden. Kiezers vinden het belangrijk om te weten waar partijen staan, maar het politieke midden knevelt zichzelf al op voorhand in een poging zich niet te vervreemden van kiezers of coalitiepartners. En kiezers vinden het belangrijk dat er duidelijke tegenstellingen worden geagendeerd, maar de middenpartijen hebben het initiatief over de inhoudelijke conflictlijnen uit handen gegeven. Alle drie de lagen van conflict zijn nodig in een democratie. De macht tegenover de uitdager helpt om bestuurders ter verantwoording te kunnen roepen. Het beleidsinhoudelijke conflict is nodig om alternatieven op tafel te leggen. En beslechting van het politieke conflict is nodig om richting te kunnen geven aan het publieke debat. Het probleem is echter dat de middenpartijen geen controle meer hebben over de dominante conflictlijnen.
Het paradoxale van de Nederlandse politiekis dat ze bijzonder veel partijen kent, maar er niet heel veel te kiezen valt. Juist in een versplinterd partijlandschap vereist echte keuze ook het uitzicht op rivaliserende meerderheden die elkaar kunnen afwisselen. Daar ontbreekt het aan. Doordat het inhoudelijke profiel van middenpartijen verwaterde, bleef slechts een platte tegenstelling over. Die tussen de macht en de uitdager, het midden en de flanken, de technocraten en de populisten.
De Tweede-Kamerverkiezing van 2023 was geen incident, maar onderdeel van een veel breder patroon, de uitwerking van een al lang bestaande politieke cultuur. In 2017 schreef ik: 'Zolang middenpartijen vast blijven houden aan die verouderde bestuurscultuur en hun greep op het openbaar bestuur blijven vergroten, zal de crisis van de gevestigde partijen aanhouden. Daarmee zal de verwijdering tussen de assertieve burger en het openbaar bestuur toenemen. Gevestigde partijen die fungeren als verlengstuk van de staat plaveien de weg voor een nieuwe kiezersvlucht naar de politieke flanken. Zelfs een nieuwe populistische revolte, zoals eerder die in 2002, is op termijn dan niet ondenkbaar. Zo'n revolte is dan op z'n minst uitgelokt door een politiek midden dat weigert de bestuurscultuur aan te passen, te veel depolitiseert, en blijft zoeken naar brede meerderheidscoalities die elke profileringsdrang onmogelijk maken. Op de lange termijn zouden de gevestigde partijen wel gek zijn als ze op deze doodlopende weg doorgaan.'
Sindsdien hebben we gezien hoe het politieke midden die doodlopende weg is blijven bewandelen.
Een breuk met het verleden is na bijna twaalf jaar middenkabinetten lastiger dan voorheen. De versplintering van de politiek heeft doorgezet, het traditionele politieke midden is sterk verzwakt, en een breuk in het partijstelsel maakt het moeilijk om nieuwe alternatieven te bieden. Doorgaan op dezelfde voet is geen optie. Zonder inhoudelijke visies en zonder inhoudelijk conflict blijft het midden waardenloos, richtingloos, en alternatiefloos. Alleen vanuit een politiek van waarden zijn middenpartijen niet inwisselbaar maar onderscheidend. Alleen door politiek conflict te voeren als een waardenstrijd kunnen zij de regie herpakken.
De middenpartijen zullen niet bij machte zijn om de crisis eigenhandig te keren. Hervorming van de politieke cultuur kan niet zonder kiezers, media en het openbaar bestuur. Maar de middenpartijen zijn de dominante speler. Als zij het politieke conflict niet herpakken, is een structurele oplossing nauwelijks denkbaar. Het midden is aan zet.
Tom van der Meer doet als hoogleraar politicologie aan de Universiteit van Amsterdam onderzoek naar de wisselwerking tussen burgers en de politiek: kiesgedrag, politiek vertrouwen, politieke partijen en kiesstelsels. In 2017 kreeg hij voorNiet de kiezer is gekde Prinsjesboekenprijs voor het beste politieke boek van het jaar.Dit essay is een voorpublicatie uit zijn nieuwe boek,Waardenloze politiek,dat deze week verschijnt bij Querido Facto
Stikstofbeleid, het toeslagenschandaal, corona: er ontstond een grondtoon van onvermijdelijkheid
... ...