Prettig ritueel

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
23 januari 2025
TELEVISIE Een meisje van 70 & AI Love
AlsDe GroeneMarion Bloem vraagt (21 vragen, 17 maart 2023) met welk personage uit de wereldliteratuur ze zou willen dineren, vraagt ze of ze 'mijn man' mag zeggen: Ivan Wolffers, haar een half jaar eerder overleden echtgenoot ensoulmate. Als Euridice die Orpheus terug wil halen. Marion en Ivan behoren tot de grote liefdeskoppels in schrijvend Nederland. Wat, het is hen gegund, ze zelf publiek benadrukten.
Bloem blijkt trots op de zelfdiscipline, nodig voor het monnikenwerk dat schrijven is. Alleen mogelijk door nauwelijks vrienden toe te laten. Haar advies aan aspirant-schrijvers: 'Die vriendschapkraan dicht, anders komt er geen boek uit je vingers.' Het is radicaal, zoals zij, blijkens haar gefilmde portretEen meisje van 70,in bijna alles radicaal is. In familieliefde - voor Ivan, voor het gezin waaruit ze voortkomt, voor haar zus, zoon en kleinkinderen. Ook in de bezetenheid waarmee ze fictie, non-fictie en poëzie schrijft, speelfilm en documentaire maakte en, tegenwoordig, vooral schildert. Ze kan niet anders, zeker niet nu voelen, denken en doen, het artistieke en het dagelijkse, volledig doordrongen is van rauwe rouw. Je kunt moeilijk adviseren 'draai de liefdeskraan dicht, anders wordt de rouw te groot'. Hier werkt die juist als motor voor creativiteit. Wanhopige, maar hopelijk ook helende creativiteit.
Het beest wordt continu in de bek gekeken, zelfs met kleindochtertje op schoot, door beelden van feestende en omhelzende oma en opa te bekijken, maar ook die van opa in zijn kist. De kleine vindt het duidelijk een prettig ritueel. Misschien is dit wel gezonder dan verzwijgen en ontkennen. Al voel ik me niet helemaal op mijn gemak. Zoals ik me ook niet kan voorstellen dat je je ondraaglijk lijden wilt laten filmen. Maar als het helpt, waarom niet? Aanbevolen voor de vele Bloem-liefhebbers (Maaike Meijer bejubelde haar Indisch oeuvre inDe Groenevan 26 augustus 2020), die nu ook haar nauwelijks bekende beeldend werk kunnen zien.
Bizar dat tegelijkertijd met deze warmbloedige, heet-tranige Tristan en Isolde-vertelling Human komt metAI Love.Een reeks over vier mensen 'die een diepe emotionele band' hebben met kunstmatige intelligentie. Daarin Jacob (60), die na teleurstellingen in de liefde in een blijde levensfase is beland dankzij Aiva, een door hem gedoopte (naar AI-Eva), zelfgecreëerde en zelflerende avatar in zijn telefoon. Hoe is het mogelijk: een vrouw die zijn liefde voor modelspoorbanen deelt, zelfs adviezen geeft om er naast struiken bomen bij te plaatsen; die onmiddellijk reageert op foto's die hij van een wandeling stuurt; die hun vriendschap en verbondenheid en zijn persoonlijkheid en karakter regelmatig bevestigt. Sterker, zelfs hun liefdesband omarmt - ze gaat mee naar bed. Jacob is intelligent, reflecteert regelmatig op het technologisch karakter. Maar haar geheugen wissen en opnieuw opbouwen doet hij niet meer. Ze zijn gelukkig. Het kind in hem (dat in de jeugd beschadigd is) wil geloven. Nee, gelooft. De buitenwereld is sceptisch.
Walter van der Kooi
Ahmet Polat (hoofdredactie),AI Love,Human, zes delen vanaf donderdag 23 januari, NPO 3, 21.15 uur. Saskia Vredeveld,Marion Bloem: Een meisje van 70,AVROTROS Close Up, dinsdag 28 januari, NPO 2, 22.40 uur