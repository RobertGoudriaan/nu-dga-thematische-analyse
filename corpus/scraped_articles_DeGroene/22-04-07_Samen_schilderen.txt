Samen schilderen

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
7 april 2022
KUNST René Daniëls
In de films van Erik van Lieshout gaan verwarring, humor en kunst hand in hand. Een methode die heel goed uitwerkt wanneer René Daniëls het onderwerp van de film wordt, zo is nu te zien in museum De Pont in Tilburg.
Van Lieshout (1968) maakt films waarin hij de kijker meeneemt in zijn twijfels, ideeën en associaties die hij krijgt tijdens het maken. Of het nu in de kelder is van de Hermitage in Sint-Petersburg(Basement)of vanwege het ontvangen van de Heinekenprijs(Beer),de kunstenaar deelt ruimhartig zijn eigen tragikomische twijfels over het kunstenaarschap en de wereld daaromheen. Vaak is hij zelf in beeld, komt hij al pratend tot een plan en uitwerking, becommentarieert zichzelf met handgeschreven teksten en eenvoudige stop-motionanimaties.
Daniëls (1950) was begin jaren tachtig de grote nieuwe schilderster van Nederland en ver daarbuiten. Niemand had nog interesse in schilderen. Maar Daniëls, iemand die ooit was begonnen met een opleiding aan de detailhandelsschool, werd met zijn op punk en literatuur geïnspireerde schilderijen een voorbeeld voor een nieuwe generatie. Een bliksemcarrière, totdat Daniëls in 1987 een hersenbloeding kreeg en zijn rechter(schilders)hand niet meer kon bewegen. Hij praat niet meer en lijkt alleen te kunnen communiceren met ja, nee, een lach en een duim omhoog. Kunst maakt hij nog wel, met stiften en spuitbus in zijn linkerhand.
In de documentaireMémoires van een vergeetal(uit 2012, online terug te kijken) legde filmmaker Jan Thijssen zich neer bij die situatie. Hij sprak met Daniëls' vrienden, museummensen en zijn ex-vriendin over de man van vóór en na de hersenbloeding, probeerde een verklaring voor het ongeluk te vinden in de hoge verwachtingen van de kunstwereld, en toonde ook de kunst van voor en na. Met Daniëls was geen serieuze interactie mogelijk, zo leek het.
Die film heeft Van Lieshout ook gezien. 'Uitdaging: hoe communiceer ik met iemand die niet kan praten', schrijft hij op een papier aan het begin van zijn film. Gelukkig bedenkt hij ook een oplossing: 'Door samen te schilderen.' Zo belanden Daniëls en Van Lieshout naast elkaar in de tuin in Eindhoven, met een wit vel papier en een doos met stiften en krijt.
De schildermethode werkt niet meteen. Van Lieshout plundert de boekenkast op zoek naar catalogi met werk van Daniëls. Voorlezen uit de interviews levert bij de kunstenaar geen teken van herkenning op, maar zodra er afbeeldingen worden getoond, lichten zijn ogen op. Van Lieshout gaat ook met Daniëls op stap in de buurt. De filmmaker vertelt de voorbijgangers enthousiast met welke beroemdheid ze hier te maken hebben, Daniëls grijnst. Ze hebben lol, samen. En ze gaan aan de slag.
Van Lieshouts film gaat niet over ongemak en gebrek, het gaat misschien ook niet echt over Daniëls. Het is vooral een ontroerende en prikkelende film, voor Van Lieshouts doen opvallend ingetogen. Een film over het raadsel wat er nodig is om kunst te maken. Over de vraag wat goede kunst goede kunst maakt, en een mens mens.
Joke de Wolf
René Daniëls, een film van Erik van Lieshout,
t/m 1 mei te zien bij Museum De Pont in Tilburg.https://depont.nl
Peter Cox / Museum De Pont | René Daniëls, Zonder titel (The Most Contemporary Picture Show), 2007-2020