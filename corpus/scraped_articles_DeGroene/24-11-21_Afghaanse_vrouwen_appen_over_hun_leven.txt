Afghaanse vrouwen appen over hun leven

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
21 november 2024
Kaboel- 'Vrouwen mogen niet in het openbaar "te horen" zijn. Ik weet niet hoe dat moet, dus ik durf soms de deur niet uit.' Muzhgan (27), uit Kaboel, e-mailt op verzoek over haar leven onder de Taliban. Het regime in Afghanistan markeerde deze zomer het derde jaar met een formele 'moraliteitswet'. Hiermee zijn eerdere decreten van het ministerie van Deugdelijkheid aangescherpt. Vrouwen mochten al niet zonder mannelijke begeleider over straat, nu moeten lichaam en gezicht volledig bedekt zijn. Als Muzhgan naar haar werk bij een internationale hulporganisatie gaat, reist haar vader mee. Ze is de enige kostwinner. Zeven zussen moesten hun studies staken na de machtsovername door de Taliban.
Opvallend is dat ook mannen door expliciete richtlijnen in de moraliteitswet de dwingende hand van de Taliban voelen: ze moeten een vuistlange baard dragen, 'niet-moslims imiteren in uiterlijk of gedrag' is verboden. Ambtenaren gaan langs bij mannen vanwege onvoldoende moskeebezoek - ook bij hen is op de deur geklopt, vertelt Muzhgan. InMy Dear Kabuldocumenteren 21 Afghaanse schrijfsters het eerste jaar onder de Taliban: terwijl zij steeds minder mochten, keken buurmannen en mannelijke familieleden weg, internationaal groeide de onverschilligheid. 'Het was alsof we samen toekeken hoe ons thuis werd afgebroken', vertelt medeauteur Marie (29).
De schrijfsters werden bijeengebracht door Untold Narratives, dat auteurs in conflictgebieden begeleidt naar publicaties. De WhatsAppgroep voor schrijfworkshops werd een manier om contact te houden met elkaar en de buitenwereld. Het boek is een bundeling van die app-berichten. 'We dachten eerst helemaal niet aan publiceren', vertelt Marie aan de telefoon. 'Je leest onze puurste woorden, de enige plek waar we ons konden uiten.' Bijvoorbeeld haar woede over de huurbaas van haar adviesbureau, die werkende vrouwen plots afkeurde. 'Hij werd zo onbeschoft, wreed bijna. "Jij hebt toch geen kantoor meer nodig" zei hij, en ik moest mijn eigen bedrijfspand verlaten!'
Veel auteurs appten over vluchtpogingen. Een ngo regelde Marie's evacuatie naar Duitsland. Maar zonder familie. Als zij nu haar ouders en zus in Kaboel belt, praten ze uit veiligheidsoverwegingen niet over de situatie in Afghanistan. 'Niemand vertrouwt elkaar meer.'
Muzhgan vertelt in haar e-mail dat zij ook het liefst weg wil. 'Buiten Afghanistan zal ik vrij zijn. En studeren - dat hoop ik ook voor mijn zussen.' Dat is haar belangrijkste motivatie: 'Als ik mezelf "hopeloos" noem, dan denk ik aan mijn zussen. Zij maken mij gelukkig. Dat gevoel heb ik nodig om door te gaan.'