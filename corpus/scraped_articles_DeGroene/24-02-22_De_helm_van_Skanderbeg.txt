De helm van Skanderbeg

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
22 februari 2024
Geen schrijver die zich zo intensiefmet Europese politiek heeft ingelaten als de Oostenrijker Robert Menasse, literair erfgenaam van Robert Musil, kosmopoliet en volbloed Europeaan, maar ook in zekere zin euroscepticus. Voor hij zijn kritiek op de vigerende Europese Unie in 2017 kenbaar maakte in romanvorm -De hoofdstad,in de mooie Nederlandse vertaling van de onlangs overleden Paul Beers - had hij dat al in talrijke opmerkelijke voordrachten en essays gedaan.
Net als de politicologe Ulrike Guérot, met wie hij in 2013 hetManifesto for a European Republicschreef, was hij niet voor minder, maar uitdrukkelijk voor 'meer Europa'. Want in sociaal, politiek en cultureel opzicht was er, aldus het duo, van integratie nog nauwelijks sprake - Europa diende vooral de stroomlijning van de neoliberale economie. In haar huidige, weinig democratische vorm zou de EU een populistische opstand ontketenen en geen lang leven beschoren zijn. Het betere alternatief: een Europese republiek, niet van nationale staten maar van Europese regio's.
Geen wonder dat hij inDe hoofdstadvooral klungelende, kortzichtige en egocentrische types opvoert, vergadertijgers die vooral het eigenbelang in de gaten houden, geen bevlogen politici, geen verlichte intellectuelen. Behalve aan Menasse's onalledaagse kennis van zaken dankt de roman zijn kwaliteiten vooral aan het satirische vernuft waarmee het politieke failliet van de Unie wordt geschilderd. Zes jaar later lijkt de situatie niet spectaculair verbeterd.
Eerder begrootte de auteur zijn Europese romanproject op drie delen. Het tweede is er nu:Die Erweiterung;in het Nederlands, nu van Wil Boesten:De uitbreiding. De oorspronkelijke publicatie is van begin oktober 2022, dus van ruim een half jaar na de grootschalige Russische invasie van Oekraine. Daar kon Menasse ook als schrijver niet blij mee zijn geweest. Alle aandacht ging nu immers uit naar het aangevallen land, al gauw was er sprake van een versnelde toetreding tot de EU. En aangezien Oekraïne in zijn uitbreidingsfantasieën geen rol speelt, zou zijn boek de brandende actualiteit en dus de politieke relevantie missen waarop hij natuurlijk had gehoopt. Albanië, tja, dat spreekt dan toch minder tot de verbeelding.
Althans die van de lezer, neem ik aan, niet die van de auteur. Menasse heeft zich zo consciëntieus ingewerkt in de materie - hij schijnt zelfs een tijdlang in Albanië gewoond te hebben - dat hij niet alleen de ingewikkelde politieke afhankelijkheidsgeschiedenis van het land kent als geen ander, maar ook, voor de 'fysieke' geloofwaardigheid van zijn proza van cruciaal belang, alle historische, architectonische, folkloristische, religieuze, topografische, klimatologische, landschappelijke en culinaire bijzonderheden ervan.
Ook schildert hij een fraai portret van de non-conformistische premier van het land, Edi Rama, zonder hem met name te noemen. De man is voormalig basketballer en - nog steeds - ook kunstschilder. Op de vraag van een Franse interviewster waarom hij zijn artistieke carrière heeft opgegeven antwoordt hij: 'Ik heb mijn artistieke werk niet opgegeven madame, ik schilder nog steeds, ik teken zelfs tijdens de vergaderingen in het parlement. Maar ik moet zeggen: als ik u nu had getekend in plaats van uw vragen te beantwoorden, dan was uw bezoek productiever geweest.'
Die reactie zegt iets over het zelfbewustzijn van de Albanese bestuurders: zij willen Albanië in de EU. Of, en dat is het dreigement van de realpolitiker die de premier ook is, de Albanezen komen naar Europa, 'als verpleegsters, als zwartwerkers, als (...) families'. De vrees dat er met deze uitbreiding een islamitisch, conservatief land in de Unie komt spreekt hij met klem tegen: Albanië is een atheïstische staat, je ziet er geen gesluierde vrouwen en in Tirana drinken moslims alcohol. Bovendien werkt hij aan een Unie van Balkan-staten: 'Wij willen niet alleen de grenzen open, we willen een gemeenschappelijke economische ruimte. (...) Onze broeders in Montenegro, Kosovo Bosnië-Herzegovina en Macedonië, allemaal onder één dak.'
En om dat met kracht te symboliseren wil hij 'de helm van Skanderbeg', die zich in het Weense historische museum bevindt, of op zijn minst een kopie daarvan, in bezit krijgen. Niet vreemd: Skanderbeg is Albanië's nationale held, een man uit de vijftiende eeuw, 'de eerste die de Albanese stammen verenigde'. Maar nu wil de ironie dat uitgerekend Polen de belangrijkste tegenstander van Albanese toetreding is. Het oer-katholieke land saboteert de Europese eenwording, onderdrukt de lhbtiq+-gemeenschap, legt de vrije meningsuiting aan banden, ondermijnt de democratie en het rechtssysteem, maar levert wel de voorzitter voor de conferentie waar in de hele roman, meer dan zeshonderd pagina's lang, naartoe wordt gewerkt.
In deze half-realistische, half-fictieve context wordt de paradoxale vijandigheid tussen Polen en Albanië vooral belichaamd door twee mannen die in hun jonge, anticommunistische jaren gezworen vrienden waren, 'bloedbroeders' zelfs, maar later uit elkaar zijn gegroeid. Zozeer dat de een, Adam, idealistisch ambtenaar bij de Europese Commissie, de ander, Mateusz, opgeklommen tot minister-president van Polen maar cynisch 'verrader van de gemeenschappelijke zaak', symbolisch wil doden. Dat zou moeten gebeuren op de beslissende uitbreidingsconferentie op het cruiseschip de SS Skanderbeg, dezelfde waarop de premier van Albanië de helm van Skanderbeg triomfantelijk wil tonen (en waarop nog talrijke andere verhaallijnen afgewikkeld moeten worden). De allegorische weg naar die apotheose is lang, complex en kronkelig. Ik aarzel of ik voor die adjectieven niet 'te' moet schrijven.
Alessio Mamo / Redux / ANP | De nationale held Skanderbeg op het Skanderbegplein in Tirana. Op de achtergrond de Et'hem Bey-moskee. Albanië,  ROBERT MENASSE De uitbreiding Vertaald door Wil Boesten. De Arbeiderspers, 624 blz.