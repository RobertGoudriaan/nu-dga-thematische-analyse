Democratisch verzet

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
25 juli 2024
In het stukWat kun je doen om de democratie te beschermen?'Demonstreren is het begin' (in De Groene van 4 juli) wordt gesteld dat demonstraties tegen de opkomst van antidemocratische en -rechtsstatelijke politici vrijwel zijn uitgebleven. De bewering is niet geheel juist; verzet is er wel degelijk, met name in Amsterdam. Tot nog toe is verzet speciﬁek gericht geweest tegen de komst van Tweede Kamervoorzitter en PVV'er Martin Bosma naar Amsterdam voor, onder meer, het leggen van kransen bij herdenkingen. Eerst was er de oproep om Bosma, exponent van de omvolkingstheorie, te weren van de kranslegging tijdens de Nationale Dodenherdenking op de Dam op 4 mei. De oproep tot demonstratie ('Geen fascisten bij de Dodenherdenking') op die dag kreeg echter geen momentum.
Succesvoller was het verzet tegen de geplande kranslegging door Bosma op Keti Koti. De reden voor het zwarte verzet was helder. Bosma heeft zich als Kamerlid in woord en geschrift denigrerend en beledigend uitgelaten over zwarte activisten en het Nationaal Slavernijmuseum in wording. Hij heeft zich uitgesproken tegen de slavernij-excuses, zijn partij heeft de belofte de excuses terug te zullen trekken nog altijd niet ingetrokken. Voor de nazaten van tot slaaf gemaakten was het onverteerbaar dat hij op 1 juli een krans zou komen leggen bij het Nationaal monument slavernijverleden. De herdenking van de afschaﬃng van de slavernij heeft voor nazaten bovendien een bij uitstek spiritueel karakter. De woede liep zo hoog op dat de organisatoren de uitnodiging aan de Kamervoorzitter uiteindelijk introkken, mede uit vrees voor ongeregeldheden tijdens Bosma's kranslegging.
Gelijktijdig met het anti-Bosma-verzet heeft de stadsdeelcommissie in Amsterdam-Zuidoost een bijzondere motie aangenomen: racistische politici zijn niet welkom in het zwarte stadsdeel. Dat witte mensen, in tegenstelling tot etnische minderheden, nog niet zijn gaan protesteren noch in verzet zijn gekomen, komt doordat hun directe belangen (nog) niet in het geding zijn. Dat zal veranderen zodra zulks wél het geval is.
KRISHNA SALIKRAM
U kunt uw
ingezonden
brief van maximaal 400 woorden sturen naargroene@groene.nl