Eetlust en blozende wangen

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
28 maart 2024
Bestaat er zoiets als typisch Vlaamse literatuur? In de essaybundelUit het hartbuigen literatuurwetenschappers zich over recente Vlaamse boeken - zonder zich bezig te houden met het Vlaamse karakter ervan.
Dat romans over maatschappijen politiek moeten gaan door het liefst zo veel mogelijk staatrumoer te laten weergalmen, is een bekend dictaat dat om de zoveel jaren wordt verkondigd. Riskanter wordt het om van literatuur de uitdrukking of zelfs de definitie van een samenleving te verwachten. Een dergelijke leeswijze is niet in de eerste plaats politiek of nationalistisch, maar vaak gewoon een gevolg vanwishful thinkingen categorisatiedrang, ook van buitenstaanders.
De Franse filosoof Hippolyte Taine publiceerde in 1868 bijvoorbeeld zijn studiePhilosophie de l'art dans les Pays-Bas, een verzameling colleges aan de École des Beaux-Arts in Parijs, die hij opdroeg aan Gustave Flaubert. Taine zag zichzelf, ook als hij over kunst en literatuur schreef, als een exacte natuurwetenschapper met typisch negentiende-eeuwse pretenties. Cultuurproductie in de Lage Landen werd volgens hem gedetermineerd door 'een vlakke horizon zonder enig belang, waardoor de contouren van de dingen zachter worden, wazig, vervaagd door de onmerkbare damp die eeuwig in de lucht zweeft'.
Wat Vlamingen ondanks dat gedeelde reliëf en die vochtigheid van Nederlanders kon onderscheiden, was volgens Taine een bewonderenswaardige eetlust en blozende wangen; verbaal en literair waren ze in vergelijking met hun noorderburen zwakbegaafd, maar het coloriet van de Vlaamse schilderkunst bleef onovertroffen.
De hoop om bodems, volkeren, talen en regio's door middel van cultuur te begrijpen en ook neer te pinnen, was lang geen hebbelijkheid van Taine. Ook inDe Groene Amsterdammeris er blijk van gegeven. Op 29 november 1891, in een anoniem stuk over 'Jonge Belgen' waarin vooral Maurice Maeterlinck aan bod komt (die in 1911 de Nobelprijs voor literatuur zou krijgen), werd benadrukt dat er geen Belgische literatuur bestond. 'De Vlamingen schrijven wel Fransch - van de Vlaamsch schrijvende Vlamingen wordt hier niet gesproken, hun werken bezitten geen zelfstandige litteraire waarde - maar zij brengen ondanks de Gallische taal toch in hun poëzie de oude Vlaamsche volkseigenschappen, gevoel voor het kleurige en decoratieve te voorschijn.' Zelfs als Vlaamse auteurs niet in het Nederlands maar in het Frans schreven, konden ze hun Vlaamse volksaard niet verbergen.
Veel is gedurende de twintigste eeuw veranderd, zowel in de methodes van de literatuurwetenschap als in literaire ambities en verwezenlijkingen. Dat er zoiets zou zijn als een Vlaams volk met een streekeigen literatuur: het is met steeds minder klem geponeerd, niet het minst omdat er steeds meer Vlaamse schrijvers aan het werk gingen, die diverser en zelfbewuster werden. Het heeft echter niet het einde betekend van een buitenlandse - Nederlandse - fascinatie voor wat in Vlaanderen aan literatuur wordt voortgebracht.
De belichaming van die interesse is zonder twijfel Jos Muijres (1957), universitair docent aan de Radboud Universiteit in Nijmegen tot midden vorig jaar, toen hij met pensioen ging. Hij verdiepte zich decennialang in het werk van Vlaamse schrijvers en promoveerde in 1995 met een studie van de ontstaansgeschiedenis vanDe KapellekensbaanenZomer te Ter-Muren,het tweeluik dat als het hoofdwerk geldt van Louis Paul Boon. Muijres is ook redacteur van de heruitgave van deBoontjes,de columns die Boon in de jaren zestig en zeventig voor de Gentse krantVooruitschreef. In Nijmegen wordt hij niet vervangen: 'Met Jos Muijres verdwijnt het specialisme Vlaamse literatuur aan de Radboud Universiteit', luidt de kop boven zijn afscheidsinterview. In de toekomst zullen boeken van Vlaamse schrijvers alleen nog behandeld worden in het vak Nederlandse literatuur, zoals dat aan andere universiteiten het geval is - ook in België trouwens.
Als liber amicorum stelden twee collega's van Muijres, Jeroen Dera en Jos Joosten, een essaybundel samen, getiteldUit het hart: Opstellen over moderne Vlaamse literatuur. Het concept van dit afscheidsgeschenk is opvallend: uit elk jaar tussen 2000 en 2023 werd één Vlaamse roman gekozen, vanDe kinderen van Arthurvan Kristien Hemmerechts tot aan het vorig jaar verschenenNet echtvan Saskia de Coster. 24 auteurs - collega's van Muijres of oud-studenten - buigen zich over evenveel romans, in besprekingen van een tiental pagina's.
Het resultaat toont de veelzijdigheid van de huidige literatuurwetenschap, want de medewerkers aan dit boek concentreren zich, naargelang hun specialisatie, op uiteenlopende aspecten. Zo wordt het vertelstandpunt inMemoires van een luipaard(2001) van Peter Verhelst bestudeerd, de functie van taal inSprakeloos(2009) van Tom Lanoye, de kleur blauw inOorlog en terpentijn(2013) van Stefan Hertmans, het belang van onderzoek inKamer van Oostende(2019) van Koen Peeters, of de thematisering van het westerse superioriteitsgevoel inTrofee(2020) van Gaea Schoeters. Deze rijkgeschakeerde, volgehouden aandacht voor exclusief Vlaamse literatuur is uniek: ook in Vlaanderen zelf zijn boeken met een dergelijke insteek zeldzaam geworden, zeker sinds de eeuwwisseling.
Net daarom brengtUit het harteen aantal paradoxen aan het licht. In geen enkele bijdrage wordt bijvoorbeeld gepoogd vast te stellen wat er typisch Vlaams is aan Vlaamse literatuur.
Ook Muijres zelf heeft dat slechts met voorbehoud gedaan, in de voorwaardelijke wijs, en altijd in vergelijking met Nederland. In zijn afscheidsinterview suggereerde hij dat Vlamingen 'de betere prozaschrijvers' zijn en dat 'Vlaamse auteurs verder staan in hun ontwikkeling en maatschappelijke betrokkenheid', beweringen waar eindeloos veel voor- en tegenvoorbeelden bij te bedenken zijn. Wat wel opvalt is dat in het merendeel van de besproken romans inUit het hart,metDe maagd Marino(2010) van Yves Petry ofDe gebeurtenis(2022) van Peter Terrin als uitgesproken voorbeelden, Vlaanderen of België op geen enkele manier wordt gethematiseerd. Er is ook weinig sprake van een doorgedreven aandacht voor het Nederlands waar een Nederlander niet eveneens toe in staat zou zijn, met uitzondering van het meer exotische werk van bijvoorbeeld Dimitri Verhulst. Als liber amicorum toont deze publicatie dus enerzijds de rijkdom en de volwassenheid van de Vlaamse literatuur, maar anderzijds toch ook de betrekkelijkheid van Muijres'
vakgebied. Waarom zou je een diersoort bestuderen als die geen eigenschappen heeft die een verschil maken met de meest verwante soort? Is er dan nog sprake van een soort? Net dat is, vanuit een andere, meer defensieve optiek, een reden om toch het etiket 'Vlaams' te blijven hanteren: omdat romans van Vlaamse schrijvers verdedigd en gepromoot moeten worden, anders dreigen ze te verdwijnen in het veel grotere Nederlandstalige veld, dat beter georganiseerd is, meer literaire uitgeverijen telt, en ook een groter 'middenveld'.
Het is een cultuurpolitieke opvatting die Vlaams-nationalistische politici genegen zal zijn, en die leidt tot weer een andere paradox: waar de literatuurbeschouwing er terecht moeite mee heeft Vlaams proza als Vlaams te duiden, daar lanceert een regeringspartij als n-va het ene initiatief na het andere om aan Vlaamse natievorming te doen en om de Vlaamse onafhankelijkheid dichterbij te brengen. Tot romans op bestelling heeft dat nog niet geleid, noch tot uitgesproken flamingantische literatuurgeschiedenissen. Wel is er de controversiëleCanon van Vlaanderen,een van de door n-va gelanceerde instrumenten: een boek en een website met zestig hoofdstukken die zouden laten zien dat Vlaanderen niet alleen bestaat, maar ook over een identiteit beschikt.
De moderne literatuur komt in deze canon in slechts één hoofdstuk aan bod, als het gaat om de bundelDe Oostakkerse gedichtenvan Hugo Claus uit 1955. De openingsregel van het gedichtDe moeder- 'Ik ben niet, ik ben niet dan in uw aarde' - opent alleszins mooie perspectieven voor een nationalistische interpretatie. Zoals Mark Schaevers aantoont in zijn recente biografie, besloot Claus midden jaren vijftig terug te keren naar Gent, na meer 'kosmopolitische' verblijven in Parijs en Rome, ook omdat hij zijn landgenoten nodig had voor zijn literaire werk: 'Van mijn huis, naar de markt, naar een café. Mensen weten niet dat ik als een roofvogel tussen hen loop, en stukken uit hen hap om daarmee boeken te schrijven.' 'Eigenlijk ben ik erg ouderwets', zei hij in een interview inVrij Nederlandin 1962, met slechts een beetje ironie. 'Bloed- en bodemverbonden.' Claus zou niet alleen over Vlamingen blijven schrijven, hij zou dat ook doen in een taal die als literair Vlaams te omschrijven valt. Wat Louis Paul Boon in 1953 deed metDe Kapellekensbaan, deed Claus in 1983 metHet verdriet van België:een dik, episch, anekdotisch monster van een boek schrijven, met de eigen geboortestreek als onderwerp, de eigen landgenoten als personages en de streek- en spreektaal als grondstof. Een groot inhoudelijk verschil is dat Boon zich nog bekommerde om het lot van het vooroorlogse proletariaat, terwijl Claus vooral de komst van de naoorlogse middenklasse inluidde, met als voornaamste historische functie de omvorming van de welvaartsstaat in een consumptiemaatschappij naarmate de twintigste eeuw voortdenderde.
Boon en Claus schreven dus, met een beetje spot maar met veel meer liefde, over de levens van 'gewone' mensen - de Henk en Ingrid uit de Zuidelijke Nederlanden, zeg maar - die zelf nauwelijks of geen boeken lazen, en al zeker geen vooruitstrevende literatuur, maar wier lot ze toch als universeel menselijk en tegelijkertijd als typisch Vlaams hebben geportretteerd. Het zou een krachttoer zijn om dat in de 21ste eeuw te herhalen, maar het zou zeker een boek opleveren dat ook Nederlanders niet ongelezen kunnen laten.
Uit het hart: Opstellen over moderne Vlaamse literatuur JEROEN DERA EN JOS JOOSTEN (RED.) AFdH Uitgevers, 397 blz.