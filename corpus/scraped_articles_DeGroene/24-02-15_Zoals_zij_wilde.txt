Zoals zij wilde?

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
15 februari 2024
FILM How to Have Sex
Zuipen, seks en bikini's. Lipgloss, seks en shotjes.Loaded fries,seks en karaoke. Zand, seks en zonnebrand. Seks, dus. En hoe je seks hebt wanneer je tiener bent, met je vrienden op vakantie op een Grieks eiland vol verleidelijke, hitsige jongens. Films en televisieseries hierover zijn er dertien in een dozijn. Dat maakt de prestatie van de beginnende, Engelse regisseur Molly Manning Walker metHow to Have Sexdes te groter. Met haar intelligente, stijlvolle en vooral menselijke film duikt ze de diepte in en stelt ze de vraag hoe we anno nu überhaupt seks hebben. Is er een manier, eenmethode,nu de schijnwerpers vallen op alles wat grensoverschrijdend is?
Taz (Mia McKenna-Bruce) is net klaar met school (dat was een'disaster, who cares, let's party!')en nu is ze he-le-maal van plan om op Kreta naar de kloten te gaan samen met hartsvriendinnen Em (Enva Lewis) en Skye (Lara Peake). In het eerste half uur komen de conventies voorbij. Dat van de bikini's en de drank. Het 'indrinken' in het appartement. En dan naar de clubs. Want de meisjes denken maar aan één ding: jongens versieren, in hun eigen woorden:getting laid.Slechts in het voorbijgaan komt naar boven dat Taz als enige van de drie maagd is.
Deze subtiliteit blijkt ook uit de vormgeving, hoe gek dat ook klinkt. De cameravoering reflecteert de uitzinnige sfeer in de clubs. Op de maat van bonzende beats spoelen neon discolichten over schreeuwerig geklede jongeren die geen moment stilstaan. Treffend is dan zo'n mediumshot van Taz. We zien haar even stoppen met dansen. Vertwijfeld om zich heen kijken. Bang, zelfs. Opeens is ze geen seksobject - zo kijken de jongens natuurlijk naar haar - maar een meisje dat hier voor iets komt te staan dat groter is dan haar kleine wereld. Je hart gaat uit naar haar. Je wil haar geruststellen. Vertellen dat het alleen maar seks is, dat seks normaal is en dat het goed komt. Maar 'alleen maar' en 'normaal' tellen niet wanneer je zestien bent. Dan is alles exces.
's Nachts op het strand is Taz eindelijk alleen met een jongen. Regisseur Walker focust bewust op de kwestie van wederzijdse instemming. En specifiek op hoe Taz de chaos ervaart: het gedoe met de kleding, met de zoekende, gretige handen, de onzekerheid over wat haar lichaam zegt en de angst voor een 'verkeerde' reactie. Een enkel shot toont Taz' hand die een vuist in het zand maakt. Plezier, misschien? Ging het wel zoals zij wilde? Het is ingewikkeld. Wat voelt ze de volgende ochtend en de nacht daarna, als dezelfde jongen bij haar in bed kruipt? De film eindigt met pijn en verwarring, waarmee in het licht van de huidige moraal alles gezegd is, quaHow to Have Sex.
Gawie Keyser
Te zien vanaf 15 februari