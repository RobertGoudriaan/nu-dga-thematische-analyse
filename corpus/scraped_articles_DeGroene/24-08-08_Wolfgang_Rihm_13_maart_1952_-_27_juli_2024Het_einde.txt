Wolfgang Rihm 13 maart 1952 - 27 juli 2024 Het einde

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
8 augustus 2024
Geen componist was moeilijker te classificeren dan Wolfgang Rihm. Weinig Duitsers hebben sinds de jaren zeventig het discours over nieuwe muziek zo sterk beïnvloed.
Meer dan vierhonderd werken vermeldt Wolfgang Rihms officiële werkcatalogus. Dat hadden er meer kunnen zijn als zijn gezondheid hem de laatste jaren niet had verlaten. Kanker. Hij hield wonderbaarlijk stand, verscheen welsprekend in tv-documentaires en interviews, nam het leven fier zoals het was, maar de stroom premières stagneerde. Zijn lijden moet verschrikkelijk zijn geweest, want zijn werk was zijn leven. Hij deed behalve lesgeven niets anders dan componeren, vaak zo overstromend van ideeën dat werken zich aaneenregen tot cycli van aanzienlijke omvang:Verwandlung 1-6, Chiffren, Abgesangsszenen, Doppelgesänge,in bredere zin de strijkkwartetten en liederen, altijd op zoek naar de kern van het ongehoorde in het schijnbaar vertrouwde. Wat voor anderen een eindpunt was, bleek voor Rihm meestal puntkomma, opmaat naar een ander perspectief op hetzelfde. Zijn verbeeldingskracht ging door roeien en ruiten.
Die moest je kennen. Zo nam ik in 1995 voor een gesprek de trein naar zijn geboortestad en woonplaats Karlsruhe. Rihm was toen al een grote naam in het hedendaagse muzieklandschap, dat hij grondig had opgeschud met een eindeloze reeks afwisselend luidruchtige en bedrukt stille stukken, in een taal die zich niet liet diagnosticeren omdat 1) hij voortdurend in ontwikkeling was en 2) omdat zijn werk de op manische eruditie, ontvankelijkheid en energie gebouwde en dus onberekenbare psychoconjunctuur van een groot ik uitdrukte. De multidisciplinaire impulsen reikten van Sofokles tot Artaud, van Nietzsche tot Peter Sloterdijk, met wie hij bevriend was, van Bach tot Johann Strauss, van Caspar David Friedrich tot Adolf Wölfli. Zijn verbondenheid met Bach, Brahms of Strauss, Johann en Richard, was zo sterk als die met vrienden als Nono en Lachenmann.
Hij was een universele cultuurdrager van het kaliber Goethe en George Steiner. Ik ben een groot, breed mens, had hij al jong gezegd, dat moest het maar verklaren. Schrijven deed hij ook, en goed, soms moordend streng voor de verburgerlijkte mainstream avant-garde van zijn vroegste dagen. Verlossend was zijn afschuw van een muzikaal systeemdenken dat de naoorlogse Duitse muziekcultuur bleef teisteren, toen componisten tot en met Stockhausen allang nieuwe vrijplaatsen hadden gevonden maar domme critici hun overwonnen seriële fanatisme in de ether hielden, beoordelaars met wie Rihm na zijn eerste grote, hyperexpressieve orkestwerken in de jaren zeventig soms hardhandig in aanvaring was gekomen. Soit. Hij sprak zich uit en deed zijn ding. Gesteund door innerlijke zekerheid en groeiend commercieel succes was Rihm die dominante stem in het cultuurlandschap geworden. Zijn door Anne-Sofie Mutter opgenomen, esoterisch innige vioolconcertGesungene Zeitwerd op bescheiden schaal een bestseller.
De begroeting bij Rihm thuis was komisch. Zijn reusachtige gestalte leek de voordeur op te blazen. 'Wilt u groene thee?' vroeg hij allervriendelijkst, en hij bleef zachtmoedig en intens in een waanzinnig speculatief gesprek over muziek dat met weinig anderen mogelijk was geweest. Het ging niet over spelregels en procedures. Het ging over mogelijkheden, utopische vergezichten, componeren in lijnen en punten, ruimte en tijd, de architectuur van de geest.'Ich gebe meiner Arbeit nicht ein Etikett; das einzige, was gilt, ist die Sache selbst, das Spiel.'Daar heeft hij zich tot het bittere einde aan gehouden.
Sindsdien hield ik, zoals wel meer mensen, blijvend van hem. Zijn gezag was puur inhoud. Hij hoefde er niet eens kwaad meer voor te worden. Een dag na de première van Tan Duns operaMarco Poloin München was er een panelgesprek over de interculturele verkenningen van de componist, met onderhuids natuurlijk de eeuwige identitaire vragen. Tan Dun is een Chinees, maar zijn muziek klonk in de opera vrij westers, om niet te zeggen pucciniaans. De Duitse insiders aan de debattafel hadden er zorgen over, of dat allemaal zomaar kon.'Die Frage ist',vroeg een mevrouw pontificaal,'hat der Tan Dun seine eigene Sprache gefunden?'Toen kwam Wolfgang Rihm binnen. Hij mengde zich genadeloos wellevend in het schertsdebat: 'Het orkest is het meest multiculturele medium ter wereld.'
Waar? Hij had altijd argumenten. Zijn hoofd dacht alle kanten op. Zijn geest had de ruimte. Voor zijn oeuvre geldt wat voor zijn filosofische verwanten gold. Je moet Nietzsche of Sloterdijk niet in de eerste plaats op consistentie toetsen. Je moet de breedte van hun spectrum meten, hun intellectuele beweeglijkheid. Ze experimenteren, gedachten testend om te zien waar ze uitkomen. Sloterdijk werd in zijn speculatieve verkenningen een soort hypercolumnist en misschien was Rihm vergelijkbaar. Hij bewoog zich van werkhypothese naar werkhypothese. Sloterdijks kwalificatie alsZeitdiagnostikerslaat in zekere zin ook op Rihm. Hij keek systeemloos vrijmoedig of en hoe historisch muzikaal materiaal werkte, probeerde naakt te blijven in zijn ontvankelijkheid voor ongeacht welke impuls. Beeld, woord of geluid, alle zintuigen leefden mee.
Zijn dood grijpt aan. Ik draaiNähe Fern(2011) maar, zijn als een manenstelsel om Brahms draaiende orkestcyclus. Deel 1, een kwartier met materiaal voor een uur, is een groot breed stuk, dat meer dan de vroege Rihms de krachten spaart. In zijn bedrukkende dosering van verholen romantiek is het een meesterwerk. Dat stuk broedt zichzelf uit. Het geeft zijn krachten niet meteen prijs. Er ligt nog een sluier over, maar die sluier ben jij. Kijk en luister beter en je ziet de aarde liggen. Dat is Rihm, het raadsel dat je uitnodigt het op te lossen. Die troost hebben we dan toch. De wereld zal nog veel van hem horen.
Rihms composities stromen over van ideeën
Rolf Haid / EPA / ANP | 2011