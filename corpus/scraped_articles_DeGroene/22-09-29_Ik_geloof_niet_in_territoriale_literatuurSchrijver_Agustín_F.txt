'Ik geloof niet in territoriale literatuur' Schrijver Agustín Fernández Mallo

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
29 september 2022
De Spaanse winnaar van de Europese Literatuurprijs , Agustín Fernández Mallo , werkte jarenlang in een ziekenhuis - tot hij de literatuur ontdekte. Hij baseert zijn werk op de poëzie van de verbeelding. 'Ik geloof dat iets hiervan in mijn romans zit.'
We beginnen thuis.Thuis, dat wil zeggen een appartement op de vierde verdieping in de binnenstad van Palma de Mallorca. Het is de favoriete plek van schrijver Agustín Fernández Mallo. Niet zozeer Palma de Mallorca - hoewel, ook wel - als wel thuis. Reizen is in zijn ogen een zwaar overschat tijdverdrijf. Hij doet het alleen als het echt moet. Zoals binnenkort naar Den Haag, waar hij de Europese Literatuurprijs 2022 in ontvangst zal nemen voor zijn vorig jaar in het Nederlands verschenenNocilla-trilogie.
Nu we het er toch over hebben: het boek is prachtig vertaald door Adri Boon, die medeprijswinnaar is. Toch gaat het soms even mis. Zoals het moment waarop 'Denk na' (gebiedende wijs) in de vertaling verandert in 'Hij denkt na'. De verwarring is begrijpelijk, want het Spaanse werkwoord neemt in beide gevallen dezelfde vorm(piensa)aan. Het is de context die duidelijk maakt dat de schrijver hier de gebiedende wijs bedoelt.
Agustín Fernández Mallo (1967) maakt er geen punt van. Elke vertaling is voor hem een herbewerking naar een andere cultuur, een ander moment en een andere context. Hij beschouwt het als onvermijdelijk dat daarbij iets verloren gaat. Maar omgekeerd voegt elke vertaling ook iets aan het werk toe. In het hoofd van de fysicus die jarenlang als stralingsspecialist kankerpatienten behandelde en nu beschouwd wordt als Spanje's meest vernieuwende auteur, popt een herinnering op aan de Argentijnse schrijver Jorge Luis Borges. 'Borges lasDon Quichotvoor het eerst in het Engels. Toen hij het boek jaren later in het Spaans las, vroegen ze hem wat hij ervan vond. En Borges zei: "Nou, die Spaanse versie is best een aardige vertaling hoor." Ik bedoel maar, de plasticiteit van de ene plek naar de andere maakt deel uit van mijn literaire theorie. Kun je dat boek met dat zwarte omslag uit de kast achter je halen?'
Dat kan ik wel. 'Het heetAlgemene theorie van het vuilnis,een essay van ruim vijfhonderd pagina's waarin ik onder meer dit betoog: dat elke vertaling een oefening van toe-eigening is. Er gaat iets verloren en er komt iets bij. Als er, zoals in dit geval, iets aan de betekenis verandert, is dat niet erg. Ik vind het juist grappig. Net zoals wanneer iemand een tekst van mij pakt, verandert en in een tekst van hem of haar plakt. Dat soort vormen van toe-eigening noem ik literaire samenwerking, en ze leveren wat mij betreft prachtige transformaties op. Een tekst is plastisch.Nocilla Dreambestaat voor twintig procent uit toe-eigeningen van anderen. Om ze een andere betekenis te geven, dat is een van de logica's van mijn literatuur.'
Nocilla is een chocoladepasta, de Spaanse versie van Nutella. Het is ook de titel van een nummer van de Galicische punkband Siniestro Total. Een absurd, minimalistisch nummer. Fernández Mallo slaat een willekeurige pagina op vanNocilla Dream,het eerste deel van de trilogie. 'Neem dit artikel van Jacob D. Bekenstein, een tekst uit deScientific American. Als wetenschappelijk paper had het een bepaalde betekenis. Ik haal het uit het wetenschappelijke magazine omdat ik er iets poëtisch in zie, en stop het in dit boek. Op dat moment verandert het toegeëigende artikel van betekenis, doordat het een dialoog aangaat met mijn eigen teksten. Maar die krijgen nu ook een andere betekenis doordat ze in dialoog staan met de toegeëigende tekst. Dit soort feedback in de literatuur heeft me altijd geboeid, en vooral in de huidige tijd.'
Rond zijn 25ste begonFernández Mallo met het schrijven van poëzie. Hij deed dat naast zijn baan als ontwerper van kankertherapie met behulp van radioactieve straling, aanvankelijk in het Oncologisch Centrum in zijn geboortestad A Coruña en vervolgens in Palma de Mallorca. Met enige regelmaat verscheen zijn werk in literaire tijdschriften en dichtbundels, wat hem een zekere erkenning opleverde als baanbrekend dichter. Onder de liefhebbers verwierf Mallo faam als voorvechter van een nieuwe dichtkunst. Maar de wereld van de poëzie is een wereld apart, en het is vooral een erg klein wereldje. In de Spaanse literatuur was Fernández Mallo dan ook een volslagen onbekende toen in 2006 het eerste deel van deNocilla-trilogieuitkwam.
Hij schreef het in 2004, een periode die hij zijn literaire prehistorie noemt. 'Ik kende niemand en niemand kende mij. Ik had geen flauw benul van de impact die het zou hebben. Maar ik was me er wel heel bewust van dat dit een nieuwe vertelvorm was. Tegelijk was ik ervan overtuigd dat niemand het ooit zou uitgeven, omdat het zo anders en radicaal was.'
Had hij dan nooit eerder iets in dezelfde lijn gezien? 'Nee, eigenlijk niet. Wel voelde ik me verwant met de experimentelen, zowel in de kunst als in de literatuur. Het Latijns-Amerikaanse magisch realisme, Cortázar, Borges, James Joyce, dat waren duidelijke inspiratiebronnen. En wat de kunst betreft ben ik sterk beïnvloed door het conceptualisme in de Verenigde Staten van de jaren zeventig. Denk aan iemand als Robert Smithson. Of Bas Jan Ader, de Nederlandse conceptuele kunstenaar die om het leven kwam bij zijn poging de Atlantische Oceaan over te steken in een zeilbootje. Al deze invloeden verwerkte ik tot iets wat volgens mij van de 21ste eeuw was, door het te structureren in een complex netwerk. Geen sterke plot met subplots, nee: alles is één netwerk op hetzelfde niveau. Dat stelt me in staat om een gedachte uit de hoge literatuur en cultuur of uit de wetenschap met één directe lijn te verbinden met een reclamespotje als dat in de metafoor van pas komt. Er is hier geen stilistische rangorde.'
Fernández Mallo schreef het eerstedeel van de trilogie - zonder te weten dat het een trilogie zou worden - in Thailand. Met een gebroken heup. Als het aan hem lag was hij nooit gegaan. 'Ik houd niet van reizen. Reizen is achteruitgang. De wereld is al ontdekt, en het is onzin de ontdekkingsreiziger van de negentiende eeuw uit te hangen. Maar in de zomer van 2004 maakte ik een plezierreis naar Thailand met mijn tweede echtgenote. Daar werd ik op een zebrapad aangereden door een motor.'
Het ongeluk komt terug in een van de grappigste hoofdstukken vanNocilla Dreams. Hoofdpersoon is Ernesto, een 78-jarige Argentijn die, na een revolutie in Cuba te hebben aangevoerd en enkele pogingen tot moord te hebben overleefd, zorgvuldig zijn dood in Bolivia in scène zet om naar Las Vegas te verkassen en zich daar onder een schuilnaam te wijden aan het gokken en een leven vol luxe. Reizen hoeft van hem niet meer. Fysiek reizen tenminste, want dat is in deze tijden van televisie, internet, literatuur en film volgens hem voorbehouden aan simpele zielen die niet in staat zijn om ook maar iets te voelen als zij de materie niet met hun handen kunnen aanraken. Tegen zijn zin en onder druk van zijn jonge vriendin Betty gaan ze op vakantie naar Vietnam. Daar wordt het stel op een zebrapad aangereden door een kind op een motorfiets.
'Toen ik dit schreef was de wereld van de Spaanse literatuur een heel serieuze aangelegenheid. Heel politiek ook - de Spaanse Burgeroorlog - en pompeus, het ging over dingen die generaties als de mijne niet meer interesseerden. Wij wilden een meer postmodernistische literatuur, zoiets als de Noord-Amerikanen en Britten deden. Ik wilde met de politiek spelen en met de clichés van oud links. Het leek me grappig om Che Guevara in Las Vegas neer te zetten. Laat die man op zijn oude dag op zijn minst een beetje genieten, toch? Maar goed, ik lag dus een maand lang met een gebroken heup in dat hotel in Thailand. Met een geweldige pijn, ik kon alleen een beetje zappen. Ik ben gek op televisie, en op films in talen die ik niet versta.'
Vanzelfsprekend kijkt hij ooktelebasura,junktelevisie, en wel zo veel hij kan. Hij geeft een tikje op deAlgemene theorie van het vuilnisdie tussen ons op tafel ligt. 'Denken dat in de veronderstelde lage cultuur niets goeds kan zitten is volgens mij het eerste teken van onwetendheid. In alles zit iets, als je tenminste in staat bent het te zien, als je je oog in de dichtersstand hebt staan om er een draai aan te geven. Ik herinner me een beeld dat ik zag terwijl ik daar in Thailand met die kapotte heup lag, een foto inThe New York Times:de boom met de schoenen. De foto, met duizenden schoenen tussen de takken, allemaal verschillende merken en modellen, zag ik als een metafoor voor de wereld. En ik begon te schrijven, iets waarvan ik geen idee had wat het was. Ik dacht dat het aantekeningen waren voor een dichtbundel of een essay, maar ineens begon ik er personages in te stoppen - iets wat ik nog nooit gedaan had. En na een maand met die kapotte heup zag ik iets wat voor mij al een boek was, geschreven op die blocnotevelletjes die ze je altijd in hotels geven en waarvan je nooit weet wat je ermee moet.'
Na zijn repatriatie naar Spanje moest Fernández Mallo nog acht maanden thuis herstellen. Nooit eerder was hij met ziekteverlof geweest. Hij gebruikte de tijd omNocilla Dreamte voltooien, en stelde vervolgens vast dat hij door wilde gaan met zijn onderzoek naar nieuwe vertelvormen. Nog steeds in de gedachte dat niemand het ooit zou publiceren begon hij aanNocilla Experience. Toen dat af was, vond hij het tijd om het experiment verder door te voeren en schreef hijNocilla Lab. In plaats van de korte en soms extreem korte hoofdstukken van de eerste twee werken (soms een halve pagina), opent het laatste deel van de trilogie met een hoofdstuk dat uit één zin bestaat - maar dan wel een zin van een kleine zeventig pagina's.
Tussen 2006 en 2009 verscheendeNocillatrilogiein Spanje. De boeken werden met enthousiasme onthaald door de kritiek en het publiek. Een tiental vertalingen volgde, waarbij de Engelse versie het schopte tot een van de beste boeken van het jaar volgensThe Guardian. Ook de kritiek in de VS, Brazilië, Frankrijk en Italië was onder de indruk van de vernieuwingsdrang van Fernández Mallo. Dat hij nu, ruim vijftien jaar nadat het geschreven is, met de Nederlandse vertaling de Europese Literatuurprijs wint, geeft hem grote voldoening. 'Na het succes in Spanje vind ik het fascinerend dat het werk zo veel jaren later nog steeds indruk maakt in andere talen. Het klinkt misschien pretentieus, maar het lijkt erop dat ik een visie had die iets over deze eeuw zegt en waarvan ik me niet bewust was. De weerklank die de boeken nu in Nederland hebben vervult me met blijdschap. Het is de vrucht van een passie voor poëtisch onderzoek die volgens mij uit de wetenschap komt. Zoals je weet ben ik van huis uit fysicus.'
Zijn baan in het ziekenhuis was om nog een reden bepalend voor zijn schrijverschap. 'Ik had geen banden met de literaire wereld. Daardoor was ik nauwelijks "besmet" en kon ik een heel eigen literatuur scheppen. Elke ochtend moest ik naar het ziekenhuis om kankertherapieën te ontwerpen, voor iedere afzonderlijke patiënt een specifieke behandeling, vijftig uur in de week. Je moet tumoren met straling bombarderen. Als je dat niet goed doet, kun je iemand om zeep helpen. Het zet je met beide benen op de grond. Je bent op literaire feestjes met veel glamour en toeters en bellen, en dan zeg je opeens tegen jezelf: dit is allemaal leuk en aardig, maar er zijn andere dingen die echt belangrijk zijn. En het was ook goed dat het wereldwijde succes me bereikte toen ik al veertig was, want anders kun je denken dat je een ster bent. Op je veertigste zie je scherper hoe de macht jou wil toe-eigenen en hoe de media jou bepaalde dingen willen laten zeggen.'
Niet iedereen vond het leuk dat een outsider met de lof en erkenning in binnen- en buitenland aan de haal ging. Fernández Mallo werd beschouwd als een soort marsmannetje dat ineens neer was gedaald in de elite van de letteren zonder eerst zijn huiswerk te hebben gemaakt - lees: de nodige konten te hebben gelikt. 'Daarom stoorden veel mensen zich aan mijn succes. Er waren er bij die al twintig, dertig jaar bezig waren om zich een weg te banen naar literaire erkenning, maar helaas. En dan komt er iemand die niemand kent en opeens: poem!'
Na zijn literaire doorbraak combineerde Fernández Mallo vier jaar het schrijverschap met zijn baan in het ziekenhuis. Het bleek steeds moeilijker om beide werelden met elkaar te verenigen. In 2010 gaf hij zijn baan op. 'In het begin was dat niet makkelijk. Je bent gewend aan een vast salaris. En ook al heb je succes, je springt in het diepe. Misschien dat je volgende boeken niet bevallen. Of dat je talent uitgeput raakt, en dan sta je met lege handen. Maar goed, tot nu toe heeft het goed uitgepakt. MetTrilogie van de oorlogheb ik een van de belangrijkste prijzen in het Spaanse taalgebied gewonnen, de Biblioteca Breve. En overHet boek van alle geliefdenvan vorig jaar zeggen de lezers: Agustín doet opnieuw iets heel anders, hoe is het mogelijk? Maar het had natuurlijk net zo goed fout kunnen lopen, haha.'
Tijd om een blokje om te gaan.De eerste stopplaats is de patio van Hotel Born, een klassiek hotel in het hart van Palma dat op de boekingsplatforms wordt aangeprezen als 'Fabuleus!' en 'Excellent!' Eigenlijk mogen alleen hotelgasten hier een drankje drinken, maar vooruit, de serveerster knijpt een oogje toe. Wij zijn de enigen op het terras van de patio.
Om terug te komen op de Europese Literatuurprijs: bestaat dat eigenlijk, Europese literatuur? Fernández Mallo denkt van niet. 'Ik geloof niet in het bestaan van een territoriale literatuur. Geen Spaanse, geen Latijns-Amerikaanse, Britse of Midden-Europese. Zoiets bestaat niet meer, auteurs werken tegenwoordig in een netwerk. Ideeën en invloeden komen vanuit de hele wereld. Een maker uit China kan mij meer beïnvloeden dan iemand die twee deuren van mijn huis woont. Vandaar dat ik me verzet tegen wat we artistiek nationalisme zouden kunnen noemen. Spaanse of Europese literatuur bestaat dus niet. Literatuur uit Spanje of Europa wel, en dat is iets heel anders. Een taal koppelen aan een bepaald gebied is naar mijn mening reactionair. Literatuur uit Europa bestaat. Maar die is gelukkig besmet met literatuur uit China, Japan, de Verenigde Staten en Latijns-Amerika - en omgekeerd net zo.'
Van de deftige stilte in Hotel Born wandelen we naar de verkeersherrie van de Plaça del General Weyler. We nemen plaats op het terras van Bar Central('Horrible!'schreeuwt een uil op een internetplatform), nog steeds binnen een veilige afstand van de woning van Fernández Mallo. Waarom heeft hij nou precies zo'n hekel aan reizen, terwijl hij in zijn boeken toch onvermoeibaar van land naar land en van werelddeel naar werelddeel springt? 'Omdat ik er niet van houd om mezelf bloot te stellen aan experimenten die niet uit mijn eigen hoofd komen. Maar ik geef toe dat ik de helft van mijn literatuur geschreven heb tijdens mijn reizen. Waarom? Omdat wij schrijvers een idioot leven leiden dat ons verplicht de wereld af te struinen alsof we rocksterren zijn. En ik ben schrijver geworden om lekker thuis te zitten. Op reis probeer ik daarom zo veel mogelijk de omstandigheden van thuis na te bootsen. Dat wil zeggen dat ik op mijn hotelkamer aan het schrijven ben en televisie kijk. Ik ga niet de stad in.
Het enige waarvoor ik vroeger graag op reis ging was om te klimmen, tegen rotsmuren van vijfhonderd meter. En ik vind het ook niet erg om op pad te gaan voor concrete projecten, zoals het bezoeken van de hut van Wittgenstein in een Noorse fjord om die te filmen voor een artistiek en literair project. Of per auto de Verenigde Staten doorkruisen van New York naar Los Angeles om een video te maken van de rit, ook een project. Maar reizen om maar wat rond te kijken is aan mij niet besteed. Voor het schrijven is het niet nodig. Op de meeste plekken waarover ik schrijf ben ik nooit geweest. Je hebt toch ook mensen die over de maan schrijven terwijl ze er nooit zijn geweest? Dit lijkt me een belangrijk punt: een literatuur verdedigen die gebaseerd is op de poëzie van de verbeelding. Ik geloof dat iets hiervan in mijn romans zit.'
Xurxo Lobato / Getty Images | Agustín Fernández Mallo - 'Reizen is achteruitgang. De wereld is al ontdekt'