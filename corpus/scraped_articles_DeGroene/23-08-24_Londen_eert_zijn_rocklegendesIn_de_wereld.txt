Londen eert zijn rocklegendes In de wereld

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
24 augustus 2023
Londen −'Daar zijn ze, onze plaatselijke helden.' Met een lach bekijkt Wendy, een 78-jarige dame uit Dartford, de nieuwe beelden van Mick Jagger en Keith Richards op One Bell Corner, halverwege de winkelstraat in deze voorstad van Londen. Ze schiet een kiekje, voor haar man, en vervolgt: 'Ik ben met ze opgegroeid, en met The Beatles, The Hollies en met Cliff Richard. Jagger was een echte rebel vroeger, maar nu is hij een weldoener. Hij heeft hier The Mick Jagger Centre neergezet, een kunstschool naast het gymnasium waarop hij heeft gezeten.'
De Dartfordians zijn trots op de twee. Op de gevels van de ouderlijke huizen van Jagger en Richards zaten al gedenkbordjes, alsmede op spoorperron 2 waar ze elkaar in 1961 voor het eerst hadden ontmoet. Een jaar later zouden ze zich aansluiten bij The Rolling Stones, de band die Brian Jones had opgericht. Anno 2023 staan de twee nog steeds op het podium en in de studio. De bronzen beelden zijn geënt op hoe de twee Stones er in de jaren tachtig uitzagen. Richards houdt zijn Fender Telecaster vast, de 'Micawber'.
Bij de onthulling waren ze er niet, maar wel aanwezig waren Richards' dochter Angela en kleindochter Eva. 'Ik weet zeker dat wanneer ze weer in Londen zijn', vertelde Angela, 'dat ze stiekem even langskomen. Dartford heeft een speciale plek in zijn hart.' Beeldhouwer Amy Goodman noemde haar kunstwerkThe Glimmer Twins,het pseudoniem van de twee. De Britse hartstichting bij het plein heeft in haar etalage foto's van Jagger gezet, vergezeld door katten.
Sir Mick was niet de enige katten-liefhebbende rocklegende die recentelijk aandacht kreeg in Londen. Bij veilinghuis Sotheby's vormden zich rijen om de huisraad te zien van Freddie Mercury. Na zijn dood in 1991 had zijn boezemvriendin Mary Austin zich ontfermd over zijn kostuums, schilderijen, gouden platen, piano's, Japanse tekeningen, asbakken, manuscripten van Queen-hits, klokken, antieke kasten, tafels, bordspellen en miniatuurkatten. Zelfs de kam voor zijn iconische snor gaat onder de hamer.
Ze heeft besloten om de excentrieke collectie ten bate van liefdadigheid te laten veilen. Het is conform de wil van de legendarische zanger, maar wie de kijkdagen bezoekt wordt overvallen door treurnis over het feit dat dit stuk muziekgeschiedenis uit elkaar gaat vallen. Er zijn in Londen diverse musea in huizen van schrijvers, dichters en filosofen. Een Mercury Museum zou, net als The Glimmer Twins, een aanwinst zijn geweest voor het cultuurlandschap van de Britse hoofdstad.