De Franse tijger Buitenland

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
19 september 2024
Tout ça pour ça?Het is wat veel Franse kiezers zich zullen afvragen sinds Emmanuel Macron eerder deze maand Michel Barnier tot premier benoemde. De conservatieve Barnier, die eerder namens de Europese Unie de onderhandelingen over de Brexit leidde, stemde ooit tegen de afschaffing van de strafbaarheid op homoseksualiteit en pleitte als presidentskandidaat in 2022 nog voor een moratorium op immigratie.
Barniers partij, Les Républicains, is een schim van de beweging die decennialang het Franse politieke landschap domineerde. In de praktijk zal hij het dan ook niet zonder de steun van het radicaal-rechtse Rassemblement National kunnen stellen - steun die inmiddels is toegezegd door RN-voorvrouw Marine Le Pen.
En dat terwijl de Franse politiek - van uiterst links tot centrumrechts - in juni nog eensgezind de rijen sloot om het RN buiten de poort van de macht te houden. Frankrijk koos toen een nieuw parlement nadat president Macron, na eerder zwaar verloren Europese Verkiezingen, onverwacht besloot de Assemblée nationale te ontbinden en nieuwe verkiezingen uit te schrijven. Tegen Macrons eigen verwachting in wist radicaal-rechts vrijwel overal kandidaten in stelling te brengen en wist links zich te verenigen in een Links front.
Toen zich het schrikbeeld van een radicaalrechtse regering aftekende committeerde zowel links als rechts zich aan eenFront Républicain,een cordon sanitaire, met als doel het RN van de macht te houden. Dat lukte, al was het niet duidelijk wat er dan wél moest gebeuren.
In het nieuwgekozen parlement tekenden zich drie blokken af (links, centrumrechts en radicaal-rechts) die geen van alle op de absolute meerderheid aanspraak konden maken - een niet eerder in de moderne Franse politieke geschiedenis vertoonde situatie. De notie van eenmajorité rélativemaakte opgeld, een loze term die in feite gewoon 'de grootste partij' betekende. Het linkse blok kon aanspraak maken op deze titel en het was dus niet helemaal vreemd dat dit het recht claimde om de nieuwe premier te leveren. Alleen is het in het politieke bestel van de Franse Vijfde Republiek de president die de premier aanwijst. Vastomlijnde regels zijn hier niet voor.
Daarop schoof het Linkse blok een premierskandidaat naar voren: Lucie Castets - een tot dusver onbekende ambtenaar, en in die hoedanigheid verantwoordelijk voor de financiën van de gemeente Parijs. Dit leek alle angsten in het rechterkamp over een linkse regering te bevestigen, aangezien er geen Franse stad is die zo diep in de schulden zit als de hoofdstad. Macron op zijn beurt ging van de Olympische Spelen genieten en vervolgens eindeloos op vakantie, erop speculerend dat de linkse coalitie in de tussentijd ten onder zou gaan aan intern gekift. Wonderlijk genoeg gebeurde dat niet, sterker, de drie meer gematigde componenten in de coalitie wisten de meer radicale, La France Insoumise, tot de concessie te bewegen dat het geen ministers aan een eventuele linkse regering zou leveren.
Ondertussen werd Castets op het schild gehesen, langs fabrieken gevoerd en aan het hoofd van demonstraties geplaatst in de hoop zo een nieuwe politieke werkelijkheid te creëren. Het werkte niet. Na de nodige hocuspocus rolde Barnier uiteindelijk uit Macrons hoge hoed. In veel commentaren werd erop gewezen dat het linkse blok het aan zichzelf te danken had dat het uiteindelijk voor het premierschap werd gepasseerd. Gewezen wordt dan op La France Insoumise, het antisemitisme dat de partij in de greep zou hebben, zijn economische radicaliteit of het heftige karakter van voorman Jean-Luc Mélenchon. Of dat Castets als premier de bijl zou zetten aan de eerder door Macron felbevochten pensioenhervorming.
Maar de werkelijkheid is dat bij Macron en zijn partij vanaf het begin de politieke wil ontbrak om het samen met links te proberen. Indien die er was geweest had Macron nooit de hele zomer achterover gehangen, maar veel actiever geprobeerd tot een vergelijk te komen, een werkbaar alternatief. Dit was heel goed denkbaar geweest, en daarmee lijkt de Franse situatie verdacht veel op de Nederlandse.
Ook bij VVD en NSC ontbrak vanaf het begin de wil om met de linkse coalitiepartij GroenLinks-PvdA tot een vergelijk te komen. Politiek is er over rechts gewoon meer te halen, is de redenering dan - op voorwaarde dat je radicaal-rechts weet te beteugelen.Riding the tigerheet dat in jargon. Het droevige lot van de Republikeinse partij in de Verenigde Staten toont wat de risico's zijn van deze tactiek.
Bij ons zou het die kant op kunnen gaan. In Frankrijk is het zo ver nog niet. Wel is het zo dat waar men zich twee maanden geleden nog op de borst sloeg omdat het RN buiten de macht was gehouden het eerste gedoogkabinet met radicaalrechts een feit is.
De werkelijkheid is: Macron wilde het vanaf het begin niet met links proberen