Rebekka de Wit Beslagen

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
27 februari 2025
Ze had tijdens de begrafenis niks gezegd, maar ze had mijn tante, die wel een praatje had gegeven, naderhand gezegd dat ze het jammer vond dat ze in haar speech niks had laten vallen over het feit dat hij ook een moeilijke man kon zijn, waarmee ze volgens mij bedoelde dat hij een ontzettende lul kon zijn.
De podcasts van Esther Perel had ze nooit geluisterd, maar toch deed ze heel haar leven niks anders dan wat Esther Perel adviseert: compartimentaliseren. Wat je niet bij elkaar vindt ergens ander zoeken. Dus hij ging een zeilboot op, zij de moestuin in. Het compartimentaliseren had dermate grote vormen aangenomen dat het leek of ze eerder in hetzelfde flatgebouw een appartement hadden dan dat ze samenleefden.
Ze is nog van de generatie dat ze toestemming van haar man moest krijgen voor het openen van een bankrekening, en hoewel ze waarschijnlijk ook juichte op de dag dat dat niet meer hoefde, waren de verhoudingen al beklonken. Anders gezegd: ik weet niet of ze ooit gestopt is met het vragen om toestemming en ik geloof dat hij dat best vond.
Tijdens het maken van een voorstelling stelden we - de makers, gaande van veertig tot zestig - ons de vraag of we onze studenten, gaande van zeventien tot vijfentwintig - eigenlijk iets zinnigs te zeggen hadden over wat ze te wachten stond.
Een van hen zei dat compartimentaliseren het slechtste advies was dat hij ooit had gekregen. Later zei ik tegen hem: ik doe dat geloof ik, de hele tijd.
Later suggereerde hij dat ik misschien advies moest geven over gemis, dat miste nog in het scala aan adviezen. Of er een drempel is die maakt dat je concludeert dat je te veel mist of dat je, met ouder worden, beslist dat dit erbij hoort. Iets missen. Te veel missen.
(Een tijdje woonde ik in een woonwagen die langzaam uit elkaar aan het vallen was, twee delen waren aan het loslaten waardoor er een gat in het plafond kwam. Het gat ontstond zo langzaam dat ik dacht dat het erbij hoorde, het misschien zelfs niet eens opmerkte, tot iemand die langskwam zei: ik denk dat je huis in tweeën aan het breken is.)
Voor wat het waard is: hij kon een ontzettende lul zijn, de theorie was dat het allemaal te maken had met het feit dat hij nooit naar het gymnasium was gegaan. Later in zijn leven werd hij eerder een lulletje, iemand die ooit een lul was maar dermate gekrompen in de tijd, in zijn lichaam, dat hij iets lachwekkends kreeg. Zij was groter geworden juist, franker, losbandiger. We kwamen elkaar op de familiereünie tegen, haar brilglazen waren beslagen. Van het huilen, vroeg ik nog, waarop ze lachend ja zei.