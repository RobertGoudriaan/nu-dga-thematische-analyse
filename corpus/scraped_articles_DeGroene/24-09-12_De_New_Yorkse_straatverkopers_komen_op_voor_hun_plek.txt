De New Yorkse straatverkopers komen op voor hun plek

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
12 september 2024
New York -Je kunt er in New York vaak letterlijk niet omheen: straatverkopers. Met name vrouwelijke migranten verkopen vanuit kleine karretjes op straathoeken hotdogs, maiskolven, flesjes water, vers gesneden fruit, koffie en snoep aan hongerige New Yorkers en toeristen.
Maar meestal mogen ze dat niet. De afgelopen jaren controleert politie steeds strenger op vergunningen en er worden regelmatig boetes en dagvaardingen uitgedeeld, soms met strafblad tot gevolg.
Deze zomer ging het mis, toen agenten een 32-jarige vrouw uit Latijns-Amerika en haar veertienjarige dochter in de boeien probeerden te slaan vanwege het verkopen van fruit zonder vergunning. 'Waar ben je in hemelsnaam mee bezig?' riepen omstanders terwijl ze het huilende meisje uit de armen van de agent lostrokken. Een video van de confrontatie ging viral op sociale media en de verontwaardiging over de hardhandige aanpak was groot.
Twee maanden later, op een bloedhete dag in augustus, lopen zo'n zeshonderd straatverkopers in een protestmars van Union Square naar het stadhuis om aandacht te vragen voor vier raadsvoorstellen die momenteel op stapel liggen, gesponsord door raadslid Pierina Sanchez uit de Bronx. Als dochter en kleindochter van straatverkopers gaat de zaak haar aan het hart, maar ze wil vooral meer duidelijkheid:
'Pas wanneer we vergunningen toegankelijker maken en mensen goed informeren, kunnen we zorgen dat onze straten ordelijk blijven.'
Het aanvragen van vergunningen is voor straatverkopers al decennialang een probleem. Een wet uit 1979 legde een limiet van 853 vergunningen vast, die nog altijd geldt. Wie het lukt om door het bureaucratische oerwoud van een aanvraag te komen, komt op een wachtlijst die inmiddels al twaalfduizend wachtenden telt en recent werd gesloten. 'We zijn geen criminelen', zegt straatverkoper Guadeloupe Sosa erover. 'Maar we krijgen steeds te horen dat we op een wachtlijst kunnen. En als je daar eindelijk op staat, wordt die weer stilgelegd.'
Raadslid Sanchez pleit ervoor om meer vergunningen beschikbaar te stellen en de limiet na vijf jaar volledig af te schaffen. Boetes blijven een optie, strafbladen niet. Ook hoopt ze op een speciale afdeling binnen het Departement van Kleine Ondernemingen die verkopers helpt bij hun aanvraag.
Sanchez' tegenstanders klagen dat New York al te veel straatverkopers kent, maar Sanchez ziet het anders. 'We hebben hier tienduizenden mensen die een legale, eerlijke manier willen om in New York te werken', zegt ze. Volgens haar verdienen zij die mogelijkheid.