Vader is jarig

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
30 november 2023
InEn dan is er koffiedeed Hannemieke Stamperius wat ze wel vaker deed: opschrijven wat er omging in de vrouwen van haar tijd, de jaren zeventig. Ze werd erom verguisd.
Er gingen meer dan honderdduizendexemplaren over de toonbank vanEn dan is er koffie(1976) en daarmee betekende de roman de doorbraak van Hannemieke Stamperius. Op de cover van het boek was niet haar eigen naam maar het pseudoniem Hannes Meinkema te vinden, hopende dat haar onder een mannennaam seksistische kritiek gespaard zou blijven. Het mocht niet zo wezen, Stamperius werd de schietschijf van felle reacties op wat beschreven werd als triviaal proza. Ondanks de grote oplage waarmee het boek vriend en vijand bereikte was het tot voor kort niet meer beschikbaar in de boekhandel.
Nu dan, een jaar na haar overlijden, wordt het boek opnieuw uitgegeven, in deze druk met het opschrift: 'oerroman van het feminisme'.
Stamperius schreef, onder drie pseudoniemen en haar eigen naam, romans, poëzie, thrillers en kinderboeken. Ze promoveerde op de verzen van Marsman en ze stelde bundels samen, vaak met feministisch motief. In de jaren zeventig werd ze in één adem genoemd met Anja Meulenbelt, die die andere feministische klassiekerDe schaamte voorbijschreef. Ook na het hoogtepunt van de tweede golf bleef Stamperius een feminist in hart en nieren. In 1990 stelde ze bijvoorbeeld de bundelEen om mee te pratensamen, met verhalen van vrouwen over leuke mannen (de uitzonderingen). De bundel bevatte bijdragen van Alice Walker en Jeanette Winterson.
En dan is er koffieis haar tweede roman,een familieverhaal waarin de week voor het verjaardagsfeest van de patriarch beschreven wordt vanuit de perspectieven van de verschillende gezinsleden. Hippiedochter Rosa werkt als docent maar houdt zich liever bezig met jenever drinken en naar bed gaan met haar vriendje Douwe. Zoon Jaap is een ballerige student die zijn vriendinnetje Josien aan het lijntje houdt. De jongste is Arja, schuchter en misschien stiekem een beetje lesbisch.
Al vanaf de titel is de roman een aanklacht tegen burgerlijkheid, een slogan ontleend aan een Douwe Egberts-reclame waarin het gezin zich aan het einde van een bewogen dag herenigt aan tafel met een kopjeechtekoffie, het bindingsmiddel van het gelukkige gezin. Uiteraard is het gezin inEn dan is er koffie,net als de meeste gezinnen, niet zo gelukkig als in de Douwe Egberts-reclame. Vanaf de eerste pagina is het duidelijk dat er toegewerkt wordt naar een ontknoping waarin onthuld wordt waarom dit gezin ongelukkig is. De focus op het gezin leverde het boek een vergelijking metDe avondenvan Gerard Reve op.
Met die inhoudelijke overeenkomst houdt de gelijkenis ook wel op. Stamperius vertelt niet alleen een particulier verhaal over een gezin, ze vertelt het ook op een particuliere manier: met spreektaal, zonder hoofdpersonage en met de nadruk op het lichaam. Het proza ligt letterlijk dicht op de huid: 'Er wordt eindeloos gekotst, iedereen is misselijk en bang voor zwangerschappen', schreef Ben Maandag in een negatieve recensie inHet vrije volk. Het was volgens hem ongeloofwaardig, de roman omspant immers maar een week, hoeveel vrouwen kunnen in zo'n korte tijd bang zijn voor een zwangerschap?
Ongeloofwaardig of niet, de nadruk op zwangerschappen, menstruatie en abortus kan ook staan voor iets wat niet zo particulier is, namelijk het zelfbeschikkingsrecht van vrouwen. In hetzelfde jaar datEn dan is er koffieuitkwam deed minister Dries van Agt een poging om de abortuskliniek Bloemenhove te sluiten. De feministische beweging stak er een stokje voor door de kliniek twee weken te bezetten. Die beweging is geen wezenlijk onderdeel van het verhaal en toch spreekt de nadruk op zwangerschappen voor deze tijd. Een gruwelijke abortusscène wordt beschreven in klare taal, een combinatie die zorgt voor een humoristisch effect. Dat is hoe de abortus van Josien, het vriendinnetje van broer Jaap, beschreven is: 'Sta daar niet te gillen op de gang, moeder. Ik zal heus straks alles opruimen. Ondertussen schijn ik hier een abortus te hebben op de wc. Er is hier tenminste iets groots, dat ik eruit moet trekken. Ik moet het breken, anders krijg ik het er niet uit. Het is zo groot als mijn onderarm. Het heeft al beentjes. Als het maar doorspoelt.' Nog op dezelfde pagina, een witregel later, gaat het alweer over een halfslachtige versierpoging van zusje Arja.
De combinatie van de spreektaal en het wisselende perspectief wordt extra benadrukt doordat het nooit helemaal helder is waarom het ene perspectief eindigt en het volgende begint. Personages beginnen even abrupt te spreken als dat ze eindigen. De verwarring die gecreëerd wordt met die overgangen legt het alledaagse taalgebruik nog meer op de voorgrond. Er zijn twee vormen waarin die taal wordt gebruikt: vlotte, directe dialogen en plotse, soms incoherente gedachten. Zo haalt Josien bijvoorbeeld beslist niet ieder moment herinneringen op die zo expliciet zijn als de zojuist beschreven scène. Het overgrote deel van haar spreektijd is zij ontzettend bang dat Jaap zal ontdekken dat zij niet onbevlekt is. Zulke angsten zijn triviaal opgetekend omdat ze ook triviaal zijn, zonder daarbij bij de lezer de indruk te wekken dat Josien onbelangrijk is of een zeur. De angstige positie van Josien, midden in de tweede golf van het feminisme, is niet onbeduidend maar wel alledaags. Daar zit een belangrijk onderscheid in.
Maarten 't Hart, die in 1980 een uitgebreide aanklacht schreef in reactie op Stamperius' 'bekering' tot het feminisme inTirade,vond dat haar taalgebruik de verschrikkelijke particuliere wereld te erg benadrukte: 'Steeds deponeert zij kleurloze staccato-zinnetjes in de tegenwoordige tijd op papier, waardoor er maar geen beweging in haar proza wil komen.' Hij was niet de enige die fel op haar werk reageerde. Haar naam werd bijna wekelijks wel ergens in de media genoemd en voor de haters zonder publicatiemogelijkheden was er altijd nog de post. Stamperius ontving honderden brieven, waarin ze onder andere 'vieze mannenhaatster' werd genoemd.
In 1987 ging ze zelf in op al deze kritieken in een stuk in haar eigen bladChrysallis,getiteldVuilnisbak: Over seksistische 'literatuurkritiek'.Maar niet alleen Stamperius zelf zag dat er iets niet in de haak was. In 1977 probeerde Doeschka Meijsing al een fascinerende studie te maken van de reacties op Stamperius' werk, door de receptie van een van haar romans te vergelijken met die van een roman van Jan Donkers. Alsof het ging om een wiskundige formule, zo vergeleek Meijsing de inhoud en stijl van de twee romans. Meijsing concludeerde dat Donkers positieve kritieken ontving over aspecten die ook in Stamperius' werk te vinden waren, maar waarvoor zij werd afgekeurd.
Zo hadden beide werken een eigentijds karakter, maar alleenEn dan is er koffiewerd afgekeurd als modefenomeen. Het zou niet meer relevant zijn na de tijd waarin het geschreven was. Het hippieachtige, de drugs, en jawel, het feminisme, zouden volgens critici snel uit de mode raken. Ironisch genoeg is het feminisme bepalend gebleken voor die tijd en is het opnieuw bepalend voor de huidige tijd, ondanks of misschien wel vanwege de felle kritiek.
Een halve eeuw later heeft het typische jarenzeventigverhaal van Hannemieke Stamperius de test van de tijd doorstaan. Opnieuw of nog steeds zijn we benieuwd naar wat er omgaat in de hoofden van deze vrouwen. De meeste vrouwen inEn dan is er koffiezijn slechts tot op zekere hoogte feministische figuren. Ze kunnen of durven zich namelijk niet over te geven aan een nieuwe orde waarin ze niet ondergeschikt zijn aan een man. Weerstand tegen die veranderingen komt in het verhaal niet alleen van vader of broer, maar van het hele gezin. Dat zit in details, zoals de vader die geïntroduceerd wordt met zijn ochtenderectie, grof en grappig zijn 'ochtendpaal' genoemd. Het zit in de moeder die pagina's lang betuttelend, tussen de aankoop van een nieuwe jurk voor haar dochter Rosa door, al haar bezwaren over een modern warenhuis opspuwt. Van de homoseksuele verkoper tot de sterke, nieuwerwetse koffie. Haar klachten zitten de voortgang van de plot wezenlijk in de weg en precies daarmee wordt de positie van de moeder bekrachtigd. De aantrekkingskracht van het proza zit juist in dat naar binnen gekeerde, of hoe Meijsing het beschreef: 'De vrouwen in haar verhalen bespieden zichzelf, ze bespieden de anderen en evalueren hun eigen en andermans gedrag aan de lopende band.' Iedereen is onbeschaamd en continu bezig met zichzelf.
En dan is er koffieeindigt in de typisch Hollandse kringverjaardag, maar misschien begint het daar ook al wel, misschien is elke dag in het leven van deze mensen een kringverjaardag waarin er ongegeneerd wordt geoordeeld en iedereen voor het eten weer geacht wordt naar huis te gaan. Dat particuliere leven, achter de voordeur van een rijtjeshuis, zorgt voor een bedrukkende sfeer die een meer universeel commentaar op het gezinsleven behelst. Iedereen tuigt zich op voor de verjaardag van vader en niemand heeft een leuke tijd.
Emma van Meyeren is redacteur bij Read My World en promoveert op het proza van Astrid Roemer
HANNES MEINKEMA En dan is er koffie Prometheus, 168 blz.