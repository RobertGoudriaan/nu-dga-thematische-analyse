Remkes vergeet het antwoord op de belangrijkste vraag In het nieuws

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
13 oktober 2022
Voordat Johan Remkes bij de concrete aanbevelingen komt, wil hij eerst nog eens zijn taakomschrijving ophelderen. Hij was géén bemiddelaar, maar een 'onafhankelijke gespreksleider'. Verwacht van hem ook géén uitgewerkt plan, maar een 'denklijn'. In de eerste plaats was zijn missie om 'de dialoog' weer op gang te brengen, om de strijdende partijen uit de loopgraven te lokken en te zorgen dat Nederland weer van het slot kan.
Ruim twee jaar geleden presenteerde dezelfde Remkes een stikstofadvies met de titelNiet alles kan overal. Wat in ieder geval niet meer kon: het houden van vier miljoen koeien, elf miljoen varkens en honderd miljoen kippen op dat hele kleine stukje aarde. Voor zijn recentste rapport koos de VVD-mastodont voor de glas-half-volformulering:Wat wel kan. Behalve de lastige keuzes benoemen, wil hij ook perspectief bieden.
Remkes verdient complimenten voor zijn communicatieve vaardigheden. De eerste hoofdstukken van het rapport bieden een glashelder overzicht van wat er allemaal mis is gegaan. De conclusie is weliswaar niet verrassend, maar toch goed om nog eens te herhalen: het is aan de wispelturige overheid te wijten dat de natuur verslechterde, boeren in de knel zijn gekomen en de gemoederen nu zo hoog oplopen.
Journalist Frank Mulder had geen aanmoediging van Remkes nodig om in gesprek te gaan met radicale boeren. InDe Groenevan deze week staat een profiel van kaasboer Floor de Jong. Hij was sgp-raadslid en is actief bij Farmers Defence Force, de agrarische actiegroep die de randen van het betamelijke bewust overschrijdt. Afgelopen zomer vergaarde De Jong nationale beruchtheid door uit protest tegen de stikstofmaatregelen de knotwilgen rond zijn boerderij te kappen. 'Een symbool voor de kaalslag van het platteland', noemt hij het zelf. Al denkt hij achteraf dat hij het, zeker gezien de woedende reacties, beter niet had kunnen doen.
Op het platteland leeft 'een gevoel dat moeilijk op papier is te krijgen', schrijft Remkes. Een gevoel dat stedelingen er compleet andere culturele waarden op nahouden en de boer enkel zien als boeman. Of in de woorden van kaasboer De Jong: 'Elitair links wil ons gewoon weg hebben. En ondertussen gaan ze lekker op vakantie met het vliegtuig.'
Afgaande op de eerste reacties lijkt Remkes in zijn missie geslaagd. Dit rapport, dat zowel door Caroline van der Plas als Jesse Klaver welwillend werd ontvangen, kan helpen om de kloof tussen de kampen te verkleinen. Ook kaasboer De Jong heeft met instemming naar de persconferentie van Remkes gekeken: 'Naar mijn idee werden boeren best aardig geprezen en het kabinet kreeg de nodige vegen uit de pan. Dat vind ik prettig om te horen.'
Maar daarmee is het probleem nog niet opgelost. Praten en luisteren is niet genoeg, uiteindelijk zal er ingegrepen moeten worden en dat zal pijn doen. Remkes wil de pijn minimaliseren door binnen een jaar vijfhonderd tot zeshonderd piekbelasters uit te kopen. Dat moet op basis van vrijwilligheid, met 'ruimhartige' compensatie voor de boeren. Maar wat als de boeren simpelweg weigeren te stoppen? Remkes geeft geen antwoord op die vraag, maar in een reactie legt Floor de Jong de vinger op de zere plek. 'Dat kan alleen als je rücksichtslos vergunningen gaat intrekken.' Daar zit Farmers Defence Force natuurlijk niet op te wachten, dus laten we vooral niet denken dat de stikstofcrisis met dit rapport verholpen is. Om de 'denklijn' van Remkes tot uitvoering te brengen is standvastig beleid nodig.
Uiteindelijk moet er ingegrepen worden. Wat als de boeren weigeren te stoppen?