Neusmist Eetwezen Hiske Versprille

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
20 maart 2025
De tong is een simpele spierbundel - proeven gaat met onze neus. Maar we hebben nauwelijks taal om die duizelingwekkende geurwereld te omschrijven, of hoe het is om 'm te verliezen.
'Híer zit het gat', zeg ik paniekerig tegen mijn verloofde. Ik hang boven de keukenmachine en wapper met mijn hand rechts achter mijn oor. 'In het noordoosten. Op twee uur. Schuin boven mijn... hoofd. Neus.'
Ik realiseer me hoe raar het klinkt. Er zit geen gat in mijn hoofd of neus, maar in wat ik ruik. De hardnekkige griep was eindelijk geweken en ik had in de lentezon de eerste daslook geplukt: malse konijnenoren. Ze hebben de allerfijnste vroege-lentegeur; nog een paar warme dagen en alle parken ruiken ernaar. Heldergroen en kruidig en heel fris uiig, als er tenminste geen hond overheen heeft gepiest. Ik leunde over een bosje en snoof: niks piesigs, maar ook niks uiigs. Ik sneed een handje blaadjes: niks. Thuis draaide ik de boel met olie en zout tot puree, maar nog altijd rook ik niet wat voor me lag.
'Niks!' jammer ik, terwijl ik mijn gezicht diep in de Magimix duw. 'Of nou ja, ik ruik wel íets van ui en olie, maar het diepste stukje ontbreekt, rechts bovenin. Stel je voor: een gebouw in de mist. De contouren zijn duidelijk, de voordeur zie je nog net, maar de diepte en de kleur zijn...'
'Corona', onderbreekt mijn verloofde me. Dat heb ik zelf natuurlijk ook allang bedacht. Tijdens de eerste golf, vijf jaar geleden, kreeg meer dan de helft van de patiënten last van reukverlies, vaak gecombineerd met vervormde en fantoomgeuren. Het waren in mijn omgeving de mensen die dagelijks bewust met geur bezig waren, koks en sommeliers, die het het eerste opmerkten. Beroepsneuzen die en masse hun neus verloren: alsof de situatie nog niet dystopisch genoeg was. Ik ken een verhaal over 35 gediplomeerd vinologen die op een wijnreis naar Zuid-Afrika bijna allemaal besmet raakten - velen roken nadien niks meer, de voorzitter zat meer dan een jaar thuis.
Ruiken is proeven en andersom. Klassen vol basisschoolkinderen heb ik de winegumtest laten doen: met je neus dicht kun je met geen mogelijkheid zeggen of je een gele of een rooie eet. Maar laat je neus los en je mond stroomt als bij toverslag vol citroenof aardbeiensmaak. Met een knijper merkt de juf het verschil tussen een appel en een aardappel niet op: pret gegarandeerd.
'Je tong is een uitsmijter', zeg ik tegen zo'n klas. 'Die simpele spierbundel kan vijf eenvoudige smaken onderscheiden. Daarmee bepaalt hij of een hap naar binnen mag of moet worden uitgespuugd. Nuttig, maar voor een boeiend gesprek of een spannend avontuur moet je bij hem niet wezen. Je neus is de ontdekkingsreiziger, die wil alles weten van de wereld om je heen. Onze ogen zien lichtweerkaatsingen, onze oren vangen geluidsgolven op. Maar als we iets ruiken komen erdaadwerkelijke stukjesvan dat ding ons lichaam binnengevlogen - hoe cool is dat? Je neus kan duizenden verschillende aroma's op grote afstand onderscheiden, in miljoenen combinaties.'
Nuance, verleiding, verfijning, balans zijn reukzaken. Het kinderlijke, directe genot van iets heel lekkers eten én de aangeleerde, volwassen complexiteit - ze gaan via de neus. Het mysterie van écht hysterisch lekkere dingen is hoe ze me soms duizelig maken, het gevoel kunnen geven een woordloze, peilloze diepte in te kijken - terwijl ik feitelijk bijvoorbeeld alleen maar boven een kom dashi hang.
De reuk is lang weggezet als onze primitiefste vaardigheid; een puur esthetisch bonuszintuig. Waar zicht en gehoor verbonden waren met nadenken, praten, lezen en schrijven, hoorde reuk tot het redeloze, dierlijke, erotische domein. In zekere zin klopt dat ook wel. De geurreceptoren (die overigens pas in 1991 werden ontdekt) sturen informatie naar het geurcentrum in onze hersenen. Dat ligt onder in het zoogdierenbrein, ver van de neocortex die geassocieerd wordt met taal en rede. Geuren kunnen onmiddellijk intense, gedetailleerde herinneringen en emoties oproepen - denk maar aan Proust en zijn madeleine, of aan de geur van het huis van je grootouders.
Er wordt vaak gezegd dat mensen zo'n slecht ontwikkeld reukorgaan hebben in vergelijking met andere dieren. Dat klopt niet - we hebben er alleen weinig woorden voor. Dat een zintuiglijke ervaring moeilijk te communiceren is, maakt hem niet minder belangrijk - of het verlies ervan minder ingrijpend.
Als we al praten over wat we ervaren, gaat dat meestal óf met verwijzingen (zoals ik hierboven daslook omschreef als kruidig en uiig) óf door middel van synesthetische metaforen: woorden die eigenlijk voor andere zintuigen bedoeld zijn (groen is een kleur, diepte gaat over afstand, fris voel je op je huid). Bij proeven en ruiken hoort als vanzelf een omcirkelende taal die meer poëzie dan wetenschap is.
Je neus is de ontdekkingsreiziger, die wil alles weten van de wereld om je heen