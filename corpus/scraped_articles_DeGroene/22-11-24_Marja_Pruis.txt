Marja Pruis

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
24 november 2022
We liepen met z'n vieren naar de tramhalte, we zouden uit eten gaan bij een Italiaan aan de Bloemenmarkt die er al lang niet meer is. Alles vergeten wat we bespraken, wat we aten, maar die paar stappen naar de halte op de hoek van de Bilderdijkstraat zitten ruim dertig jaar later nog in m'n hoofd gestanst. Schaamte is hardnekkig. Ik hoopte maar dat mijn níet-aanstaande, mijn níet-verloofde, die voor me uit liep naast mijn broer, niet zou horen dat ik was opgehouden in te gaan tegen mijn schoonzus. Zij begreep niet waarom we niet gingen trouwen.
Er was heel veel níet in mijn leven, maar dat had ook met de tijdgeest te maken. Jullie rechtsstaat is de onze niet, dat werk. Het gekke van een tijdgeest is echter dat die kennelijk niet iedereen in dezelfde mate treft. Later kwam ik mensen uit dezelfde tijd tegen die gehockeyd hadden, bij het koor zaten, de disco hadden gefrequenteerd, carrière maakten met iets suspects, nooit hadden neergekeken op ABBA, en dus ook zomaar getrouwd bleken te kunnen zijn.
Ik heb het me wel eens afgevraagd: was ik nét achter iemand anders gaan zitten in de klas, had ik me níet opgegeven voor iets duisters dat de leraar Nederlands organiseerde in de kelder dat 'creatieve expressie' werd genoemd, waarbij je leerde met dichte ogen tegen elkaar op te botsen, had ik dan nu in Haarlem gewoond? Had ik dan algeheler ja gezegd tegen het leven? Was er minder balsturigheid op mijn pad geweest?
Ik denk soms aan dat niet-geleefde leven, maar niet zo vaak. Daarvoor ben ik te zeer aan het lot gehecht dat me hier en nu bracht, balsturigheid XL sedert decennia naast me uitgestrekt in bed.
Maar ik hoor nog steeds die schoonzus naast me en mijn eigen zwijgen. Wat het toch kon zijn dat ik niet wilde trouwen, ze bleef er maar over doorgaan. Ik had vast dat extra nog niet gevoeld of gevonden. Die magie, die ene vonk, waardoor je zeker weet: dit is hem. Dat je niet anders dan ja kunt zeggen, volmondig ja. Ik begrijp het hoor, zei ze tevreden, blij dat die toverstaf haar wél had weten te vinden.
Ik liet het erbij, murw als ik snel was. Ik had nog met Simone de Beauvoir aan kunnen komen, mijn leidsvrouwe in deze, maar dat had het er niet makkelijker op gemaakt. Ook omdat ik zelf niet zo goed kon recapituleren wat die ook weer tegen trouwen had. Het was meer dan alleen maar burgerlijk. Het was kiezen voor slavernij, vooral voor de vrouw. Iets in die geest.
Als ik nu hoor dat iemand gaat trouwen, en dat lijkt voortdurend wel weer aan de hand, ben ik zo geïrriteerd dat het me wantrouwend stemt. Jegens mezelf bedoel ik. Het was toch iets betekenisloos? Een burgerding? Ik moet het huwelijk wel heel serieus nemen, zo onthutst als ik in feite ben.
Mijn vader vroeg: maar hebben jullie dan wel een datum?
Bij m'n ouders thuis was er als je hun woonkamer in kwam meteen links om de hoek een erewand met foto's van de bruidsparen die ons gezin had voortgebracht. Zo gauw iemand gaat aankondigen iets niet gemeen te bedoelen moet je opletten, maar ik bedoel het dus écht niet gemeen als ik zeg dat zo'n beetje al die huwelijken gesneuveld zijn.
Natuurlijk hadden we een datum, maar we hadden er wel drie, en dat is om iets jaar in, jaar uit te herdenken misschien net te veel. Dan telt het niet.
Er was destijds een oudere medestudente die me uitnodigde op haar woonboot voor een huiskamerconcert. Ze stelde me voor aan haar vriend, ze woonde met hem samen zei ze. Al dertien jaar!
Mijn moeder vond een vrouw die korte rokken droeg als ze de veertig gepasseerd was vies. Ik proefde iets geks in mijn mond toen ik hoorde dat je zo lang kon samenwonen. Die vriend begeleidde haar op de piano toen zeMensch, durf te levenvoordroeg, ik vond het vreselijk en aandoenlijk, maar vooral toch vreselijk. Alsof ze toch eens zou moeten durven trouwen.
'Had u uit zichzelf het huwelijk uitgevonden?'
Max Frisch,Dagboek 1966-1971