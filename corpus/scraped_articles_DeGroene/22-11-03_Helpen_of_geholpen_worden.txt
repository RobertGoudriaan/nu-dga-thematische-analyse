Helpen of geholpen worden

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
3 november 2022
Een beschadigd menswantrouwt goede bedoelingen. Een mens die oorlog heeft meegemaakt, familieleden heeft verloren en thuisland heeft moeten verlaten, zal niet dankbaar zijn, zoals de mensen met de goede bedoelingen misschien willen, zal zich niet enthousiast buigen over een nieuwe taal, en zal zeker niet 'levenslange getuigenis afleggen dat het hier beter [is] dan daar'.
In haar nieuwe romanHet gouden uurlegt Wytske Versteeg de miscommunicatie bloot die ontstaat tussen vluchteling en hulpverlener. Ahmad is een naamloos land ontvlucht, waar een ingewikkelde oorlog woedt tussen een wrede dictator en gewelddadige rebellenfacties. Nu zit hij in het brave opvangcentrum op het volkstuinencomplex Paradijs, waar hij zich opnieuw gevangen voelt, in de verstikkende goedbedoelendheid, de 'beleefde omzichtigheid' en het 'dodelijke medelijden' van de Nederlanders die hem met zoveel zelffelicitatie een nieuwe kans in het leven hebben gegeven. Mari, zijn hulpverlener, ouder dan hij, is in de ban van Ahmad en komt misschien te dichtbij, trekt hem haar leven, haar huis, haar bed in. Tot hij plotseling verdwijnt, in de nacht dat Paradijs in vlammen opgaat. Ze reist naar zijn land, ogenschijnlijk op zoek naar oude grottekeningen, en ontmoet daar de zwijgzame oud-militair Tarik. Hij houdt de gruwelijkheden die hij op zijn geweten heeft voor haar verborgen.
Versteeg waagt zich aan een onderwerp dat al snel belerend of sentimenteel kan worden. Het is nagenoeg onmogelijk om deze roman te lezen zonder er een boodschap over de actualiteit uit te willen destilleren. En soms komt het ook over alsof Versteeg opzettelijk een roman met een functie heeft geschreven, het goedbedoelde naam-geven-aan-de-anonieme-vluchteling. Ze maakt het expliciet door de lezer er fijntjes op te wijzen dat de vluchteling meestal 'rent langs de randen van ons bewustzijn', een gedachte die we liever onderdrukken. Ze verwijt de lezer de onverschilligheid van het Westen, door haar roman te laten plaatsvinden in het zoveelste naamloze middenoostenland waarin de strijdende partijen niet van elkaar te onderscheiden zijn, waar 'de paar journalisten die nu nog geïnteresseerd zijn' zich elke avond bezatten 'in de bar op de zesde verdieping van het Intercontinental'.
Maar de roman is interessant omdat hulpverlener noch vluchteling noch oorlogsveteraan pure intenties hebben. Ahmad, Mari en Tarik wantrouwen elkaar, liegen elkaar voor, willen en kunnen elkaar niet echt begrijpen. Mari wil Ahmad natuurlijk helpen, maar heeft zijn traumatische verleden ook nodig voor eigen gewin, een verzetje in een kleurloos leven: 'Ik hongerde naar jouw ervaringen, die gruwelijk waren, maar veel echter dan de mijne.' Mari is een naïeve optimist over de mensen die ze helpt, ze noemt ze zwijmelend 'sterker dan ik ooit zou zijn', maar ze kan dat optimisme niet altijd opbrengen, ze ergert zich aan hun lusteloosheid en passiviteit. Ahmad heeft Mari nodig, zij heeft hem een slaapplaats gegeven, hij neemt cadeaus van haar aan, maar hij vindt haar ook belachelijk, verdenkt haar ervan dat ze hulpverlener is om zich goed te voelen over zichzelf: 'Je wilde graag helpen', bijt hij haar toe in een lange brief, 'maar liever nog wilde je degene zijn die hielp'. Tarik ontvangt Mari vriendelijk in zijn dorp, maar vertelt haar expres niet over de grottekeningen die hij weet te vinden, en hij verzwijgt zijn verleden omdat hij weet dat ze haar toeschietelijke façade zal laten vallen als ze weet dat hij geen held is geweest maar kampbeul.
Het gouden uuris ernstig, vrijwel geheel zonder humor en steunt op het beoogde emotionele effect van gewichtige aforismen. Maar er zitten schitterende stukken in: Mari die een glimp opvangt van een andere kamer waar mensen het veel leuker lijken te hebben, om te beseffen dat ze tegenover een spiegel staat. Een vrouw die haar man bezoekt in de gevangenis maar alleen maar gespannen kan zwijgen, want haar problemen kan hij niet oplossen, en iets leuks vertellen zou wreed zijn. Een tenenkrommend ongemakkelijk feestje, zonder muziek, met bleke kaasblokjes en gesprekken over werk. Gekooide reigers die toekijken hoe een vergiftigde politicus ineenstort op een paleistrap. Versteegs proza is helder en zelfverzekerd, ze heeft een overtuigende technische beheersing van dialogen en natuurbeschrijvingen. Het is puntgaaf geschreven, maar daardoor af en toe ook bloedeloos.
Dat Versteeg het egoïstisch handelen centraal stelt als universele eigenschap van de mens, hoe goed of slecht de omstandigheden ook zijn, maakt haar roman intelligent en interessant. Temeer omdat haar personages ogenschijnlijk uit zijn op toenadering en de overbrugging van verschillen. In werkelijkheid zoekt Mari in Ahmads thuisland een teken dat ze iets gemeen hebben, dat er een gedeeld verleden zit in die handafdrukken en herten, iets dat niet alleen de eeuwen overbrugt maar ook de kilometers. Al haar goede intenties ten spijt heeft ze immers van Ahmad niet kunnen krijgen wat ze wilde. Ze wil niet onder ogen zien dat er een fundamentele afstand bestaat tussen haar en de vluchteling.
Versteeg laat zien dat oorlog en vluchten niet te romantiseren vallen, dat alle menslievendheid en weldenkendheid van de wereld het verschil niet zullen maken, en dat niemand verplicht is om optimistisch te blijven over een uitzichtloze situatie. Ahmad vat het nog het beste samen: 'Ik ben geen weldenkend mens, niet meer, dat recht eis ik tenminste op, om niet meer wel te hoeven denken.'
Versteeg laat zien dat oorlog en vluchten niet te romantiseren vallen
Wytske Versteeg schreef een ernstig boek WYTSKE VERSTEEG Het gouden uur Querido, 232 blz.