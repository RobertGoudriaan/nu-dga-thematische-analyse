President Milei fabriceert zelfs een staatsgreep In de wereld

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
20 juni 2024
Buenos Aires- Het salaris van de Argentijnen steeg recent dubbel zo snel als de inflatie. Bovendien werd een heuse staatsgreep voorkomen. Een greep uit de berichten die de regering deze maand de wereld in slingerde - én complete onzin. 'Dit is de regering die zich het meest van nepnieuws bedient sinds de terugkeer van de democratie in 1983', zegt de voormalige parlementair verslaggever Juan José Domínguez.
President Milei komt weg met de desinformatie, want volgens peilingen steunt zo'n vijftig procent van de Argentijnen hem nog steeds. Volgens Domínguez komt dat deels door de gepolariseerde samenleving: 'Sommige mensen geloven het nepnieuws écht, anderen verspreiden het om politieke tegenstanders te vernederen.'
Persconferenties van de regering leveren bizarre situaties op, zelfs als journalisten naar feiten vragen. Bijvoorbeeld hoeveel honden Milei heeft. De president spreekt steevast over zijn vijf 'kinderen op vier voeten': Conan, Murray, Milton, Robert en Lucas. Conan overleed in 2017, maar volgens Milei speelt hij 'nog elke dag' met Conan.
Een president die met een dode hond speelt? Het werpt vragen op over hoe Milei de werkelijkheid ervaart. Dus is de vraag naar zijn honden relevant. Maar niet volgens de presidentiële perschef: 'Als de presidentzegtdat hij vijf honden heeft, danzijnhet vijf honden', snauwt de woordvoerder de journalist toe. Zijn aanhangers zien het als het 'temmen' van journalisten. Ze worden gevoed door Milei, die journalisten 'seriële leugenaars' noemt, behalve als ze hem ophemelen.
Die vijandige houding is niet nieuw: tijdens het presidentschap van de linkse peronist Cristina Kirchner (2007-2015) zond de staatsomroep een tv-programma uit dat dagelijks critici in diskrediet bracht. En onder de centrum-rechtse president Mauricio Macri (2015-2019) werden al internettrollen tegen de pers ingezet.
Toch lopen vooral gewone burgers gevaar door nepnieuws: vorige week debatteerde de senaat over Mileis 'Megawet', die de economie dereguleert en werknemersrechten inperkt. Duizenden mensen demonstreerden vreedzaam, maar nadat relletjes uitbraken, pakte de politie tientallen compleet willekeurige manifestanten op.
Op X prees de president de ordediensten die een 'staatsgreep' van 'terroristische groepen' hadden voorkomen. Het Openbaar Ministerie nam het bericht over als bewijs in de aanklacht tegen het dertigtal opgepakte manifestanten. Volgens mensenrechtenorganisaties gaat het vooral om onschuldige daklozen, straatverkopers en studenten, van wie de helft nog altijd vastzit.