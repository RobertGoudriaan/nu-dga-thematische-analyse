Hoe het leven dichtgaat

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
10 oktober 2024
Denk maar niet dat je haar al kent uit de interviews: Marieke Groen heeft metHet verhaal van mijn schaarsteeen hartbrekend boek geschreven, waar terecht veel aandacht voor is.
HalverwegeHet verhaal van mijn schaarstekon ik het niet laten op te zoeken met wie de schrijfster, Marieke Groen, destijds getrouwd was. Ik herinnerde me een glamourhuwelijk met een andere schrijver. Een hoop feestelijke romantiek. Mensen die elkaar niet goed kenden, maar voor elkaar voorbestemd waren, zoiets.
Ik kon het zo snel niet terugvinden, dus ik doe het met het verhaal van het huwelijk zoals het in dit boek terecht is gekomen. Om de portee hiervan ten volle voor het voetlicht te kunnen brengen, moet ik alleen eerst iets meer van deze opmerkelijke memoir onthullen.
De schrijfster is sinds verschijning her en der over haar boek geïnterviewd, ik begrijp dat, want het boek leent zich ervoor - ik zou haar bijvoorbeeld hebben kunnen vragen, als ik had gedurfd: Met wie was je ook weer getrouwd? - maar het zou zonde zijn als mensen denken het boek niet meer te hoeven lezen. Juist boeken die heel duidelijk vanuit een persoonlijk doorleefd drama geschreven zijn - ziekte, dood, trauma - treft het lot weggegeven te worden in wat ik boekvervangende interviews ben gaan noemen. Bij de zeldzame echt góeie boeken in dit genre is het jammer, zelfs een beetje pijnlijk, dat iets gecompliceerds wordt teruggebracht tot een de nieuwsgierigheid bevredigend verhaaltje.
Wat ik maar wil zeggen: Groen schreef een indrukwekkend boek over het leven in al z'n onvoorziene facetten die ofwel niet heel goed verwoord aan het oppervlak plegen te komen omdat mensen niet kunnen schrijven, of die juist té goed verwoord worden, waardoor ze alleen nog de literair geïnteresseerde lezer bereiken. Annie Ernaux, Didier Eribon, Édouard Louis, geweldige schrijvers van persoonlijke documenten die getuigen van armoede, geweld, uitsluiting, en daarmee niet voor niks opgaand voor de Nobelprijs voor literatuur. Die prijs zal niet voor Groen in het verschiet liggen - al schreef zij eerder romans en verhalen - daarvoor is haar toonzetting te onomwonden. Maar wat een zegen om een 'echte' schrijver te lezen over gezinsterreur en maatschappelijke neergang, een schrijver die zowel de finesses van haar eigen gevoelens durft bloot te leggen als oog heeft voor de confrontatie met autoriteiten, van overheidsinstanties tot huisjesmelkers, van artsen tot psychoanalytici.
Groen laat met haar persoonlijke geschiedenis zien hoe het leven dichtgaat voor mensen die niet rond kunnen komen, niet alleen omdat ze de middelen niet hebben voor een gezonde leefwijze en een veilig onderdak, maar ook omdat ze niet meer goed kunnen nadenken. Het lichaam staat in de paniekstand, en het hoofd raakt overbelast. En dan is er ook nog zoiets dat als een rode draad door haar relaas loopt, wat moeilijker benoembaar is en daarmee des te taaier om tegenin te gaan: een permanent schaamtevol besef dat er 'iets' met je aan de hand is. Dat je in feite niet beter verdient dan dit. Natuurlijk zijn je ouders sadisten (mijn woord) en moet je van je zakgeld je beugel betalen. Niet omdat je ouders geen geld hebben, maar omdat ze vinden dat je je niet naar behoren gedraagt. Natuurlijk ben je alleen. 'Lang, antwoordde ik, als mensen vroegen hoe lang ik al single was.' En je bent zo leuk, zeggen ze dan. Natuurlijk word je ziek. Rampspoed en eenzaamheid passen immers bij je.
Het verhaal van mijn schaarsteis hartbrekend, zonder dat het daarop uit is. Groens geschiedenis is extreem, maar wordt door haar verteltoon van alle mensen. Ze schrijft precies en documentair, niet zielig, verontwaardigd, verbitterd of beschuldigend. Ze is zeventien en zit eenClub,een 'tijdschrift voor tieners', te lezen als haar moeder haar suggereert op een kamer-te-huur-advertentie in te gaan. 'Ik begreep dat ik het huis uit moest. Ik begreep dat het erger was dan ik al die tijd had gedacht. Ik begreep dat ík erger was dan ik al die tijd had gedacht. Ik begreep het niet. Het was alsof ik per ongeluk twee pagina's tegelijk had omgeslagen in een boek, ik kon het niet meer volgen.'
Vanuit diezelfde lichte verbazing blikt ze terug vanaf een punt in haar leven dat haar opnieuw voor een drama plaatst. Weer is het de vraag of dit niet gewoon een logische uitkomst is van een optelsom. De zorgvuldige opbouw van de memoir in drie delen, met achtereenvolgens de focus op geld, honger en gestel, tekent Groens aanpak: beteugelend. Een tikje terughoudend als het erop aankomt. 'Hier hapert mijn geheugen', schrijft ze na een bloedstollende scène waarin zij en haar zusje om beurten het erop wagen in de vroege ochtend telkens een dropje uit een droppot boven op de kast in de huiskamer te pakken. 'Ik herinner me de gebeurtenis als een van de ergste dingen die ik deed als kind - wat meer verband moet houden met de straf die erop volgde dan met de daad zelf. Ik herinner me het ook als iets ongelofelijks: (...) dat we zoiets durfden. Het verlangen naar drop moet ons tijdelijk ontoerekeningsvatbaar hebben gemaakt.'
In haar twintiger jaren raakt ze ontvankelijk voor de doortastende Olga, met de oorbellen in de vorm van het vrouwenteken, en doet ze dingen die ze eigenlijk niet voor mogelijk had gehouden. Als ze onverhoeds zwanger is, verwacht ze in de abortuskliniek streng ondervraagd te worden. 'Ik wilde gestraft worden, niet voor de zwangerschap, maar voor iets anders, iets wat dieper zat. Voor wie ik was.'
Natuurlijk heeft ze nooit geld, en gaat ze het niet krijgen ook. 'Geldgebrek maakte al zo lang deel uit van mijn leven dat ik me ermee was gaan identificeren. Het was duidelijk, overzichtelijk en vertrouwd, en het hoorde bij me.' Als haar alsnog onverwacht een som gelds ten deel valt, ontstaat er kortsluiting in haar hoofd, ze blijkt aangetaster dan gedacht. Net zoals ze door het gedrag van haar moeder een verknipte kijk op haar lichaam krijgt, en hongeren en overeten een manier wordt om iets te kunnen voelen dat ze begrijpt. 'Jarenlang had ik mezelf kleingemaakt en aangepast omdat ik dacht dat er geen plaats voor me was. Als ik at nam ik de ruimte.' Een lege koelkast associeert ze met paniek. 'Een volle koelkast vertelde me dat alles in orde was.'
Groen treft niet alleen feilloos wat geen-geldhebben met je doet, maar biedt ook een diepgaande beschouwing over eenzaamheid en ziekte, en de hardnekkige gedachte dat alles wat je overkomt in je leven een op jou toegesneden straf is. Daarvoor hoef je dus niet katholiek te zijn. Ik ben nu niet eens toegekomen aan het verhaal van het huwelijk. Om het onverwachte geluk en de navrante nasleep ervan te kunnen vatten, moet toch echt dit hele boek worden gelezen.
Natuurlijk word je ziek. Rampspoed en eenzaamheid passen bij je
Daniel Niessen | Marieke Groen is een echte schrijver  MARIEKE GROEN Het verhaal van mijn schaarste: Een memoir Thomas Rap, 223 blz.