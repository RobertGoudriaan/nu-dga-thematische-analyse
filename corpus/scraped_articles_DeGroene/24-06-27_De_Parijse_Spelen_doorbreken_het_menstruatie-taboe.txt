De Parijse Spelen doorbreken het menstruatie-taboe

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
27 juni 2024
Parijs -Een vloot van 56 schepen, groot en klein, vaart langzaam achter elkaar de zes kilometer lange route langs de Notre-Dame via het Louvre en Musée d'Orsay naar de Eiffeltoren. Er wordt geoefend voor de openingsceremonie van de Olympische Spelen op de Seine in de avond van 26 juli.
Een technisch medewerker van telecombedrijf Orange staat bij het Louvre op de Pont des Arts bij een transmitter. Hij controleert of de camera's in de schepen de beste kwaliteit beelden doorgeven aan de regiekamer van de Franse publieke omroep. 'Vooralsnog zijn ze tevreden', zegt hij opgewekt.
Tegenover het Louvre staat topschermster Ysaora Thibus op een levensgroot billboard schrijlings in aanvalspose met floret voor de borst. Naast haar staat het logo van maandverbandproducent Always: 'Ook menstruatie maakt deel uit van de Spelen'. Onderzoek van de multinational wijst uit dat één op de twee Franse atletes ooit bang is geweest voor hun menstruatie, 67 procent vindt dat in de sport geen rekening wordt gehouden met de menstruatie, 76 procent vreest voor doorlekken en wil dat het taboe rond het onderwerp wordt doorbroken. Always voorziet dit jaar in twee miljoen pakken maandverband aan sportverenigingen en de Spelen.
De 32-jarige Ysaora Thibus, geboren in Guadeloupe, wordt als groot kanshebster op een medaille in Parijs beschouwd. Vooralsnog werd de Française in februari positief getest op het verboden voedingssupplement ostarine die de spiermassa doet toenemen. Ze bestreed haar schorsing, ze had orale seks gehad met haar partner, de Amerikaanse ex-schermer, fotomodel en hiphopper Race Imboden, inmiddels doorLe Mondeaangeduid als 'toenmalig partner'.
In mei werd Thibus vrijgesproken, maar half juni sloeg het noodlot opnieuw toe; de topschermster verwondde zichzelf tijdens het Europees kampioenschap in Bazel met haar floret in haar linkerknie. Thibus' deelname aan de Spelen is onzeker. Haar beeltenis in hagelwit pak tegenover het Louvre zal evengoed worden uitgezonden tijdens de openingsceremonie, dat weet de Orange-technicus zeker.
De Seine is door de vele regen en overlopend rioolwater nog steeds te vervuild voor de triatlon en het marathonzwemmen. Burgemeester Anne Hidalgo heeft haar duik uitgesteld tot na de verkiezingen, president Macron laat zijn land hierover nog in het ongewisse.