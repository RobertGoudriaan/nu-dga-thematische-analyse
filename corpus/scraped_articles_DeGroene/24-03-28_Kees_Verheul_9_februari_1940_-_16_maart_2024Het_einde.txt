Kees Verheul 9 februari 1940 - 16 maart 2024 Het einde

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
28 maart 2024
Schrijver en slavist Kees Verheul was vrij - vrij van de modes en beperkingen die één taal, één cultuur, één meerderheid onherroepelijk met zich meebrengen, vrij om onbekommerd uit te weiden
'Als we niet veel van onszelf en elkaar kunnen begrijpen, is een van de beste vormen van communicatie het elkaar doorgeven van geladen, in hun betekenis naar alle kanten open blijvende gedachten', schreef Kees Verheul in een lang essay gewijd aan zijn vroegere Amerikaanse poëzieprofessor, een specialist inclose reading. Verheul gaf hun ontmoetingen nauwkeurig, tot in detail weer en toch bleef hij met raadsels achter, ook doordat elk onder de loep genomen bestaan eerder vragen oproept dan beantwoordt. Als auteur gaf hij het raadsel aan zijn lezers door. Als zeer gewaardeerde literatuurdocent leerde hij zijn studenten geheimen doorgronden.
Voor Verheul was grootse literatuur dé kunst om gevoelens en gedachten aan te scherpen. Weinigen hebben in het Nederlandse taalgebied zo fijnzinnig én avontuurlijk over wereldliteratuur geschreven. Auteurs als Achmatova, Lidia Ginzburg, E. du Perron, Gezelle, Leopold, Tjoettsjev, Cervantes en Virgilius kwamen door zijn ontvankelijkheid tot leven. Dankzij zijn beheersing van het Russisch, Engels, Duits, Frans, Spaans, Italiaans en Latijn kon hij verbindingen leggen die provinciale grenzen overstegen.
Verheuls oeuvre was op een frisse manier essayistisch. Klassieke werken benaderde hij alsof ze door een verre vriend waren geschreven, een voorwaarde om frank en vrij te spreken. In een beschouwing van het eerste deel van Dante'sDe goddelijke komediewees hij en passant op een verband tussen de hel en een sovjetstrafkamp, inclusief de incidentele kwade trouw van de auteur Dante. In een tekst over de vroeg-negentiende-eeuwse dichter August von Platen tekende hij aan dat onbegrip voor diens half onderdrukte homoseksualiteit 'in het niet zinkt bij ons collectieve onbegrip voor mensen en omstandigheden van meer dan honderd jaar geleden'.
Daarnaast schreef hij wat je tegenwoordig persoonlijke essays of memoires zou noemen, teksten en boeken waaruit een biografie samen te stellen valt. Hij werd geboren in Hengelo, ooit 'een vierkant in de toendra', zoals hij schreef, een dorp dat in loop van de negentiende eeuw uitgroeide tot een industriebolwerk en een spoorwegenknooppunt tussen Oost-Nederland en Duitsland, of ruimer genomen, Hoek van Holland en Moskou. Zijn Hengelose jeugd verwerkte hij inEen jongen met vier benen(1982), over de elkaar opvolgende jongensvriendschappen die zijn identiteit hielpen vormen, en ten slotte de verhouding met een getrouwde man, vader van een vriendje. Het morele oordeel hierover liet Verheul aan zijn publiek over, zelf reconstrueerde hij de verwarring, verwondering, opwinding en ten slotte tegenzin die hij als jongen ervoer.
Na een studiejaar in Williamstown verruilde Verheul zijn 'dierbare en gehate geboortestreek' Twente voor Utrecht, waar hij slavistiek studeerde. Meermaals verbleef hij in de toenmalige Sovjet-Unie. Over zijn reizen achter het IJzeren Gordijn schreef hij onder meer inKontakt met de vijand(1975). In parken en restaurants zocht hij toenadering tot de jongemannen met wie hij volgens de sovjetwet geen seks mocht hebben; zijn vrees voor een strafkamp verloor het van zijn verlangen, ook het verlangen in zijn dagboek over 'echte ervaringen' te kunnen schrijven. Aan zijn partner Kees Smit, die in Nederland achterbleef, berichtte hij trouw over zijn begeertes. Ze zouden hun leven lang bij elkaar blijven.
In Rusland maakte Verheul ook kennis met Nadjezjda Mandelstam, weduwe van de in 1938 in een Goelagkamp gestorven dichter Osip Mandelstam, en sloot hij vriendschap met Joseph Brodsky, die als banneling naar de VS trok. Verheul vertaalde poëzie van deze Nobelprijslaureaat, wijdde meerdere essays aan diens werk en stelde ten slotte Brodsky's verzamelde poëzie in het Nederlands samen:Strohalmen voor de lezer(2015). MetVilla Bermond(1992) enStormsonate(2006) publiceerde Verheul een 'meerdelige familieroman'. In deze twee prozaboeken lagen verhalen over Verheuls ouders verborgen. Van zijn vader, die soms manisch, dan weer depressief als kantoorbeambte van de Spoorwegen werkte, leerde hij het Russische alfabet. Hij raakte gefascineerd door de namen in die vreemde, bedreigende én aanlokkelijke taal.
Aangrijpend beschreef Verheul het verdriet dat het overlijden van zijn ouders, kort na elkaar, bij hem achterliet, het gevoel 'zelf een dode te zijn'. Om verder te kunnen gaan moest hij terug in de tijd, naar het bombardement op Hengelo, in oktober 1944. Zijn moeder was die dag op voedseltocht en zag de oplichtende, rokende horizon. Een oudere man stelde vast: 'Da's Hengel. Hengel steet in brand'. Na de oorlog werd op het eerste paasvuur een pop van Hitler verbrand, om de kwade geesten te verdrijven. Verheul besefte dat zijn vader tijdens de stakingen van de Spoorwegen aan het werk gebleven was.
Zijn laatste titel is uit 2022.Herleefd vermogenverscheen, legde hij in het voorwoord uit, nadat hij jarenlang voor zijn dementerende partner had gezorgd, tot euthanasie diens leven beëindigde. Hij speurde onder meer naar de overeenkomsten tussen twee quarantaineperioden, die van covid-19 en de cholera-epidemie van 1830, toen Poesjkin maanden in het afgelegen Boldino doorbracht. Verheul was in meerdere werelden thuis, wellicht de reden dat hij meestal zo opgeruimd en 'vrij' was - vrij van de modes en beperkingen die één taal, één cultuur, één meerderheid onherroepelijk met zich meebrengen, vrij om onbekommerd uit te weiden. Hij stierf in een verpleegtehuis te Blaricum, na een herseninfarct. Goede reis, Kees, in het hiernamaals, waar vroeger en nu elkaar niet meer uitsluiten.
Verheuls oeuvre was op een frisse manier essayistisch
Roger Cremers | 2015