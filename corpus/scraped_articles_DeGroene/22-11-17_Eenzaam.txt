Eenzaam

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
17 november 2022
POPMUZIEK S10
'Ik ontvlucht niks, eerder vier ik/ Dat wat er nog niet was. Dat dat nu hier is.' Zo zingt S10 op haar nieuwe singleNooit meer spijt,een sterke samenwerking met zangeres Froukje. Het nummer klinkt stevig en vol zelfvertrouwen: dreunende drums, een pakkend synthesizerloopje, en beide artiesten bezingen dat ze goed in hun vel zitten. Maar met het geluk gaat ook twijfel gepaard: houdt dit wel stand? In het refrein zingen ze gezamenlijk: 'Alles komt en is en gaat voorbij. Wat als het leven mij ontglipt?' S10 is al tijden een van de interessantste muzikanten van Nederland, mede door haar openhartige en overtuigende teksten. De zangeres pronkt niet met status, ze poert in haar gevoelsleven en haar beste nummers klinken daardoor zoals populaire muziek zelden nog klinkt: als het werk van iemand die niets achterhoudt.
Maar de afgelopen jaren is de ondertoon van haar muziek wel rigoureus veranderd. Waar haar eerste projecten - de EP'sAntipsychotica(2017) enLithium(2018), vernoemd naar de medicatie die haar werd voorgeschreven - klonken als aangrijpende schreeuwen om aandacht, maakt ze nu tamelijk hoopvolle muziek. In zekere zin valt S10's oeuvre te beluisteren als een overwinningsverhaal: de tiener die moeite had zich staande te houden en vluchtte in rapmuziek, veranderde in een zangeres die op eigen benen leerde staan en zich is gaan storten op feesten, op seks, oftewel: op het leven.Ik besta voor altijd zolang jij aan mij denkt, S10's derde studioalbum, klinkt als een uitgestoken, ietwat opdringerige hand naar haar vroegere zelf.
'De ergste dag ging ooit weer voorbij, ooit weer voorbij', zingt ze op een van de vele pakkende refreinen. Op het intrigerendeSomsricht ze zich tot een niet nader genoemde 'jij': 'Je moet weten, ik ben eenzaam/ Maar met jou niet meer alleen. En mijn eenzaam is ook fijn soms, het is veel erger geweest.'
Zulke zinnen zouden uit de mond van veel artiesten iets klefs krijgen, maar S10 komt ermee weg: haar stem blijft helder en dromerig, nooit te zoet. Wel worden de vocalen tegenwoordig soms overschaduwd door wel erg gepolijste beats. De hiphop van weleer is vrijwel geheel absent, waarmee ook iets van de rauwe randjes en van S10's eigenheid zijn verdwenen. Het valt te horen dat ze is gaan samenwerken met nieuwe, meer op de massa gerichte producers.
In lijn met haar Eurovisie-deelname - ook die pakkende, pompeuze singleDe dieptestaat op deze plaat - klinken meerdere nummers alsof ze gemaakt zijn voor een stadion, niet voor een intiem poppodium. OpHoor je mijwordt een achtergrondkoortje en een rits theatrale paukenslagen ingezet bij hetwe are the world-achtige refrein: 'Hoor je mij? Hoor je mij? Het gaat niet voor altijd zo zijn!'
Alsof S10 haar herwonnen geluk aan zoveel mogelijk mensen wil laten horen. Want ze weet: het kan zo weer verdwijnen.
Thomas Heerma van Voss
S10 -Ik besta voor altijd zolang jij aan mij denkt
Noah's Ark | S10