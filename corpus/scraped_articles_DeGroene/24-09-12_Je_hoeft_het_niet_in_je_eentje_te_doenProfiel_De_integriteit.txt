'Je hoeft het niet in je eentje te doen' Profiel De integriteit van Ien Dales

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
12 september 2024
Hadden we in deze populistische tijden nog maar iemand als PvdA-politica Ien Dales. Ze diende het publieke belang op robuuste wijze, was betrokken, benaderbaar en als geen ander bereid tot solidariteit.
Ze bleef altijd eenbuitenstaander op het Binnenhof, dat was ongetwijfeld ook haar kracht. Te lui om haar stukken te lezen, werd vaak gezegd door kritische parlementaire journalisten en Kamerleden. Te eigenwijs om zich te laten leiden door ambtelijke nota's en rapporten, zou je ook kunnen stellen. Ien Dales ontsteeg de 'Haagse kaasstolp' en bleef openstaan voor wat er leefde in de samenleving. Toen Hans Spekman begin jaren negentig voor het eerst een congres van de PvdA meemaakte, viel de toenmalige minister van Binnenlandse Zaken hem meteen op. 'Zij was de enige van de hotemetoten die gewoon tussen de leden zat, een flesje bier drinkend zonder glas. De anderen zonderden zich meer af. Zeker in die tijd was er aan de top een zekere arrogantie, afstandelijkheid.' Spekman, zelf woonachtig in een Utrechtse volkswijk, probeerde later als Kamerlid en partijvoorzitter de band met de traditionele achterban van zijn partij te herstellen en noemde daarbij Dales regelmatig als voorbeeld. Ze voldeed aan zijn ideaalbeeld als politicus: toegankelijk, maar ook opererend vanuit een duidelijk normenkader.
Toen journalisten Leonard Ornstein en Max van Weezel in 1990 voor een serie reportages inVrij Nederlandafgehaakte PvdA-stemmers interviewden, bleek alleen minister Dales onder hen nog populair. Die had wél 'oor voor de mensen', werd gezegd. Het waren de jaren waarin de oude achterban van de partij in groten getale begon over te stappen naar de SP, maar ook naar Janmaat. De sociaal-democraten van Wim Kok hadden voor hen afgedaan, die hengelden te nadrukkelijk naar de gunst van middengroepen en bezuinigden er ondertussen verbeten op los. Met als dieptepunt de plotseling aangekondigde inperking van het recht op een wao-uitkering in de zomer van 1991, waarna de partij in korte tijd duizenden leden verloor en kelderde in de peilingen.
Dales had jaren eerder al gepleit voor een ingreep in de wao. Omdat de regeling niet meer te betalen was, en bovendien vond ze de uitkering voor arbeidsongeschikten te hoog in vergelijking met die van mensen die 'een economisch ongeluk' hadden gehad en werkloos waren geworden. Als staatssecretaris van Sociale Zaken had ze kort na haar entree in de Nederlandse politiek eind 1981 al voorgesteld om te bezuinigen op de Ziektewet. Er ontstond grote ophef, de vakbeweging stond op haar achterste benen, maar ze gaf geen krimp. Vakbondsleider Herman Bode noemde haar in zijn memoires 'zo eigenwijs als de pest'. Het was uiteindelijk haar minister, partijleider Joop den Uyl, die er het meest op werd aangekeken. Toch bleef hij haar zien als een groot talent en vroeg Dales na de val van het kabinet in 1982 om op de lijst voor de Kamerverkiezingen te komen. Ook trad ze een jaar later toe tot het partijbestuur, waarvan ze vicevoorzitter werd.
De jaren daarna werd Dales gerekend tot de 'nieuwe realisten' binnen de PvdA, die vonden dat er flink moest worden bezuinigd op de
overheidsuitgaven en er een nieuw socialezekerheidsstelsel moest komen. De samenleving was immers 'geen betonnen kazemat' maar een levend geheel, 'een gevoelig huis, waaraan voortdurend onderhoud gepleegd moet worden', aldus Dales. 'We hebben in de oppositie meermalen de fout gemaakt ons niet waar te maken door met eigen voorstellen te komen', zei ze midden jaren tachtig. Zolang de 'romantici' die beweerden dat het allemaal best meeviel met de economische situatie het voor het zeggen hadden, zou de partij een speelbal blijven voor anderen. 'De zorgelijke toestand van de economie is geen rechtse fabel. Met zo'n verhaal bedrieg je het volk en vermoord je de PvdA.'
In tegenstelling tot de andere realisten in haar partij, die vanaf 1986 onder de nieuwe partijleider Wim Kok meer invloed kregen, wist Ien Dales wél het vertrouwen van de oude achterban te behouden. Ze was erg populair, bleek uit peilingen, en werd tijdens partijcongressen toegejuicht als een popster. Dit had ook met haar markante uiterlijk te maken: het slordige kapsel, het forse postuur, de grote, soms openhangende handtas, de nonchalante wijze waarop ze vaak in haar stoel hing. En vooral dat expressieve gezicht: ze kon erg boos kijken en erg uitbundig lachen. Duidelijk geen gladgestreken carrièrepoliticus, en dat schepte vertrouwen in de oude wijken.
Een vertrouwen dat ze niet beschaamde. Als vicevoorzitter van de partij signaleerde Dales midden jaren tachtig dat er een te grote kloof was ontstaan tussen het partijkader en de gewone leden. Ze pleitte ervoor op allerlei niveaus met hen in discussie te treden. 'Ik ben veel in het land. Dat vind ik leuk. Niet altijd, als ik er weer op uit moet, maar als ik er eenmaal ben wel. Daar merk ik dat mensen ook vinden dat er moet worden onderhandeld. Dat moet je ook op voorhand eerlijk tegen de mensen zeggen.' Volgens haar kon de achterban meer nuances verdragen dan vaak werd gedacht. Daarnaast bleef ze zowel in de Kamer als in de ministerraad met regelmaat hameren op de gevolgen van kabinetsbeleid voor de minima. Hoe realistisch en nuchter ook, Dales zat in de politiek om 'op de jungle de beschaving te bevechten', zoals ze het zelf verwoordde. 'Ik kan rekensommen op nul laten uitkomen, de maatschappelijke werkelijkheid niet.'
Haar sociale bewogenheidzat er altijd al in. Als kind verzorgde ze gewonde vogeltjes, later ving ze bij haar thuis vaak mensen op die het moeilijk hadden, bijvoorbeeld door relatieproblemen of een geloofscrisis. Eenzame mensen ook, die ze ontmoette tijdens de zondagsdienst in de Utrechtse Domkerk, die ze als het even kon bijwoonde. Al tijdens haar middelbareschooltijd was Dales actief binnen de vrijzinnige Nederlands Christen-Studenten Vereniging (ncsv). Die stond sterk onder invloed van de Zwitserse theoloog Karl Barth (1886-1968), voor wie het geloof verplichtte tot een hoge mate van maatschappelijke betrokkenheid. Dat ze een samenleving nastreefde waarin niet het recht van de sterksten gold, had voor haar 'zeer uitdrukkelijk' een verbinding met de bijbelse verkondiging, zei ze in een radio-interview. Geloven was voor haar een rem op het zelfzuchtig najagen van het eigen welzijn en ook 'op de hopeloosheid van dat is nou eenmaal zo, daar doe je toch niks aan, maak je niet te sappel. Een groot besef ook van dat jij het niet ten principale zelf en zeker ook niet in je eentje hoeft te doen'.
Op haar twintigste ging Ientje, zoals ze lang genoemd werd, in 1951 studeren bij het vormingsinstituut Kerk en Wereld, op het rustieke landgoed De Horst in Driebergen. Dat was na de bevrijding opgericht vanuit het ideaal een fundamentele maatschappijverandering in gang te zetten, zodat de barbarij van de nazi's geen kans meer zou krijgen. Mensen moesten worden gestimuleerd om zich voor elkaar verantwoordelijk te voelden. Een van haar docenten was Willem Banning, medeoprichter van de PvdA en schrijver van het eerste beginselprogramma. Hij werd een van Dales' belangrijkste leermeesters, 'ook in het zuiver en scherpzinnig redeneren, geweldig!'
De waardering was wederzijds, volgens een studiegenote waren hun discussies in de klas soms net 'een potje tafeltennissen met woorden'. Veel indruk op Dales maakte zijn raadgeving: 'Zorgen jullie dat de ergste vormen van onrecht, zoals we die gekend hebben in de eerste helft van deze eeuw, niet meer kunnen plaatsvinden; daarmee zal je je handen vol hebben, verknoei je tijd en energie niet met het zoeken van ideale toekomstmodellen.' Daarnaast leerde ze bij Kerk en Wereld datgene wat Banning naar eigen zeggen zijn studenten voor alles probeerde in te prenten: 'luisteren, luisteren en nog eens luisteren... en nooit opdringen, maar bereid zijn tot solidariteit'.
Na haar afstuderen trad Ientje toe tot de staf van Kerk en Wereld, waar ze zich vooral bezighield met het organiseren van cursussen en conferenties. Ze was een uitstekende gespreksleider: scherp, analytisch, met oog voor diegenen in de zaal die minder aan het woord kwamen. 'Ik weet hoe je mensen en groepen mensen met elkaar moet laten praten, wat voor soort vragen je moet stellen', zei ze er later over. Dat zou in haar verdere loopbaan nog vaak van pas komen. In 1969 trad ze toe tot de directie van Kerk en Wereld, en kreeg toen al snel te maken met toenemende democratiseringsdrang onder de stafleden. Bovendien was voor een groot deel daarvan inmiddels het marxisme een belangrijkere inspiratiebron geworden dan het evangelie. Dales was te eigengereid en dominant om in dit klimaat goed te kunnen functioneren. Eind 1974 nam ze ontslag; de financiële afvloeiingsregeling die haar werd aangeboden weigerde ze. De jaren daarop voltooide ze haar studie andragogie en freelancete ze wat als organisatieadviseur.
Vervolgens werd ze in het voorjaar van 1977 tot haar eigen verrassing benoemd tot directeur van de Rotterdamse sociale dienst. Daar waren grote problemen ontstaan door de snel oplopende werkloosheid en een verouderde organisatie die dat niet aankon. Dales wist vaardig de zaak weer op orde te krijgen. Wat ze in het begin vooral deed was goed luisteren; naar leidinggevenden, maar vooral ook naar medewerkers in de eerste lijn, die contact hadden met uitkeringsgerechtigden. Toenmalig directiesecretaris Peter Laman maakte het van nabij mee: 'Ze verstond de kunst om in zo'n gesprek te achterhalen wat nou precies het probleem was, wat de meningen daarover waren, wat sterke persoonlijkheden waren en met wie ze minder rekening hoefde te houden. Dat kon ze feilloos, dat was haar grote kracht.'
Zonder over een grote dossierkennis te beschikken kon Dales op die manier al snel een trefzekere diagnose stellen: wat de problemen waren en hoe die moesten worden opgelost. Dales opereerde vervolgens zeer gedecideerd: de neuzen moesten dezelfde kant op, wie er anders over dacht had een probleem. Wat hielp was dat ze de volledige steun had van haar wethouder, die een hele goede vriendin zou worden: Elizabeth Schmitz.
Nadat ze staatssecretaris was geweestin het kortstondige 'vechtkabinet'-Van Agt II, zat ze van 1982 tot en met 1987 in de Kamer, gevolgd door een burgemeesterschap in Nijmegen. Met de onbevangenheid die ze kon hebben zei ze midden jaren tachtig met enige weemoed het 'heel leuk' te vinden om macht te hebben. 'Als je, gedragen door overleg en door samenwerking, dingen gedaan kan krijgen.' In november 1989 werd ze tot haar vreugde minister van Binnenlandse Zaken in het derde kabinet-Lubbers. De eerste vrouw op het oude 'moederdepartement', maar dat zei haar niks. Ze voelde zich geen feministe, wat ze gemeen had met de eerste vrouwelijke minister Marga Klompé - Dales kende en bewonderde haar. Toen ze als eerste vrouw werd geïnterviewd voor de rubriek 'Langs de feministische meetlat' inOpzijscoorde ze het slechtst van alle PvdA-ministers. Wel zou ze als minister het aantal vrouwelijke burgemeesters flink omhoog brengen.
De verwachtingen voor haar ministerschap waren hooggespannen, maar aanvankelijk bakte ze er weinig van, in ieder geval in de publiciteit. Zo populair als ze was buiten het Binnenhof, zo stroef was haar relatie met de parlementaire pers. Dat begon al voor haar benoeming. Eindeloos herhaald werden de beelden van kandidaat-minister Dales, die omstuwd door journalisten kribbig uitriep: 'Zeg heren, wilt u me bij de auto laten, verdikkeme.' Het incidentje kreeg mythische proporties, waarbij de dreigende werking die uitging van haar buitenformaat handtas zelden onvermeld bleef.
Ze wekte nogal eens de indruk journalisten, maar ook Kamerleden te beschouwen als hinderlijke parasieten, die haar van het werk hielden. Soms vergat ze pesterig bepaalde Kamervragen te beantwoorden, om dat vervolgens desgevraagd, terloops, alsnog te doen en daarna onverstoorbaar verder te gaan met haar betoog. 'Zuchtend en kreunend sleepte zij zich door de parlementaire democratie', schreef een (anonieme) journalist die haar inHP/De Tijdnomineerde als 'slechtste politicus van het jaar'. Dales noemde op haar beurt de politieke berichtgeving 'een vermoeienis des geest'. Vaak weigerde ze botweg voor de camera te verschijnen en bromde iets als: 'Ik heb het al in de Kamer gezegd en daar bent u toch bij geweest?' De PvdA had in haar 'de onverbiddelijke model-regent van weleer hervonden', schreef Jan Blokker inde Volkskrant.
Naarmate ze als minister meer bereikte, kreeg ze geleidelijk aan een betere pers en na haar plotselinge overlijden begin 1994 werd ze in roerende termen herdacht. Lezers van het vakbladBinnenlands Bestuurverkozen haar in 2005 tot beste minister van Binnenlandse Zaken in 25 jaar. Ook haar secretaris-generaal Jozias van Aartsen bewonderde Dales zeer. Af en toe dacht hij weleens:Ien, toe nou!,als ze weer eens een nota niet wilde lezen omdat die maar liefst zes pagina's lang was, maar daar stond veel tegenover. 'Ze had een enorme sociale intelligentie. Binnen een paar minuten woog ze mensen. Dat is een hele intuïtieve manier van werken - die ook gevaarlijk is. Ze trok de goede draden uit dingen en voelde beleidsmatig aan waar het om draaide.'
Het regeren uit de losse pols bracht risico's met zich mee, bepaald niet alles ging goed. Het concept 'sociale vernieuwing', dat het vlaggenschip van het nieuwe kabinet moest worden, werd mede door haar ongeïnspireerde presentatie zeer sceptisch en kritisch ontvangen. Terwijl het toch helemaal in haar straatje lag: problemen van achterstandsgroepen op lokaal niveau in samenhang aanpakken, zodat hulpzoekenden niet langer van het kastje naar de muur werden gestuurd. Ze zou later veel in gang zetten op dit terrein, maar de slechte beeldvorming was moeilijk nog bij te stellen.
Grote waardering kreeg Dalesvoor de wijze waarop ze in februari 1992 de Algemene wet gelijke behandeling door de Kamer wist te loodsen. Na jaren van discussie lag er een genuanceerd compromisvoorstel van coalitiepartners PvdA en CDA, waarbij de Kamer vooral aandacht had voor het verbod op discriminatie van homoseksuele leraren in het bijzonder onderwijs. Mede dankzij de duidelijke woorden van Dales werd het wetsvoorstel ook door de VVD en D66 ondersteund en kreeg het daardoor een bijna Kamerbrede meerderheid.
Tegen de vertegenwoordigers van sgp, gpv en rpf zei ze: 'Ik weet en begrijp dat drie partijen dit in de categorie van zonden zetten. Daarmee onttrekken zij zich aan de discussie.' Met die indrukwekkende woorden werd Dales een icoon in de regenboogbeweging, al werd het soms betreurd dat ze nooit uit de kast kwam.
Over haar seksuele voorkeur bestond aan het eind van haar leven nauwelijks nog enige twijfel. En zeker niet na haar overlijden, toen premier Lubbers in een eerste reactie zijn medeleven betoonde aan 'de vriendin van mevrouw Dales, die nu alleen achterblijft'. Daarmee doelde de premier op Elizabeth Schmitz, destijds burgemeester van Haarlem.
Af en toe waren er in de pers al eerder toespelingen gemaakt. InDe Telegraafwerd bijvoorbeeld in 1991 opgemerkt dat Schmitz niet samen met haar 'hartsvriendin' op de foto wilde. 'Terwijl het toch een publiek geheim is, dat beide vrijgezellinnen erg op elkaar gesteld zijn. En dat kan ook in het Nederland van vandaag.' Dales heeft zich nooit publiekelijk uitgelaten over haar seksuele geaardheid en ook privé deed ze dat zelden. Toen haar echter een keer werd gevraagd om voor een bijeenkomst van het coc een forum voor te zitten zegde ze toe, met de aantekening dat ze zelfnietlesbisch was.
Schmitz heeft dit later, desgevraagd, meermaals in interviews bevestigd. Kort na het overlijden van Dales had ze de familie al geschreven dat ze de publiciteit over dit onderwerp als storend had ervaren, 'omdat dat een ontkenning leek te zijn van het meest wezenlijke: de vriendschap die Ien, Nel en ik met elkaar hadden weten op te bouwen'. De naam van Nel was onderstreept in de brief; de meeste journalisten waren niet van haar bestaan op de hoogte geweest: Nel van Dalfsen, met wie Dales jarenlang samenwoonde in Utrecht.
Dales leeft ook voort omdatze bestuurlijke integriteit op de agenda heeft gezet, met een geruchtmakende speech voor de vng in juni 1992. Een aantal burgemeesters was in opspraak gekomen wegens belangenverstrengeling en onjuist declareren - ze zou er twee oneervol ontslaan. Het ging de minister echter niet alleen om fraude en corruptie, benadrukte ze, maar eerder om het bredere begrip machtsbederf. Aan het slot van haar speech kwam de later zo vaak geciteerde uitsmijter, al werd die aanvankelijk door geen enkele krant opgepikt. Haar topambtenaar Ron Niessen was op het idee gekomen het aan de tekst toe te voegen, hij had het bvd-baas Arthur Docters van Leeuwen weleens horen zeggen. 'De overheid is óf wel óf niet integer. Een beetje integer kan niet.' Zonder integriteit zou de overheid het vertrouwen van de burgers verliezen, besloot de minister. 'Dan is er geen democratie meer. Dat is een beklemmend beeld.'
Zelf had ze twijfels over het effect van haar speech, zei ze diezelfde avond nog tegen Joop van den Berg, destijds directeur van de Wiardi Beckman Stichting. 'Het kan lelijk uit de hand lopen', verzuchtte de minister. 'Dat zal toch wel meevallen', probeerde Van den Berg haar gerust te stellen, maar naderhand dacht hij daar anders over. 'Ik was naïever dan zij op dat moment, want het is helemaal niet meegevallen. Er is intussen een complete integriteitsindustrie gekomen, met allerlei adviseurs, interim-bureaus, accountants noem maar op. En iedereen weet dat een verdachtmaking genoeg is, daar wordt misbruik van gemaakt. Het is enorm uit de hand gelopen, precies waar zij bang voor was.'
Hoogleraar filosofie, beroepsethiek en integriteitsmanagement Edgar Karssing (Nyenrode) prijst Dales omdat ze het onderwerp op de agenda zette, maar merkt op dat ze dat begrip breder interpreteerde dan later vaak is gebeurd: integer is het publieke belang dienen. 'Een onkreukbare ambtenaar is nog geen goede ambtenaar: iemand die geen verkeersregels overtreedt, rijdt daarom nog niet de goede route.' Dat het Dales inderdaad hierom ging, en niet om benepen fatsoensrakkerij, blijkt wel uit haar eigen, soms lichtelijk provocatieve faux pas.
Als minister griste ze bijvoorbeeld eens een bordje met de tekst 'Niet roken' van tafel en stopte het in haar tas, om daaruit vervolgens een pakje sigaretten tevoorschijn te halen en er een op te steken. De wijze waarop ze medewerkers die haar niet aanstonden behandelde, kon soms evenmin door de beugel. Toen het een keer ging over de aanvraag voor een horecavergunning in Amsterdam, waarbij het vermoeden bestond dat er sprake was het witwassen van crimineel geld, zei ze dat de burgemeester die vergunning maar heel diep in een la moest wegstoppen. Haar jonge ambtenaar Thom de Graaf merkte op dat je vergunningen alleen maar kunt weigeren op specifieke gronden, die in de wet staan. Dat viel niet in goede aarde, Dales liet weten dat ze 'die krullenbol' voorlopig niet meer wilde zien. Zijn promotie tot plaatsvervangend directeur politie liet vervolgens maandenlang op zich wachten, omdat men het niet aan haar durfde voor te leggen.
Typerend was ook de door Dales gedebiteerde wijsheid dat je regelingen nooit helemaal fraudebestendig mocht maken, vanwege het risico dat er dan niets meer fout zou gaan, maar ook niets meer goed. 'Regelingen moeten een ventiel hebben waardoor ze kunnen ademen in gevallen waarbij je denkt: dát kan toch de bedoeling niet zijn.'
De robuuste wijze waarop Daleshet publieke belang diende, verdient in veel opzichten navolging in dit populistische tijdsgewricht. Voor zover er een kloof bestond tussen 'elite' en 'het gewone volk', dan kon die door weinigen zo goed worden overbrugd als door Ien Dales, de vormingswerkster. Ze kon met oprechte belangstelling luisteren, benaderbaar en betrokken. En het bleef niet bij luisteren. Tijdens een wijkbezoek beloofde ze als burgemeester ooit ter plekke dat bewoners die niet weg wilden uit hun sloopwoningen mochten blijven - de panden staan er bijna veertig jaar later nog steeds.
Als bewindspersoon en Kamerlid stond ze erop dat brieven van burgers goed beantwoord werden, soms nam ze persoonlijk contact op. Maar het luisteren moest bij Dales wel van beide kanten komen:zijwas het die de gesprekken leidde. Ze kon thema's zodanig aan de orde stellen dat mensen aangemoedigd werden om erover mee te praten. 'Daar is een vrij grote analytische vaardigheid voor nodig', zei ze zelf ooit, zonder valse bescheidenheid.
Dales belichaamde als geen ander het progressieve zelfbewustzijn, waartoe Marijn Kruk uitnodigt in zijn onlangs verschenen boekOpstand. En meer nog 'het mild-paternalistisch verheffingsideaal' dat Jacques de Kadt in 1939 formuleerde; in diens geest pleitte Dick Pels inHet volk bestaat niet(2011) voor wilskrachtige en vastberaden elites, 'zonder denkangst en angst voor de massa'. Dat was Dales zeker toevertrouwd. In december 1992 verbood ze actievoerende boeren om naar het Haagse Malieveld te rijden; de politie had het willen toestaan uit vrees voor escalatie. Ze speelde hoog spel, maar ongeregeldheden bleven uit. Boeren klaagden naderhand dat ze zich door de minister 'geïntimideerd, gekleineerd en vernederd' hadden gevoeld.
Ook het bekende pamfletGroter denken, kleiner doen(2018) van Herman Tjeenk Willink leek haar op het lijf geschreven. Dales pleitte voor meer fundamenteel debat in de politiek, en hield zelf de grote lijnen nadrukkelijk in het oog. Anderzijds vroeg ze vaak aandacht voor de praktische consequenties van overheidsbeleid. Zoals ze in haar beginjaren aan het Binnenhof al zei: 'Ze zijn hier geneigd in wetten te denken. Ik denk aan mensen. Vooral als het gaat om de minima.'
Bij Prometheus verscheen begin deze maand de biografiePontificaal sociaal: Ien Dales. 1931-1994van Sylvester Hoogmoed
... ...