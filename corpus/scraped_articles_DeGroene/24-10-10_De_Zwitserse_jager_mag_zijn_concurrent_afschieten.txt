De Zwitserse jager mag zijn concurrent afschieten

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
10 oktober 2024
Münster (Wallis) -Vanuit de pick-uptruck lijken de levenloze moeder en zoon, toegedekt met enkele dennentakjes, je met grote ogen aan te kijken. Jachtopziener Hubert Blatter controleert de tanden en schat de moeder op acht jaar, haar jong niet ouder dan enkele maanden. 'Ik heb ze gisteravond op een hoogte van tweeduizend meter geschoten', zegt de jager in camouflagekleding, trots wijzend naar de noordelijke bergflank boven ons.
De timmerman uit het naburige Geschinen is tevreden met zijn eerste trofeeën tijdens de twee weken durendeHochjagd. De term verwijst naar de Zwitserse adel die zich ooit het recht toeeigende op groot wild te jagen, terwijl het volk slechts op deniedrigedieren, waaronder vossen, hazen en konijnen, mocht schieten, vertelt Blatter. 'Hier in Obergoms heerste armoede, hier was geen adel. Ze moesten alleen al om te overleven op alle dieren jagen.' Jachtopziener Blatter controleert de vergunning à 945 euro per jaar, noteert de locatie van het afschieten alsook het gewicht: de moeder weegt veertig kilo, het jong vijftien, waarna de jager met zijn vrachtje naar de plaatselijke slager vertrekt die tien euro per kilo voor het vlees betaalt.
Vooruitlopend op het toekomstige Europese beleid mogen de Zwitserse jagers dit jaar voor het eerst ook schieten op wolven, die zich de afgelopen jaren als schapenverslinder tevens de grootste concurrent van de jager hebben betoond. De naar schatting zeven roedels van gemiddeld negen wolven die in kanton Wallis rondlopen, nemen jaarlijks tussen de 450 en 1080 herten te grazen en een onbekend aantal vossen, hazen en schapen. Met als gevolg dat de dertienhonderd Walliser jagers in 2023 twintig procent minder afschoten dan voorheen. De milieubeweging vindt dat de natuur zichzelf moet reguleren, toch lukte het de jagers begin september in het kader van de 'proactieve wolf-regulering', mits ze de
'Wolvencursus' volgen, toestemming te krijgen één roedel af te schieten.
Jachtopziener Blatter haalt zijn schouders op. 'De wolf was hier sinds 1900 uitgeroeid, met de herintroductie stijgt hun aantal weer. Het kostte me dit jaar een kwart van mijn tijd om te verifiëren of de zestig schapen dit seizoen daadwerkelijk door wolven zijn doodgebeten.' En dan worden schapenboeren afhankelijk van de leeftijd per verslonden dier ook nog voor rond de duizend euro gecompenseerd, verzucht hij. 'Het is de prijs van de wolf.'