In december gaan 70.000 Arubanen naar de stembus

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
26 september 2024
Oranjestad- Voor politieke insiders was het geen verrassing dat premier Evelyn Wever-Croes begin september bij gouverneur Boekhoudt het ontslag indiende van haar kabinet, dat werd gevormd door haar eigen mep en de kleine coalitiepartner raiz. Dat de coalitie de eindstreep - juni 2025 - niet zou halen was al maanden duidelijk; de vraag was welke aanleiding de mep zou gaan gebruiken om de regering te laten vallen.
Toen er aan de vooravond van de opening van het parlementaire jaar een nieuwe parlementsvoorzitter moest worden gekozen, kreeg de mep die aanleiding in de schoot geworpen: raiz ging niet akkoord met de mep-kandidaat en stemde op een eigen parlementariër. Dit ging tegen alle afspraken in, fulmineerde Wever-Croes. Bij de vorming van de regering was afgesproken dat de mep de parlementsvoorzitter zou leveren. Hier was duidelijk sprake van een gebrek aan integriteit. En integriteit was voor de mep heel belangrijk, aldus de premier. Ironisch was dat juist raiz de partij was die vanaf haar oprichting in 2017 voortdurend hamerde op diezelfde integriteit en dat partijleider Arends er als minister verantwoordelijk voor was.
Dat de mep weinig ophad met de twee raizministers in de regering was bekend. Als minister van Economische Zaken opereerde raiz-minister Geoffrey Wever veelal in de schaduw van zijn mep-collega Oduber, die toerisme in zijn portefeuille had. Voor meer onrust zorgde minister Arends, die van conflict naar conflict struikelde. Als hij geen ruzie had met de bejaardenverzorgers, dan had hij wel bonje met de taxichauffeurs; als er geen problemen waren met het vuilnis, dan was er wel gedoe rond de parkeermeters in Oranjestad.
Op 6 december mogen zo'n 70.000 Arubanen hun stem uitbrengen. En er is wat te kiezen: zo wil curpa meer echte christenen in het parlement, gaat htc voor een pretpark à la Disney en maakt mia zich sterk voor de bescherming van de inheemse bevolking. Met veel ervaren mensen lijkt de mep de enige partij die echt klaar is voor de verkiezingen. En de avp, de tweede grote partij in de Arubaanse politiek? Oud-parlementariër Duke Croes heeft desgevraagd zijn twijfels: 'We zijn bezig met verjonging, maar we hebben nu weinig goede mensen die het werk al aan kunnen.'
Vlaggen en stickers kleuren inmiddels huizen en auto's, partijaanhangers dragen T-shirts met logo's en leuzen en in de media is het moddergooien volop losgebarsten. De komende maanden is Aruba in de greep van het verkiezingscarnaval.