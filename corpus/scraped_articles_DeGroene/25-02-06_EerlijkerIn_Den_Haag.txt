Eerlijker In Den Haag

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
6 februari 2025
In aanloop naar de vorige verkiezingen maakten veel kiezers zich druk over de kosten van het levensonderhoud: wonen, energie, boodschappen en zorg. De burger kon wel wat meer hulp van de overheid gebruiken, zo was de stemming in het land. Voor de VVD was dit een politiek probleem van de eerste orde. De partij van het gestaalde optimisme zag zich geconfronteerd met een tobberig land. Het maakte het lastig voor de partij om met haar vertrouwde neoliberale programma verkiezingen te winnen. De VVD-top besloot om het over een andere boeg te gooien, door vol in te zetten op migratie. De gevolgen zijn bekend.
Met haar vorige week gelanceerde 'Agenda voor werkend Nederland' verlegt de VVD het spel weer naar de economische thema's. De timing is opvallend. Velen zien de aankomende voorjaarsnota als mogelijk breekpunt voor de twistzieke coalitie. De achterban van de PVV is sterk verdeeld op sociaal-economische thema's. Als de VVD ergens een deuk zou kunnen slaan in de populariteit van de PVV, is het daar. Je vraagt je af waarom VVD'ers zo lang monomaan het integratievuurtje hebben lopen opstoken. Het is als wrijven in een vlek.
Begin dit jaar gaf Dilan Yesilgöz al een voorschot op de nieuwe koers, door de aanval in te zetten op de overheidsbureaucratie. Als inspiratie noemde ze de Argentijnse vrijemarktradicaal Javier Milei, bekend van zijn campagneoptredens met hardrock en kettingzaag. President Milei, die per decreet hele ministeries heeft afgeschaft en de begroting op orde heeft gebracht door de helft van de Argentijnse bevolking onder de armoedegrens te drukken, zou een 'goed voorbeeld' zijn voor de VVD. In de wat militante toon deed de interventie terugdenken aan Mark Rutte. Bij aanvang van zijn eerste kabinet stelde Rutte dat 'Nederland lijdt aan bestuursobesitas'. Onder zijn leiding werd het ministerie van VROM afgeschaft.
Het economisch verhaal van de VVD is inmiddels wel wat complexer geworden. Je kunt immers niet tegelijkertijd ronkende retoriek verkondigen over 'de grote verbouwing van Nederland' én het ministerie dat daarover gaat afschaffen. Een subtielere aanpak is geboden. Die dubbelheid zie je ook terug in de 'Agenda voor werkend Nederland'. Startpunt van de VVD is dat de middenklasse wel degelijk hulp van de overheid wil. De toon is opvallend zorgzaam. Centraal staat de worstelende middenklasse, die haar besteedbare inkomen heeft zien stagneren sinds de jaren tachtig, en zich zorgen maakt over het halen van het einde van de maand. De verzorgingsstaat is niet langer een negatief gegeven, het probleem is eerder dat deze er enkel en alleen voor de lagere inkomens is.
Het is voor een groot deelspin & framingnatuurlijk, maar veelzeggend is het wel. Een aanval op de verzorgingsstaat, gepresenteerd als verdediging daarvan. Volgens Yesilgöz is het oneerlijk dat de middeninkomens het meeste belasting betalen en het minste daarvoor terugkrijgen. Dat is op zich correct, maar de oorzaak daarvan is deels dat we bedrijven en vermogens steeds minder zijn gaan belasten. Nederland heeft inmiddels een regressief belastingstelsel.
Yesilgöz wijst echter beschuldigend naar beneden. Het zouden de uitkeringsgerechtigden zijn die de middenklasse op kosten jagen. Er wordt in de nota flink gegoocheld met cijfers om het te doen voorkomen alsof uitkeringsgerechtigden er meer op vooruit zijn gegaan dan de middenklasse. Zoals de FNV al liet zien in een eerste reactie, wemelt het van onjuistheden (en spellingsfouten) in de VVD-nota. Zo tonen CPB-cijfers aan dat de middeninkomens er onder de kabinetten-Rutte juist het meest op vooruit zijn gaan. De VVD zet zo de middenklasse op tegen uitkeringsgerechtigden. Illustratief is de wat orwelliaans genaamde 'koopkrachtwet' die de VVD voorstelt. Uitgangspunt van de wet is dat 'werkenden er altijd meer op vooruitgaan dan niet werkenden'. De wet verbetert echter de koopkracht van middeninkomens niet. Ze verslechtert enkel de koopkracht van uitkeringsgerechtigden, door de uitkeringen te verlagen.
'Dat wil niet zeggen dat mensen met een uitkering geen vooruitgang verdienen', staat er wat verontschuldigend bijgeschreven. 'We ontnemen deze groep mensen niks.' Ik moest even knipperen met mijn ogen. 'Je ontneemt ze een deel van hun inkomen', hoorde ik mezelf vol ongeloof terugsputteren. De ondertitel van de nota is ook gedurfd: 'Omdat het eerlijker moet.'
Dat de koopkracht van de middenklasse stagneert sinds de jaren tachtig heeft natuurlijk weinig met uitkeringsgerechtigden te maken. De werkloosheid was toen immers veel hoger. Het zit hem in de dalende arbeidsinkomensquote. Anders gezegd: bedrijven en aandeelhouders strijken een steeds groter deel van de welvaart op, ten koste van de factor arbeid. De bedrijfswinsten staan op historisch hoog niveau.
Dat je de koopkracht van middeninkomens daadwerkelijk kunt vergroten door werkgevers te vragen om hogere lonen uit te betalen, komt natuurlijk niet in de VVD-agenda voor. Desalniettemin komt de interventie van de VVD als geroepen. Het biedt een uitweg uit de dooretterende cultuurstrijd die het land al zo lang lam legt.
De VVD zet de middenklasse op tegen uitkeringsgerechtigden