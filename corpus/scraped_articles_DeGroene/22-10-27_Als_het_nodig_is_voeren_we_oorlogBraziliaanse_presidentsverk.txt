'Als het nodig is voeren we oorlog' Braziliaanse presidentsverkiezingen

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
27 oktober 2022
Lange tijd hoopten gematigde Brazilianen dat het presidentschap van de extreem-rechtse Jair Bolsonaro bij één termijn zou blijven. Maar nu de tweede ronde van de verkiezingen op 30 oktober nadert, dreigt alsnog een voortzetting van de dictatuur.
'Zeg dat het niet waar iswat ik zie', piept een vriendin aan de andere kant van de lijn. Het is de avond van 2 oktober. De stembussen zijn al vier uur lang gesloten, 43 procent  van de stemmen is geteld. Maar nog steeds staat de linkse ex-president Lula da Silva een straatlengte achter op de zittende extreem-rechtse Jair Messias Bolsonaro. We zien hoe de rode lijn van Lula zenuwslopend traag naar boven kruipt: 42 procent, 43. Nog steeds ligt de blauwe lijn van Bolsonaro met 48 procent boven. 'Wacht maar tot de stemmen van het noordoosten binnenkomen', probeer ik haar op te beuren.
Het arme, droge noordoosten is het belangrijkste stemmenreservoir van de voormalige draaibankwerker Lula. Hij is er zelf geboren voordat hij met zijn moeder, broertjes en zusjes naar de zuidelijke industriestad São Paulo emigreerde en daar als schoenpoetser begon. 'Te bedenken dat ik de fles voor Lula al koud had staan', kreunt mijn vriendin. 'Hier klopt toch iets niet?'
Het klopt inderdaad niet. Alle grote peilingbureaus gaven Lula een voorsprong van dertien tot veertien procent op Bolsonaro. Lula zou zelfs meteen al in de eerste ronde kunnen winnen. Pas om één uur 's nachts, met zeventig procent van de stemmen geteld, begint Lula de voormalige paratroeper in te halen. Met het ochtendlicht komt de definitieve uitslag: 48 procent voor Lula tegen 43 procent voor Bolsonaro. Vijf in plaats van dertien tot veertien procentpunten verschil.
Samen met de lentezon breekt een akelig nieuw besef door: de verkiezing van de autoritaire, anti-democratische Bolsonaro vier jaar geleden was geen kortstondige aberratie van de geschiedenis. De peilingen deden nog geloven dat hij in 2018 misschien verkozen was op een wind van ontevredenheid maar met de volgende verkiezingen ook weer zou worden weggeblazen. Nee dus. De uitslag van de eerste ronde is klip en klaar: deze fascistoïde, tropische versie van extreem-rechts is gekomen om te blijven. In vier jaar tijd heeft het 'bolsonarisme' zich dieper in het land en de harten ingevreten dan het gros van de opiniemakers en wetenschappers vermoedde.
Klassiek centrum-rechts, in de vorm van de Braziliaanse psdb-partij, is van de kaart geveegd. In de deelstaat São Paulo - de wieg en het hoofdkwartier van de partij - werd de zittende psdb-gouverneur voor een tweede ronde buitenspel gezet door de extreem-rechtse ex-minister van Infrastructuur van Bolsonaro. Onmiddellijk zeeg de gouverneur op de knieën en verklaarde zijn 'onvoorwaardelijke steun' aan zijn extreem-rechtse tegenstander voor de tweede ronde.
Ook het nieuw opgekomen conservatieve rechts werd gekannibaliseerd door de extreme kiezer. De beweging stortte in en de bijbehorende partij haalde zelfs de kiesdrempel niet. Overal werden ongehoorzame parlementariërs afgestraft en werden juist de meest extremistische Bolsonaro-volgelingen het congres in gestemd. Zo was de dubieuze ex-milieuminister Ricardo Salles een van de meest verkozen parlementsleden voor São Paulo met meer dan een half miljoen stemmen. Hij haalde de toorn van de wereld op zijn nek met zijn rücksichtsloze politiek van vernietiging van de Amazone. In juni 2021 moest Salles opstappen als minister omdat hij onder meer verdacht wordt van betrokkenheid bij illegale internationale houthandel.
Lula neemt de uitslag goedgemutst op. 'Tot chagrijn van sommigen heb ik nog dertig extra dagen gekregen om campagne te voeren.' In de naaste vriendenkring is de stemming anders. 'Ik heb geen hoop meer', appt iemand. 'Alleen een meteoriet. Dit volk is verloren. Hun project heeft perfect gewerkt.' Een ander schrijft: 'Dit resultaat is veel erger dan 2018. Toen was er nog het excuus op het "onbekende" te gokken. Vier jaar zijn voorbijgegaan met alle horror open en bloot. Inclusief de 685.000 doden door covid. Maar het kan niemand schelen. Met open ogen stemmen ze op ellende.'
Wat is er fout gegaan?Hoe konden de peilingen de aantrekkingskracht die Bolsonaro heeft op de kiezers zo onderschatten? Ondanks het feit dat volgens de peilingen 51 procent van de kiezers zegt 'onder geen enkel beding' op Bolsonaro te stemmen, heeft de voormalige legerkapitein zelfs meer stemmen dan in 2018. In São Paulo stond de linkse kandidaat voor het gouverneurschap in alle peilingen steevast tien procentpunt voor op de kandidaat van Bolsonaro. Hij eindigde met zeven procentpunt minder. In Rio de Janeiro won, tegen alle voorspellingen in, de kandidaat van Bolsonaro het gouverneurschap al in de eerste ronde, met 59 procent van de stemmen.
'Het is de wraak van het rijke zuiden tegen het arme noorden', zegt een anonieme bankier tegen de krantFolha de S.Paulo. Zijn uitspraak klopt maar gedeeltelijk. Want wie de kleurenkaart met de uitslagen bekijkt, ontdekt dat vrijwel de hele Amazone blauw van Bolsonaro is. Hoe groter de ontbossing, hoe blauwer de kaart. De politiek van de verschroeide aarde tegen de Amazone en zijn oorspronkelijke bewoners is electoraal gezien in elk geval vruchtbaar gebleken.
'Meer dan tien procent van de kiezers besloot pas op de dag zelf of de avond ervoor op wie ze zouden stemmen', antwoordt de directrice van peilingbureau Datafolha in een eerste reactie op de vraag waarom ze er zo naast zat. 'In São Paulo twijfelde zelfs veertig procent.' De meeste van die twijfel-stemmen zouden dus naar Bolsonaro zijn gegaan. Toch is er daarnaast nog een andere, zeer aannemelijke verklaring: sabotage van de peilingen door de harde kern van de Bolsonaroaanhang. Al maanden ging onder hen de oekaze rond: boycot de peilingbureaus. De directrice van Datafolha vertelt hoe haar onderzoekers stelselmatig door Bolsonaro-aanhangers werden aangevallen. 'We hebben met enorme agressie te kampen.'
Het is een bewuste strategie om zo veel mogelijk verwarring te zaaien. Al twee jaar lang probeert Bolsonaro het elektronische kiessysteem van Brazilië in diskrediet te brengen. Keer op keer werd hij in het ongelijk gesteld door het electorale hof. Dan maakt hij de voorzitter daarvan uit voor 'idioot' en 'imbeciel'. Hij roept buitenlandse ambassadeurs bij zich om met een compleet valse powerpointpresentatie 'uit te leggen' hoe 'manipuleerbaar' het kiessysteem is. Hij dreigt met een militaire staatsgreep en zelfs een burgeroorlog als hij de presidentsverkiezingen niet wint: 'Als het nodig is voeren we oorlog. Dat zijn we verplicht. We moeten ons allemaal voorbereiden.'
Meteen na de gunstige uitslag van 2 oktober neemt Bolsonaro de peilingbureaus onder vuur. Ze zouden een 'complot' met Lula hebben gesmeed om Bolsonaro zo ver op achterstand te zetten dat zijn kiezers ontmoedigd thuis zouden blijven. Hij draagt de Federale Politie op om crimineel onderzoek naar de bureaus te doen. In de Kamer wordt met spoed een wet behandeld die voorziet in de sluiting van de peilingbureaus en zelfs gevangenisstraf voor het personeel wanneer de polls niet overeenkomen met het uiteindelijke verkiezingsresultaat. Een 'absurditeit', schrijft de rechts-liberale krantO Globo. 'Alles om maar chaos te zaaien, mocht Bolsonaro de verkiezing van 30 oktober niet winnen.' Bolsonaro dreigt nu al dat hij de verkiezingen 'kan laten annuleren'.
'Jullie moeten, luister goed,jemoetdiegene bestrijden die de duivel in je gezin wil brengen!' De evangelische dominee donderpreekt tegen een duizendtal gelovigen. Ze zijn bijeen onder de neonbuizen van een van de meer dan een miljoen fundamentalistische evangelische pinksterkerken die Brazilië rijk is. Een journalist vanO Globoneemt er een kijkje. 'Gehoorzaam het altaar', hoort ze de dominee brullen. 'En wie is het altaar? Dat is nummer 22, Bolsonaro! Onthoud: STEM BOLSONARO!'
Het is bij wet streng verboden om politieke campagnes in kerken te voeren. Maar de dominee gaat gewoon verder. Hij komt met een wel heel bizarre variant op de aloude 'communisten-etenkindertjes'-mythe: de dominee beweert dat Lula incest wil legaliseren. Dominee Leonardo Castro: 'Dan komt je man straks naar je toe en zegt: "Ik ga trouwen met ons dochtertje van vier en ik begin nu alvast seks met haar te hebben." Wij vragen je: stem hiertegen. Stem tegen deze wet!' De journalist beschrijft hoe in de menigte angstige stemmen opgaan. Er wordt geschreeuwd: 'Bloed van Jezus, houd dit tegen!'
Twee dagen na de eerste ronde werd in het presidentiële paleis het plan bekokstoofd. Het zogeheten haatkabinet was er, de virtuele knokploeg onder leiding van Bolsonaro's zoons 01, 02 en 03. Verder waren er de belangrijkste 'apostels' en 'bisschoppen' van alle ultra-reactionaire protestantse pinksterkerken. Het illegaal plunderen van de staatskas om miljoenen arme gezinnen van augustus tot december een maandinkomen van zo'n 120 euro te geven, had niet de benodigde stemmen opgeleverd. Massaal bleven de armen trouw aan Lula. Niet opmerkelijk gezien de manier waarop Bolsonaro over hen spreekt. Hij noemt ze 'paupers', 'ezels', 'uitschot' of 'bandieten'.
Meteen na de eerste ronde noemde hij de mensen uit het noordoosten alweer 'analfabeten'. Toen Lula vorige week in Rio een grote sloppenwijk bezocht, verweet Bolsonaro de voormalige vakbondsleider dat hij zich omringde met 'drugsbazen'. 'Ik bezocht hardwerkende mensen', riposteerde Lula. 'Maar omdat ze zwart zijn herken jij ze niet.'
Basta, besloten Bolsonaro's campagnestrategen. 'Geen economie meer, maar ideologie.' Ze berekenden dat onder de gelovigen van de conservatieve pinksterkerken nog heel wat stemmen te winnen zijn: 62 procent Bolsonaro, 31 procent Lula. De meeste volgelingen van deze kerken zijn arm. Dus eigenlijk zitten ze in het kamp van Lula. Maar met een goed gemikte leugencampagne kan er terreur in de hoofden worden gezaaid.
In alle evangelische kerken moet vanaf nu worden gepreekt dat de katholieke Lula een 'gevaar' is en de 'belichaming van de duivel' werd er besloten. Op de conventie van de Assembleia de Deus, de grootste pinksterkerk, werd al meteen bepaald dat predikers die dat niet doen gestraft worden. 'De marxistische kosmosvisie van dit individu is in strijd met alle morele voorschriften van de kerk.'
Intussen gaat binnen het presidentiële paleis ook het haatkabinet aan de slag. Ze knutselen valse filmpjes in elkaar waarin Lula zegt dat hij 'alle kerken wil sluiten en christenen wil vervolgen'. Dat hij van Brazilië een 'linkse dictatuur als Venezuela' wil maken. 'Lula wil privé-bezit afschaffen', is een ander veelbekeken filmpje.
Misschien het meest geliefde en miljoenen keren gedeelde onderwerp is de zogenaamde 'uniseks-wc'. Sommige scholen en universiteiten hebben een derde wc ingevoerd, om lhbtqi+-leerlingen te beschermen tegen afgerost worden op de mannen-wc. Bolsonaro, die nu dagelijks van protestantse pinksterkerk naar pinksterkerk hopt, maakt er het volgende van: 'Wij willen niet dat ons dochtertje op school naar de wc gaat en dat daar een kerel zijn apparaat uit zijn broek trekt. Voor ons christenen zijn de kinderen een cadeau van god. Die stinkende crimineel van een Lula wil kinderen erotiseren en aan de drugs brengen. Hij wil abortus. Kinderen in de buik van vrouwen doodmaken, verdomme!'
Zo wordt de zelf zeer katholieke Lula steeds verder de hoek in gedreven. Hij zou de 'leider van een satanische sekte' zijn. Eerst reageert de Lula-campagne nog luchtig: 'De ex-president heeft satan nooit gesproken.' Maar de digitale campagne van het haatkabinet wordt steeds heftiger. De mainstream-media noemen het 'religieus terrorisme'.
'Ze trekken hun tandjes uit zodat die kindertjes niet bijten op het moment van orale seks', sist prediker en minister van Vrouwenzaken Damares Alves in een overvolle kerk. Griezelend ondergaan de gelovigen haar verhaal over vermeende handel van drie- en vierjarigen naar Suriname. 'We ontdekten ook dat die kinderen alleen vloeibaar voedsel krijgen zodat hun ingewandjes vrij zijn voor anale seks.' De politie en het OM zeggen dit soort mishandelingen nooit te zijn tegengekomen. 'Je maakt me uit voor leugenaar?' riposteert Alves. 'Sinds wanneer is liegen in Brazilië een misdaad?'
Haar zieke praat heeft maar één doel: 'haar' president in een goed daglicht stellen bij de evangelische vrouwen, een groep die grote moeite heeft met Bolsonaro's gevloek en zijn massale verspreiding van wapens. 'De president wil die arme kindertjes redden', spreekt Alves ze toe. 'Maar de pers en het Hooggerechtshof voeren oorlog tegen hem. Zorg dat hij straks zijn werk kan doen!'
Het electoraal hof draait overuren, maar kan de lawine aan nepnieuws niet meer aan. Lula publiceert een bericht op zijn site dat hij 'voor gescheiden mannen- en vrouwen wc's' is en schrijft een 'brief aan de protestanten' waarin hij zijn 'respect en bewondering' uit voor hun 'missie en overtuiging'. De gelovigen van de fundamentalistische pinksterkerken maken inmiddels mogelijk meer dan veertig procent van de bevolking uit. Hun stem kan aanstaande zondag precies het verschil maken tussen wel of geen Bolsonaro, wel of geen dictatuur.
'Het is geen presidentsverkiezing meer,maar een volksstemming. Een referendum voor of tegen een dictator', concludeert de socioloog Celso Rocha de Barros al op 9 oktober in de krantFolha de S.Paulo. 'Het theaterspel dat Bolsonaro een normale kandidaat zou zijn, is voorbij. Als hij wint castreert hij de instituties in een oogwenk.'
Aanleiding voor deze conclusie is een gebeurtenis die in het campagnegeweld wat is ondergesneeuwd. Bolsonaro's vice-president, generaal Hamilton Mourão, kondigt een plan aan om het aantal rechters in het Hooggerechtshof uit te breiden, hun mandaten in te korten en een tuchtkamer in te stellen. Precies het recept waarmee de autoritaire leiders van Venezuela, Polen en Hongarije zichzelf de rechtelijke macht toespeelden. 'Is het Hooggerechtshof eenmaal in handen van de autocraat, dan heb je geen tanks meer nodig', schrijft Barros.
Razend was Bolsonaro elke keer dat het Hooggerechtshof hem een stok tussen de wielen stak. Hij stuurde zijn aanhang eropaf en hitste ze op om het gebouw in brand te steken. Hij dreigde het leger tegen de rechters in te zetten en ze naar huis te sturen. 'Hou je bek. Doe je toga uit en verdwijn! Idioten, imbecielen!'
Sinds 2 oktober heeft extreem-rechts nu een absolute meerderheid in de Senaat, met mensen als generaal Mourão, de obsessieve Alves en ook ex-voetballer Romario als Bolsonaro-trawant. De Senaat heeft de bevoegdheid rechters van het Hooggerechtshof teimpeachenen grondwetswijzigingen door te voeren om de samenstelling te veranderen. Vooralsnog gebruikt Bolsonaro het plan van de generaal om het electorale hof, dat nauw verbonden is met het Hooggerechtshof, te chanteren: 'Als ze de temperatuur een beetje omlaag brengen, misschien dat we dan ons voorstel wel intrekken.'
'Wat ik denk?' Door de telefoon klinkt de opgewekte stem van mijn vriend Teo. Net als Lula komt hij uit het arme noordoosten. Hij heeft zich opgewerkt tot sociaal advocaat en werkt voor landloze boeren. 'Als Lula wint gaan de Bolso-mensen zeker terreur zaaien met al hun wapens', zegt Teo. Sinds Bolsonaro aan de macht kwam hebben door zijn nieuwe wapenwetten inmiddels drie miljoen mensen een vuurwapen. Meer dan het leger en de politie samen. 'Zelfs Lula krijgt het niet voor elkaar om ze die wapens nog af te pakken', zegt Teo. 'Ja', geeft hij toe. 'We hebben ons allemaal vergist. Niet alleen de peilingbureaus. Ik dacht echt dat het bolsonarisme met deze verkiezingen verslagen kon worden. Maar het is er om te blijven. Hoe dan ook.'
Wat hij denkt dat de uitslag deze zondag zal zijn? Teo begint te lachen. 'Weet je', zegt hij. 'Ik bewaar mijn pessimisme liever voor betere dagen.' Sindsdien stuurt hij me elke dag een foto. Zijn dochtertje met een Lula-shirt en rode Lulaoorbellen. Een grote Lula-demonstratie voor de universiteit in Recife, waar zijn zoon studeert. Een onafzienbare stroom juichende, dansende en zingende mensen op de Lula-rally in de stad Belo Horizonte waar hij nu woont en waar Lula en Bolsonarofifty-fiftyin de peilingen staan.
Carla Carniel / Reuters | Jair Bolsonaro tijdens een evangelische ceremonie in een kerk in São Paulo, Brazilië, 23 oktober