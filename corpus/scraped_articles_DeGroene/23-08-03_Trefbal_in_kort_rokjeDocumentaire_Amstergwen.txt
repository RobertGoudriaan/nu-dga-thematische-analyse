Trefbal in kort rokje Documentaire Amstergwen

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
3 augustus 2023
Wat doet het met jou als jonge vrouw als de blik van mannen op jouw lichaam je verdienmodel is? Om dit te onderzoeken ging journalist Gwen van der Zwan undercover op livestreamplatform Twitch . Dat ging haar niet in de kouwe kleren zitten.
In 1990, het jaar waarinik geboren werd, rekende Naomi Wolf het al voor me uit in haar boekThe Beauty Myth:'Een jonge vrouw doet er economisch gezien beter aan haar seksualiteit in te zetten wanneer die een optimale ruilwaarde heeft dan haar hele leven hard te werken.' In 2020 ging ik als journalist undercover op het online videoen chatplatform Twitch, dat wereldwijd meer dan 21,5 miljoen dagelijkse bezoekers trekt.
Door zelf te gaan livestreamen wilde ik erachter komen hoe die wereld, die gedomineerd wordt door mannen (in 2022 was 78,3 procent man en 19,6 procent vrouw) in elkaar steekt. Ik verdiende hier vele malen beter met het verkopen van mijn lichaam dan ik met het verkopen van mijn vaardigheden ooit had gedaan. Dit vond ik best lastig. Want geef je ander - betekenisvoller - werk dan maar op? Hoe ver ga je om je kijkcijfers op te krikken of op peil te houden? Wat doet het met je wanneer de blik van anderen op jouw lichaam je verdienmodel wordt en wat voor ongeschreven regels zijn hier eigenlijk aan verbonden?
Vanwege het seksistische taalgebruik dat je op Twitch om de oren vliegt, leek het logisch om de objectivering van vrouwen als een aspect van het onderzoek te beschouwen. Bovendien, wanneer je kijkt naar de lijst van de honderd meest bekeken streamers, zie je slechts één vrouw: Amouranth. Een streamer die inmiddels meer dan een miljoen dollar per maand verdient door met hoge hakken en kleine topjes al giechelend op populaire nummers te dansen. Goed bekeken vrouwen buiten die top hanteren over het algemeen dezelfde strategie.
Het onderzoeken van de waarde van mijn eigen seksuele kapitaal leek me een goede start en daarom kopieerde ik al snel hoe de meest succesvolle vrouwelijke streamers hun streams invullen: sexy. Binnen enkele weken ging ik van zo'n vijf à tien naar vijfhonderd tot duizend kijkers tegelijkertijd. Het totale aantal kijkers per stream lag al snel boven de tienduizend. Ik was in een klap de bekendste Nederlandse vrouwelijke streamer in mijn categorie en verdiende bedragen die ik nooit eerder had verdiend. Dat ik het proces filmde en met mijn coregisseur Martijn Goris een documentaire over mijn bevindingen maakte, hield ik geheim.
In het offline leven tekent de mannelijke blik zich minder scherp af, zodat ik er makkelijker aan kan ontsnappen. Collega's laten me niet vallen als ik een trui aan heb die mijn lichaam bedekt. Ik word niet meteen een zeikwijf genoemd tijdens de lunch wanneer ik een onwelgevallige mening heb. En mijn salaris wordt niet per direct gehalveerd bij een reguliere baan als ik te onomwonden ben. Op een platform als Twitch is dit wel zo en dat maakt inzichtelijker wat die mannelijke blik precies verlangt.
Toen ik mezelf voor het eerst in een klein hemdje en een kort rokje hees, was dat een nogal ongemakkelijke en mijns inziens vrij doorzichtige overgang. Het leek me om die reden beter om eerlijk te zijn over mijn intenties en daarom benoemde ik aanvankelijk dat ik me anders was gaan kleden voor commerciële doeleinden. Dit bleek een beginnersfout: een eerste stortvloed aan haat volgde. Kijkers noemden me een aandachtshoer, een opportunist, en in een Twitch-talkshow werd ik door host en radiomaker Daniël Lippens zelfs publiekelijk gewezen op het feit dat als ik geld wilde binnen harken met mijn uiterlijk, ik maar naar een pornosite moest gaan.
In de romanThe Little Sisterlaat Raymond Chandler zijn femme fatale opmerken: 'Sex is a net with which I catch fools.' Vervolgens wordt ze verlaten. Toen de vrouw passief leek, vond de man haar aantrekkelijk. Op het moment dat ze actief blijkt te zijn, smeert hij 'm. Het illustreert het type vrouw dat we graag terugzien in films en literatuur: sexy, maar onnozel. Michel Houellebecq ging in november met Nederlands OnlyFans-model Jini Jane naar bed omdat ze content met hem wilde maken voor zowel haar account als voor een film. Toen ze dit later wilde uploaden op haar OnlyFans en in het kader daarvan om een kopie van zijn paspoort vroeg, weigerde hij dit. Toen hij de trailer van de film zag, spande hij een rechtszaak aan.
InQuelques mois dans ma vie(2023) schrijft Houellebecq over Jane dat hij respect heeft voor klassieke sekswerkers, die mannen vreugde brengen middels een moeilijke en gevaarlijke baan:'Prostituée, voilà ce que j'appelle un beau métier, un métier honorable et noble.'Maar een virtuele sekswerker, 'die geen risico's neemt en misbruik maakt van zielige mensen die betalen voor eenzame masturbatie', zoals Jane, die trouwens 23 is, 'doet hem walgen'. Behalve walgelijk vindt hij het ook immoreel wanneer vrouwen 'zich online uitsloven voor een camera en hiermee verdienen'. Hij is van mening dat ze dit slechts mogen doen'par pur plaisir exhibitionniste'. Houellebecq heeft moeite met het feit dat virtuele sekswerkers als Jane zich niet onderwerpen, maar de touwtjes in handen hebben. In zijn betoog is de man in de offline peeskamer degene met overwicht en de sekswerker een passieve partij die de al dan niet gevaarlijke man dient: een slachtoffer. In zijn interactie met Jane was dit opeens een heel ander verhaal.
Mijn meest bekeken streams waren niet die waarin ik in mijn bikini bij het water zat en het er dik bovenop lag. Mijn meest bekeken streams waren die waarin ik mijn yoga-oefeningen deed of kookte. Waarin ik geïnteresseerd was, zachtaardig, passief, nonchalant, mijn shirt toevallig een beetje open. Make-up, maar niet te veel. Ik leerde al snel om passief te zijn. Om niet te veel te vinden, om geen (seksueel) zelfbewustzijn te hebben en mezelf nooit te verdedigen. Om wel aantrekkelijk en sexy te zijn, maar onbedoeld. Om eeningénuete zijn: 'an innocent or unsophisticated young woman; beautiful, kind, gentle, sweet and often naïve'(Oxford Languages). Dom, zou misschien de heel korte samenvatting kunnen zijn. Ik werd goed in mijn rol. Het geld stroomde binnen, mijn fanbase groeide met de dag.
Carlotta Cogoni,een wetenschapper aan de Universiteit van Trento, publiceerde een onderzoek over seksueel geobjectiveerde vrouwen in het academisch tijdschriftCortex.Haar conclusie: vrouwen met korte rokken en naveltruitjes worden als minder menselijk, competent en moreel beschouwd dan vrouwen met lange broeken. Dit werd onder andere gemeten door middel van trefbalwedstrijden. Wanneer vrouwen met korte rokjes er steeds expres als eerste af werden gegooid, werd er bij de deelnemers beduidend minder activiteit waargenomen in de delen in het brein waar empathie en pijn worden geregistreerd dan wanneer dit bij de vrouwen met de lange broeken gebeurde. 'De vrouw met de korte rok wordt meer als object beschouwd en minder als mens en dus voelen we geen empathie met haar', concludeert Cogoni. Deze verminderde empathie wordt besproken in het licht van het gender gerelateerd geweld dat de moderne samenleving teistert.
In eerste instantie beperkte mijn interesse in het streamen zich tot journalistieke belangstelling. Maar naarmate ik meer tijd op Twitch doorbracht, veranderde dit. Goed zijn in wat ik deed op Twitch werd belangrijker voor me dan mijn initiële onderzoek, en met die verandering werd mijn uiterlijk dat ook. Onderzoeker Sylvia Holla van de Universiteit van Amsterdam noemt hetthe looking glass self:de blik die vooral jonge mensen, die veel op sociale-mediaplatformen zitten, op zichzelf hebben. 'Die blik werkt als een vergrootglas op jezelf en ontwikkel je omdat je weet dat anderen naar je kijken. Deze blik leidt tot het vormgeven van het lichaam naar de ideeen van anderen.'
Uit een peiling vanEenVandaagbleek vorig jaar dat veertig procent van de jonge vrouwen een cosmetische operatie overweegt. In 2018 was dat nog zeventien procent. Meer dan de helft van de jongeren vindt vandaag de dag dat snijden in een gezond lichaam om puur cosmetische redenen moet kunnen. Fillers, botox en cosmetische operaties winnen jaar in jaar uit aan populariteit en alhoewel ik voor 2020 nooit serieus had overwogen om mezelf om cosmetische redenen te laten opereren, liet ik nadat ik actief werd op Twitch mijn borsten vergroten.
Basje Boer vraagt zich in haar boekPoseaf bij wie de macht ligt als je seksueel kapitaal als ruilmiddel gebruikt. 'Bij de vrouw wier lichaam van waarde is voor de man? Of bij de man die afneemt wat zij aanbiedt?'Eerst vond ik dat de macht bij mij lag. Ik dacht dat het patriarchaat een spelletje was dat ik op deze manier had uitgespeeld.Sex is a net with which I catch fools,dacht ik, toen ik mijn nieuwe borsten aanschafte. Maar of je nou flirt met je baas voor een opslag of flirt met je Twitch-kijkers om meer donaties te ontvangen, je past je aan aan de mannelijke blik om het verder te schoppen. Een borstvergroting in een omstandigheid als de mijne is daar de overtreffende trap van. Het voedt het patriarchale systeem dat misbruik en geweld (inclusief geweld naar jezelf) op allerlei manieren in de hand werkt. Als je hiervoor kiest, om wat voor reden dan ook: voor een dikke portemonnee, voor succes of voor een journalistiek onderzoek, dan moet je daartegen opgewassen zijn. En dat was ik niet.
'It is hard to think of a single film that represents a woman's mental illness as a condition that has nothing to do with her looks or body',citeert Boer onderzoeker Suzie Gibson inPose. In films en literatuur wordt de waanzin van mannelijke personages vaak gepresenteerd als tekenen van hun buitengewone creativiteit, genialiteit en intellect. Bij vrouwen ligt dit anders. 'Maybe, being a woman is the real mental illness our films and stories seem to oscillate around.'Mijn livestreamexperiment was onbedoeld een document geworden over de impact van de mannelijke blik op mijn geestelijke gezondheid.
Met de toename vanhet aantal plastisch chirurgische en cosmetische behandelingen, stijgt het aantal complicaties. Ook ik ondervond die. Onder deze complicaties vielen onder andere een gedraaid implantaat enbottoming out,wat inhoudt dat je huid de implantaten niet kan dragen en deze daardoor onder je tepels zakken. Dan heb ik het niet eens over de 'normale' neveneffecten, zoals dat ik het gevoel in mijn borsten voor een groot deel kwijtraakte. Van mijn eigen plezier in seks was met mijn nieuwe misvormde lichaam weinig over, maar dit deed voor de kijker geen afbreuk aan de nu grote geile tieten in een hemdje. Dat die borsten voor meer kijkers zorgden, had ik goed ingeschat. Maar ondanks mijn zorgvuldig geconstrueerde persona, groeide de groep haters ook. Mensen konden me door mijn onnozele stuk performancekunst beter verdragen en keken liever naar me, maar een hoer was ik nog steeds. 'Young women are encouraged to express themselves sexually. Yet when they do, they are derided as sluts',stelt Leora Tanenbaum vast in haar boekI Am Not a Slut.
Mijn adresgegevens en telefoonnummer, die in de begindagen op de website van de KvK hadden gestaan, werden verspreid op Twitch. Ik werd dagelijks uitgescholden tijdens mijn livestreams, via mijn andere sociale-mediakanalen en telefonisch. Ik ontving regelmatig doodsbedreigingen en het gebeurde meermaals dat mensen me op straat intimideerden. Het soort haat waarmee ik te maken kreeg is geen unicum. Recent nog werd een Twitch-streamer gewurgd op het Leidseplein tijdens een stream en Twitch-streamer Sorrenti moest afgelopen najaar haar huis ontvluchten nadat ze getarget werd door Kiwi Farms, een forum dat bekend staat om het aanzetten tot intimidatie en stalking van (trans)vrouwen en al meerdere mensen tot suïcide dreef.
Kort nadat ik mijn borsten liet vergroten maakte Erik Kessels het kunstwerkDestroy My Face, een compilatie van door plastische chirurgie verminkte gezichten van vrouwen op de vloer van een skatepark. Het werk had die titel omdat het idee was dat skateboarders de gezichten van de vrouwen zouden vernietigen door eroverheen te skaten. In zijn artistieke verklaring noemde Kessels de vrouwen 'monsters' en vroeg hij zich af of ze nog wel menselijk waren. Ik reageerde op dit werk met een artikel inSkateism,een lhbtiq+ skateboardmagazine, waarin ik schreef dat ik het schokkend vond dat een skatepark meewerkt aan een project dat kwetsbare vrouwen beschaamt, vrouwen die slachtoffer zijn van het schoonheidsideaal van een door mannen gedomineerde wereld. Ik voelde me persoonlijk aangevallen. Ik was een van die verminkte monsters over wie Kessels het had en die gestraft moesten worden in een skatepark. Een skatepark waar ik nota bene zelf kwam om te skaten.
Ondertussen verzamelden haatdragende gebruikers zich in chatgroepen om me van het platform af te krijgen: ze rapporteerden mijn streams als schadelijk of ongepast, in de hoop dat ik verwijderd zou worden. Die strategie werkte. Mijn profiel werd ongeveer een jaar na de start van mijn experiment definitief verwijderd zonder goede reden. Mijn haters lieten me via allerlei wegen weten hoezeer ze daarvan genoten. Ik had een korte rok aan, was expres afgegooid met trefbal en niemand voelde empathie.
Sex is a netwith which I catch fools?Het patriarchaat een spelletje dat ik dacht te bespelen maar dat mij schaakmat zette? Ik was de regie volledig kwijtgeraakt en vervolgens jammerlijk neergestort. Ik probeerde mijn oude leven weer op te pakken. Werkte aan mijn debuutroman, maakte de documentaire af en publiceerde artikelen bij allerlei mediaplatforms om mijn inkomensval op te vangen. Een half jaar nadat ik stopte met streamen, liet ik de implantaten verwijderen. Ik had ze immers nooit genomen omdat ikzelf die intrinsieke behoefte had of omdat er iets aan te merken was op mijn borsten zonder implantaten. Ik zat bovendien met allerlei complicaties. Ik wilde mijn Twitch-wonden likken en het achter me laten. Toen ik de huisarts in die periode belde met aan mijn lijf gerelateerde angstklachten, een verzoek om slaapmedicatie en om mijn verhaal te doen, verwees hij me door naar de polikliniek Medische Psychologie in het ziekenhuis. Hier kreeg ik de diagnose Body Dysmorphic Disorder vanwege de overheersende afkeer naar en vervreemding van mijn eigen lichaam. Iets waar ik voor de periode op Twitch nooit last van had gehad.
Toen de documentaire(Amstergwen,naar mijn Twitch-gebruikersnaam) voor het eerst vertoond werd op een filmfestival in Hollywood, was ik bang. Ik had in de periode ervoor met zoveel oordelen, haat en ontwrichtende ervaringen te maken gekregen dat mijn zelfvertrouwen en mijn vertrouwen in anderen tot een nulpunt waren gedaald. Tijdens de vertoning vroeg ik me af of en wanneer er mensen zouden opstaan om mijn inmiddels haast vertrouwde bijnaam te roepen:aandachtshoer. Maar dit gebeurde niet. De zaal was muisstil. Na afloop kreeg ik een staande ovatie. Ik mocht naar het podium komen om een award in ontvangst te nemen. Mensen huilden en juichten, wilden met me op de foto en noemden me een held. 'Maar soms lijkt het of we menselijkheid verwarren met slachtofferschap, of we het ene beeld inruilen voor het andere', schrijft Boer nog inDe Groene Amsterdammervan 12 juli in een stuk over seksistische vrouw-symbolen.
Mijn trefbalbroek kreeg gestalte in de vorm van een documentaire. Door mijn openbare slachtofferschap heb ik een deel van mijn menselijkheid herwonnen. Toch is het jammer dat ik deze trefbalbroek, op welke manier dan ook, überhaupt nodig had. Ons brein staat nog steeds afgesteld op seksistische ideeën over vrouwelijkheid en in de echokamers van het internet tieren deze ideeën welig. Niet het metaforische kledingstuk, maar ons interne besturingssysteem behoeft verandering.
Gwen van der Zwan is schrijver en journalist. Vorig jaar verscheen haar debuutromanZuigertjebij Uitgeverij Pluim. Haar documentaireAmstergwenwordt op 15 augustus uitgezonden door de NPO
Ik leerde al snel om passief te zijn. Om niet te veel te vinden, om geen zelfbewustzijn te hebben