Atoomparaplu Buitenland

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
20 maart 2025
Hoe zorg je ervoor dat de westerse landen bijeen blijven vis-à-vis het Russische gevaar? Dit was de strategische missie die de Verenigde Staten zich in de jaren na de beëindiging van de Tweede Wereldoorlog hadden gesteld. Het was tevens het fundament onder de Noord-Atlantische Verdragsorganisatie (Navo).'Keep the Russians out, the Americans in and the Germans down',zo vatte Lord Ismay, de buitenlandadviseur van Churchill, de missie van de in 1949 opgerichte organisatie ooit kernachtig samen.
De Atlantische samenwerking, de veiligheidsgarantie van de Verenigde Staten en de liberale internationale orde die onder Amerikaanse leiding vorm kreeg, zouden de hoeksteen vormen voor de naoorlogse welvaart en stabiliteit in Europa. In de week dat de huidige Amerikaanse president in direct contact treedt met zijn Russische ambtsgenoot om - zonder de Europese partners - te beslissen over het lot van een Europees land, blijkt andermaal hoezeer het fundament onder de Atlantische samenwerking de afgelopen decennia is uitgehold.
De constante is de verwijdering tussen de Verenigde Staten en de Europese partners: een verschuiving van Amerikaanse strategische belangen richting Azië en een groeiende ergernis over de Europese wijfeling om de eigen verdediging ter hand te nemen. Het is inmiddels vaak gezegd: met zijn bruuske optreden van de afgelopen twee maanden maakt Trump expliciet wat al decennia in de lucht hangt. Er werd geschokt gereageerd op de bevoogdende speech van de Amerikaanse JD Vance in München, waarin hij een in zijn ogen decadent Europa de maat nam, als zou het in de ban zijn van 'genderideologie' en geen antwoord hebben op 'massa-immigratie' - allebei codewoorden uit het radicaal-rechtse vocabulaire.
Maar verschilt het werkelijk van het 'Old Europe' waarmee de Amerikaanse minister van Defensie Donald Rumsfeld in 2003 Frankrijk en Duitsland de maat nam nadat deze landen hun twijfels hadden laten blijken over de zin van de op handen zijnde invasie van Irak? De kern is een vermeend gebrek aan vitaliteit, of, zoals Vance het afgelopen week nog eens extra aanzette tijdens een interview voor de Amerikaanse zender Fox: Europa zou bezig zijn'civilizational suicide'te plegen.
Dat is precies wat radicaal-rechtse commentatoren in Europa zelf al jaren roepen: de moderniteit, het denken van de jaren zestig, genderideologie, het is de instituties binnengedrongen en heeft de elites vergiftigd. Het veronderstelde gevolg? Post-koloniale zelfhaat, ondermijnende feminisering, onbetaalbare klimaatgekte met als eindresultaat een algehele verzwakking die maakt dat de Europese landen hun nationale eigenheid niet langer kunnen waarborgen - laat staan dat ze garant kunnen staan voor hun eigen verdediging.
Meer dan strategisch is de verwijdering tussen Trumps Amerika en de Europese bondgenoten dan ook ideologisch. Vance' expliciete steun voor het extreem-rechtse Alternative für Deutschland bevatte een impliciet dreigement aan de Europese kiezer: zolang jullie op internationalistisch ingestelde ('globalistische') en liberale ('woke') partijen blijven stemmen moeten we nog maar eens zien in hoeverre we garant blijven staan voor jullie veiligheid. En toen moest Zelensky's vernedering in het Witte Huis nog komen.
Er is het nodige gebeurd sindsdien, met als meest opmerkelijke feit het ReArm Europe-plan ter waarde van achthonderd miljard euro. Het betekent het gelijk van de Franse president Emmanuel Macron. Vlak na zijn aantreden in 2017 hield hij al een ambitieus pleidooi voor een Europese defensiemacht ter aanvulling van de Navo. Het doel was 'strategische autonomie' te bereiken. Niet langer zou het continent afhankelijk moeten zijn van de Verenigde Staten.
Een paar jaar later ging Macron nog verder en opperde de mogelijkheid dat andere Europese landen bescherming konden krijgen van deForce de frappe- de Franse nuclaire afschrikkingsmacht. Een Europees atoomparapluutje dus, maar wel een eigen atoomparapluutje en met driehonderd kernladingen ruim voldoende om als afschrikkingsmacht te dienen. Met de aantekening dat Frankrijk altijd zelf aan de knoppen blijft.
Met zijn oproep echoode Macron zijn grote voorbeeld generaal De Gaulle, die meende dat je niet kon uitsluiten dat Amerika een 'bedreiging voor de vrede' zou kunnen worden en dat het daarom van belang was dat Frankrijk over een eigen kernwapen beschikte. Het tweede grote leerstuk van De Gaulle was dat Frankrijk in Europa moest compenseren wat het als koloniale macht aan betekenis had ingeboet (l'Europe française).
Allicht is het beter toeven onder een atoomparaplu van Macron dan van Trump. Maar enige scepsis bij het genereuze Franse aanbod is wel gepast. Zeker wie bedenkt dat het in de toekomst evengoed de atoomparaplu van Marine Le Pen kan zijn.
Ook volgens De Gaulle kon je niet uitsluiten dat Amerika ooit de vrede zou bedreigen