Wel die hoed, geen centimeter dichter bij Napoleon Film Napoleon

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
30 november 2023
Ridley Scotts honderdenmiljoenenfilm loopt over van de grandeur, maar het spel van Joaquin Phoenix laat zien dat Napoleon geen grote man was.
Napoleon is altijd een kleine manin een groot verhaal geweest.
Dat verhaal is niet te missen. Marengo, Austerlitz, Jena, Waterloo. Alles op enorme schaal, met duizelingwekkende snelheid. Hij begon als Corsicaanse - en dus provinciale, en dus impopulaire - cadet op een militaire academie, klom door de rangen, brandde door de journées van de Franse Revolutie heen, schopte de Engelsen uit Toulon, onderdrukte de gevreesde Parijse massa's en andere contrarevolutionaire opstanden. Tegen de tijd dat hij 25 was, was hij een natuurkracht, eentje die je maar beter aan jouw kant kon hebben, snapten de Franse leiders die elkaar haasje-over opvolgden in die chaotische revolutiejaren.
Die chaos verdroeg Napoleon slechtgehumeurd. Zijn carrièreklim bestond bij de gratie van een revolutie die korte metten maakte met de strikte hiërarchieën, en tegelijk stond zijn geest naar orde, naar regelmaat, of simpelweg naar regels. Waar hij natuur aantrof, wilde hij wetenschap; waar hij toeval ervoer, wilde hij wetgeving. De geschiedenis vond hij mooi en inspirerend, maar het heden was belangrijker.
Een treffend voorbeeld is Malta. In 1798 voer Napoleon op weg naar Egypte langs Malta, en besloot met zijn zestigduizend man te stoppen, zoals je anders op een zomerdag even afslaat op de snelweg om bij een tankstation een waterijsje te kopen. Malta was een relict uit de tijd van de kruistochten, nog steeds in handen van de Maltezer Orde. Tijdens zijn zesdaagse verblijf op het eiland ontbond hij de kloosters, voerde straatverlichting in, liet fonteinen, ziekenhuizen, postkantoren en scholen bouwen, schafte slavernij, adellijke titels en de Maltezer Ridderorde af, liet een synagoge bouwen en bepaalde dat 'de bibliothecaris voor zijn jaarwedde van duizend francs ook college moest geven in de geografie'.
Twee weken later kwam hij aan in Egypte. Op negen mijl van de piramides stelde Napoleon zijn leger op tegenover de Mammelukken, de militaire kaste die al duizend jaar het zwaard was van de moslimwereld. 21 juli 1798: de Slag bij de Piramiden. 'Vanaf de pieken van de piramiden kijken veertig eeuwen op u neer' zou hij tegen zijn soldaten hebben gezegd.
Die eeuwen betekenden niks, want Napoleon plaatste zijn soldaten in de door hem geperfectioneerde carrés - de vierkante slagordes waarin soldaten elkaar doorlopend afwisselden met schieten en herladen - en liet niets van de Mammelukse cavalerie over. 289 Franse doden en gewonden tegenover meer dan tienduizend Mammelukse. In een middag beëindigde Napoleon zo'n beetje de macht van een duizend jaar oud militair instituut.
'What we do in life echoes into eternity',zegt generaal Maximus Decimus Meridius tegen zijn Romeinse legioenen in Ridley ScottsGladiator(2000). Daarna mengt Maximus zich in de hand-tot-handgevechten tegen de Germaanse stammen. In Scotts net verschenenNapoleonmaakt de generaal een gebaartje naar zijn artilleriecommandant en doet vlug zijn handen op zijn oren. Het geluid van een kanon vindt hij maar te luid. De kanonskogel raakt de piramide, de Mammelukken schrikken op, hun cavalerieaanvoerder valt klunzerig dood van zijn paard.
Midden in dat enorme, door de eeuwen echoende verhaal staat dus een kleine man. Niet letterlijk klein: 1 meter 68. Gemiddeld voor die tijd.
Napoleon vulde niet elke kamer die hij binnen liep, was geen verbaal figuur. Anders dan bijvoorbeeld Hitler of Lenin, had hij geen visie die generaties vooruitkeek. Anders dan bijvoorbeeld Churchill, dacht hij niet vanuit één centraal idee van wat zijn moederland behoorde te zijn. Sterker, hij was maar halfhartig over dat moederland. Al een flink eind op weg in zijn carrière twijfelde hij of hij zich niet bij de Corsicaanse onafhankelijkheidsbeweging moest aansluiten.
En dan wisten alle salons in Parijs ook nog eens dat hij de hoorns droeg, zoals de Fransen dat lieflijk noemen. InNapoleonspeelt Vanessa Kirby, een gezicht om je vingers aan te snijden, Joséphine de Beauharnais, de begeerde weduwe van een geguillotineerde officier. Ze had geleerd te overleven door liaisons aan te gaan met machtige mannen, iets waar ze niet mee ophield toen ze met Napoleon trouwde. Zodra die op veldtocht ging, doken de amants op - de primaire aanbidder was Hippolyte Charles, in de film een jongeman met een snor waar een Schnauzer jaloers op zou zijn.
En dus jammert Scotts film-Napoleon, hij siddert, beeft, huilt, klaagt, schreeuwt, delft het onderspit bij een vrouw die minder van hem houdt dan hij van haar. Deze Napoleon is Joaquin Phoenix, en dat zegt genoeg. Phoenix speelde een gelauwerd oeuvre aan outcasts, neuroten, psychopaten en junks bij elkaar. Zijn Napoleon is dus niet van eikenhout, geen blok marmer. Je ziet de emoties over zijn gezicht schieten - van grootheidswaan naar diepe onzekerheid in minder dan drie seconden, achter elke lach zie je de traan. Superieur ontvangt hij een Britse ambassadeur, vleit hem met een vredesverdrag en loopt twintig seconden later stampvoetend weg: 'Jullie Engelsen denken dat jullie heel wat zijn, alleen omdat jullie boten hebben!'
Alleen door Joaquin Phoenix te casten maakte Ridley Scott zijn primaire statement van de film: Napoleon was geen grote man. Maar dat levert ook de primaire tegenstrijdigheid op: waarom dan toch zo'n epische film?
Je kon er vergif op innemendat geschiedenisenthousiastelingen met de missers zouden komen. De Slag bij de Piramiden was niet letterlijk aan de voet van de piramiden. Robespierre schoot zichzelf niet neer in de Nationale Conventie, maar op het stadshuis. In deNRCkwam Bart Funnekotter met zijn lijstje: Marie-Antoinette had geen lang haar toen ze onder de guillotine kwam, Napoleon vocht bij Toulon niet te paard maar te voet, Austerlitz werd niet beslecht door het ijs onder de voeten van de Oostenrijkers te laten breken, Josephine stierf niet daags voor Waterloo maar ruim een jaar voor Waterloo, en Napoleon en zijn nemesis, de hertog van Wellington, ontmoetten elkaar nooit.
Persoonlijk vond ik het vreemdste dat Robespierre gespeeld wordt door een acteur die sprekend op Danton lijkt. Dat wil zeggen: theatraal, vilein en vadsig. Terwijl Robespierre een stoïcijnse, magere melkmuil was.
Enfin. Aangesproken op historische incongruenties reageerde Scott resoluut: 'Get a life!'
De reden dat alles wat Napoleon aanraakte bij een bepaald publiek (ik ben geneigd te zeggen: een bepaald soort mannen) een vreemd heilige status heeft, is vermoedelijk dat Napoleon een open vraag is. Die vraag is in feite hetzelfde als die je over iemand als Shakespeare kunt stellen, namelijk: hoe dan? Hoe kan een weinig opvallende man zo dominant geniaal zijn? Hoe kan een provinciale, gemiddelde student de hele negentiende eeuw naar zijn hand hebben gezet?
Het antwoord zit in persoonlijkheid, in denkkracht en een originaliteit van geest. Maar dat zijn onaantastbaarheden wanneer de man in kwestie al eeuwen dood is, of als bij leven de mensen om hem heen te weinig kijkjes in zijn ziel kregen om die te boekstaven. Wat ons rest zijn de feiten, restanten die we wél kunnen weten, wél kunnen aanraken. Begin deze maand kocht een anoniem iemand op een veiling een zwarte vilten steek van Napoleon. 2,1 miljoen dollar. Wie de koper ook is, je weet zeker dat hij ermee naar huis ging, voor de spiegel ging staan en die hoed opzette - en toen niks. Geen dieper inzicht, geen historische sensatie. Wel die hoed, maar geen centimeter dichter bij Napoleon.
De fascinatie met Napoleon lag aan de basis van wat de Schotse historicus Thomas Carlyle halverwege de negentiende eeuw ving in zijn 'Great Man Theory' - een theorie die vaak is samengevat als 'geschiedenis is slechts de biografie van enkele grote mannen.' Die theorie is niet gangbaar meer, omdat hij om te beginnen de helft van de mensheid uitsluit, en daarnaast omdat hij er geen rekening mee houdt dat specifieke mannen alleen door specifieke sociale processen de kans kregen ergens hun stempel op te drukken. In dit geval: geen Franse Revolutie, geen Napoleon keizer der Fransen.
Maar Scott zit duidelijk met nog een ander dilemma in zijn maag. De tijd dat we een grote generaal mogen aanbidden is ook voorbij omdat iedere grote generaal doorgaans een lijst aan vernietigingen en onderdrukkingen achter zich laat. Niets in het heden is zo besmet als het verleden. In Frankrijk is Napoleon onverminderd een held, maar onder historici van nieuwere generaties wordt hij vaker óók gezien als een oorlogsmisdadiger: iemand die willens en wetens de vrede doorbrak en Europa in een vortex van oorlog meesleurde. Hiervan geeft Scott akte:Napoleoneindigt met de getallen van alle levens die Napoleons campagnes kostten. Tienduizend doden hier, honderdduizend daar. Alsof Scott wil zeggen: kijk eens wat een slachting deze man aanrichtte.
Dat is echter cru, omdat het haaks staat op wat Scott de twee uur daarvoor heeft gezegd: kijk eens wat een spektakel, kijk eens wat een grandeur, kijk eens hoe het eruitziet als een kanonskogel de borst van een paard raakt! Die honderdduizenden doden in de campagne naar Rusland krijgen amper tien minuten aandacht. Het leger dat Napoleon onbekommerd aan zijn lot overliet in Egypte vergeet Scott volledig.
Het is zoals de Britten zeggen 'having your cake, and eating it too.' Maar wat een cake.Napoleonkostte tweehonderd miljoen, iets meer dan een miljoen per minuut, maar dan heb je ook wat. Piramiden, paleizen, paarden, een stoet heerlijke acteurs (Rupert Everett als Wellington!), camera's die hele valleien opzuigen en vanuit vogelperspectief troepenbewegingen laten zien. Een lust voor het oog. Een film om op groot scherm te zien.
Napoleonis nu in de bioscoop. Lees in de kroniek van Gawie Keyser over hoeNapoleonin Scotts oeuvre past.
Sony Pictures / Apple Original Films | Joaquin Phoenix als Napoleon Bonaparte in Egypte