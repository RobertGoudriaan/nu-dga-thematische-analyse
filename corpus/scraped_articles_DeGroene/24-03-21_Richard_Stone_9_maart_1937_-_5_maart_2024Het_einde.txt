Richard Stone 9 maart 1937 - 5 maart 2024 Het einde

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
21 maart 2024
De arts en antiracismeactivist Richard Stone, lid van de Board of Deputies of British Jews en bedenker van de term 'islamofobie', werd aanvankelijk genegeerd en uiteindelijk geridderd.
Wie langs Well Hall Road loopt, een weg in Zuidoost-Londen tussen Eltham en Woolwich, ziet een vleugje Engelse geschiedenis. Er staat een Tudor-boerderij uit de tijd van Hendrik VIII en in de tuinen naast het spoor speeldeSpoorwegkinderenvan kinderboekenauteur Edith Nesbit zich af.
De recente geschiedenis, evenwel, stemt somberder. Bij een bushalte bevindt zich een gedenksteen voor Stephen Lawrence, de achttienjarige zwarte scholier die hier dertig jaar geleden werd doodgeschopt door vijf racisten. En niet alleen de daders waren racistisch. De Londense politie werd in een officieel rapport 'institutioneel racisme' verweten.
Sleutelfiguur bij dat baanbrekende rapport van Sir William Macpherson was Richard Stone, de arts en antiracisme-activist die onlangs op 86-jarige leeftijd is overleden. Achter de schermen was hij de man die de toenmalige politiecommissaris, Sir Paul Condon, ertoe wist te brengen om te accepteren dat discriminatie welig tierde in het overwegend witte politiekorps. Stone kon uit eigen ervaring spreken. Al twee decennia had hij als arts in Notting Hill, ooit een immigrantenwijk, zwarte jongemannen in zijn praktijk ontvangen die ernstige verwondingen hadden opgelopen na hun arrestatie. Zijn zorgen vonden geen gehoor.
De moord op Lawrence veranderde alles. Vanaf het moment dat de politie arriveerde op het plaats delict ging het mis. Er werd geen eerste hulp gegeven, tips van getuigen werden niet opgevolgd en dossiers raakten kwijt. Een rechercheur die bij het moordonderzoek betrokken was bleek geld te hebben gekregen van de vader van een van de daders, een drugsbaron. Justitie besloot de vijf wegens gebrek aan bewijs niet te vervolgen. In 1997 stonden hun gezichten op de voorpagina van deDaily Mail,onder de kop 'MOORDENAARS'. Dat de vijf de krant niet vervolgden wegens smaad, was min of meer een schuldbekentenis.
Uiteindelijk werden twee van de vijf in 2012 alsnog veroordeeld. Voor Stone was het rapport niet het laatste woord. Integendeel. In 2013 publiceerde hij het boekHidden Stories of the Stephen Lawrence Inquiry.Hij was bang dat het rapport niets zou veranderen, zoals begin jaren tachtig was gebeurd na rapporten over de rassenrellen in Londen en Liverpool. Hij zette vraagtekens bij het routinematig fouilleren door de politie van zwarte jongemannen, de omstredenstop and search-policy.Volgens de politie was dat nodig omdat zwarte jongeren oververtegenwoordigd waren in het straatgeweld; volgens Stone was het simpelweg discriminatie. Tot kort voor zijn dood toerde Stone langs steden die aan bod waren gekomen in het Macpherson-rapport, om daar in het openbaar te praten over de racismeproblematiek.
Richard Malcolm Ellis Stone werd op 9 maart 1937 in Londen geboren. Zijn vader Joe was een van de eerste artsen die Bergen-Belsen betrad. Later werd hij de lijfarts van de progressieve gevangenishervormer Lord Longford en van premier Harold Wilson. Als beloning voor zijn bewezen diensten aan laatstgenoemde werd hij in 1970 tot de adelstand verheven.
Na de oorlog vervulde de jonge Richard zijn dienstplicht, leerde hij Russisch, speelde hij cello en studeerde hij rechtsgeleerdheid in Oxford. Zijn carrièrepad leidde aanvankelijk naar de media. Na te zijn afgestudeerd ging hij werken bij Granada, het mediabedrijf van zijn oom Sidney Bernstein. Hij was onder meer bioscoopmanager, maar uiteindelijk stapte hij in de voetsporen van zijn vader door terug te keren naar Oxford om daar geneeskunde te studeren.
Stone groeide uit tot een bevlogen arts, met een antenne voor sociaal onrecht. Niet alleen zijn strijd tegen racisme getuigde daarvan. Omdat een aantal van zijn patiënten dakloos was vond hij het opmerkelijk dat zoveel sociale huurwoningen in het rijkere deel van West-Londen waren dichtgetimmerd. Hij liet het huisvestingsbeleid onderzoeken. Wat bleek? De Conservatieve leider van het stadsdeel, Dame Shirley Potter, wilde zoveel mogelijk sociale huurwoningen in de verkoop gooien, in de wetenschap dat huiseigenaren meer geneigd zouden zijn om op haar partij te stemmen.
Als lid van de Board of Deputies of British Jews knoopte Richard Stone goede banden aan met de moslimgemeenschap. In 1997 presideerde hij een commissie die onderzoek deed naar Britse moslims. Hij doopte de term 'islamofobie', wat hij omschreef als een 'onredelijke en goeddeels ongefundeerde haat jegens of vrees voor mensen met een moslimachtergrond'. De term werd gezien als het equivalent van antisemitisme, met als cruciaal verschil dat antisemitisme afkeer van een ras is, wat anders is dan kritiek op een religie. Volgens critici dreigt islamofobie een nieuwe vorm van blasfemiewetgeving te worden.
Stone groeide uit tot een gevierde campagnevoerder. Hij werd erelid van het Cambridge Centre for the Study of Muslim-Jewish Relations en kreeg in 2010 de titel Officer of the Order of the British Empire.
In vergelijking met de jaren zestig en zeventig, de decennia waarin zijn strijd voor sociale rechtvaardigheid begon, zijn de rassenverhoudingen sterk verbeterd, iets waar Tony Sewell over schrijft in zijn pas verschenen boekBlack Success: The Surprising Truth. Minder positief is het gesteld, zeker sinds het begin van de Gaza-oorlog, met de relatie tussen joden en moslims.
Hij zette vraagtekens bij het fouilleren van zwarte jongemannen
Susannah Ireland / Eyevine / ANP | 2011