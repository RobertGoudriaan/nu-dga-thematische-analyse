Die glimlach Rebekka de Wit

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
30 november 2023
Wij kenden elkaar niet, kennen elkaar nog steeds niet. Hadden een keer samen opgetreden. Ik had iets geschreven over God en schaamte en zij begreep wat die twee met elkaar te maken leken te hebben. We sliepen in een hotel in de buurt van het theater. Zij rookte shag, wat ze - zo stel ik me voor - niet meer doet. De tijden.
Ik rookte mee, uit vreugde, omdat we net hadden ontdekt een gemeenschappelijke ergernis te hebben bij een dichter die we allebei, nou ja, irritant vinden.
Het was een goed potje mopperen waar we in verzeild raakten, omdat de ergernis bij ons beiden zo gedetailleerd was. De voeten, de manier waarop ze haar haar naar achteren slaat, haar gedichten. Ik vermoed dat ze dit niet meer weet, het leek of zij al eens eerder over haar ergernis met iemand had gepraat, maar dit was voor het eerst dat ik die lang geaccumuleerde irritatie zuurstof gaf.
Jaren later kwam ik haar tegen na een theatervoorstelling en ze vroeg in de foyer hoe het ging. Ik was zwanger en in paniek, maar zei dat het 'wel weer beter ging', uit het niks, tegen iemand die ik maar één keer had gezien, terwijl het helemaal niet beter ging. Ze glimlachte, alsof ze - moeder zijnde - wel wist hoe laat het is als mensen zeggen 'dat het wel weer beter ging'. Met mij gaat het hetzelfde, zei ze. Ik zei vervolgens dat ik zwanger was en in paniek, waarop ze even niks zei, weer zo heimelijk glimlachte en zei: Wat wonderlijk. Ik heb hetzelfde en het omgekeerde. Ik ben zwanger, maar ik ben bang dat het geen standhoudt. We bleken allebei precies even ver in onze zwangerschap, allebei nog geen hart gehoord. De tijd was daardoor uitgerekt, het was een soort stilstand voor er iets breekt, alhoewel ik vermoed dat zij dit anders zou beschrijven.
Iemand die evenveel kon mopperen als ik, opgescheept leek te zitten met evenveel God, wilde zo graag nog een kind dat het werkte als een besmetting. Ik werd besmet met haar verlangen om zwanger te blijven.
Ik kan me voorstellen dat zij dit is vergeten, omdat ik de laatste tijd, nu ik even oud ben als zij toen we elkaar voor het eerst ontmoetten, voortdurend van alles vergeet, wat ik niet alleen heel aangenaam vind, maar bijna een geruststelling. Nu weet ik zeker dat ik niet weet hoe ik precies ruik, sta, uitdamp (alle selfies en uren voor de spiegel ten spijt). Hoe mijn trillende, vochtige leven even samenkomt met een ander en het er lichtelijk anders weer vandoor gaat. Ik weet niet waarmee ik anderen besmet, en omgekeerd. Je bent onderdeel van het ecosysteem, en hoewel schrijvers doorgaans denken dat ze vrijgesteld zijn, omdat ze altijd bezig zijn met het maken van notulen, pogingen doen om er het hunne van te kunnen blijven denken, zitten ook zij erin, en kinderen gaan je dat duidelijk maken. Misschien daarom die heimelijke glimlach, daar in die foyer.
InThe First Bad Man,van Miranda July, las ik de zin:'It seemed like her smile was holding back a thousand more smiles.'Althans, zo herinner ik me die zin, want bij herlezing vond ik 'm niet terug. Jammer vond ik dat. Ik had er blijkbaar weer iets van gemaakt.