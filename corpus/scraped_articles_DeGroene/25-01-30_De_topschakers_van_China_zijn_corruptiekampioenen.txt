De topschakers van China zijn corruptiekampioenen

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
30 januari 2025
Beijing- De Chinese schaaksport is vrijwel al zijn coryfeeën kwijt. Twee voormalige wereldkampioenen, de Aziatisch kampioen en twee andere grootmeesters, zijn levenslang geschorst en hun titels zijn hun afgenomen. 36 andere prominente spelers zijn voor jaren geschorst of hebben een waarschuwing gekregen. Deze decimering van de schaaktop is de ontknoping van een van de grootste schandalen in de geschiedenis van de Chinese sportwereld.
Het oeroude bordspel xiangxi,meestal vertaald als 'Chinees schaken', verschilt nogal van het westerse schaakspel, maar bij beide spelen gaat het erom het belangrijkste stuk van de tegenstander uit te schakelen. Wat in het schaken de koning is, is in xiangxi de generaal. Het spel is in China en andere landen van Azië buitengewoon populair. Kampioenen hebben een sterrenstatus. Er ging een schok door de xiangxi-wereld toen bleek dat ook hun nobele denksport niet ongevoelig was voor dematch-fixingen omkoperij die in de Chinese sport schering en inslag zijn. De tuchtcommissie van de schaakbond heeft achterhaald dat de corrupte praktijken begonnen in 2012 en daarna epidemische vormen aannamen.
In april 2023 werden een paar audiofragmenten gelekt naar de sociale media. Ze waren kort maar explosief. Het waren gedeelten uit een telefoongesprek tussen de ex-wereldkampioen Wang Yuefei en de speler Hao Jichao. Ze spraken over hun plannen om een niet bij name genoemde topspeler om te kopen zodat hij zijn partij zou 'verliezen'. Wang voegde eraan toe: 'Noem zijn naam nooit over de telefoon! Onthoud dat!' Het onderzoek bracht een schokkend feit boven water. De naamloze topspeler was de Magnus Carlsen van China, de 35-jarige schaaklegende Wang Tianyi, houder van vier nationale en drie wereldtitels. Hij had ruim honderdduizend euro aan smeergeld opgestreken. Net als zijn clubgenoot Wang Yuefei mag hij nooit meer meedoen aan een xiangxi-toernooi. Na de beide Wangs werd ook de rest van de schaakelite ontmaskerd.
Het xiangxi-debacle staat niet op zichzelf. De Chinese sportwereld grossiert in omkopingsschandalen. Het voetbal spant in corruptie de kroon. De laatste tijd zijn tientallen officials, scheidsrechters, coaches en spelers veroordeeld tot lange gevangenisstraffen of voor altijd geschorst. De hoogste bazen hebben de langste straf en de hoogste boete gekregen. Na de vorige bondsvoorzitter kreeg ook de topman van de eredivisie levenslang, de vroegere bondscoach twintig jaar, de belangrijkste scheidsrechter zesenhalf jaar. Op het veld bakken de corruptiekampioenen er heel weinig van. In de kwalificaties voor het WK staat China in zijn groep zesde en laatste. En dat terwijl China's hoogste leider Xi Jinping toch duidelijk opdracht had gegeven dat de Volksrepubliek ook op voetbalgebied een wereldmogendheid moet worden.