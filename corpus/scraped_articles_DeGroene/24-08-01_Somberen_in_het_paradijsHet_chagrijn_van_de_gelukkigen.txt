Somberen in het paradijs Het chagrijn van de gelukkigen

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
1 augustus 2024
Al zeven jaar op rij geldt Finland als het gelukkigste land ter wereld. Maar net als in Nederland gaat tevredenheid met het eigen leven hand in hand met rechtspopulistisch protest. Wat schuilt er achter dat mysterie?
Natuurlijk kreeg Joël (31),in lijn met het cliché, zijn ingeving in een van de naar schatting 3,5 miljoen sauna's die Finland rijk is. Zwetend in de hitte dacht hij na over zijn leven. Wat wilde hij het allerliefste doen? Waar werd hij nou eigenlijk blij van? Het antwoord bleek verrassend simpel: in het bos lopen! Nu is het vier jaar later en staat hij hier, als gids, in de uitgestrekte wildernis van Nuuksio Nationaal Park, op slechts een half uur rijden van hartje Helsinki. 'We hebben beren, wolven en elanden', somt hij op. Om er geruststellend aan toe te voegen: 'Maar het enige echt gevaarlijke dier dat je in deze omgeving kunt tegenkomen, is de teek.'
Met een graad of 25 is het voor Finse begrippen uitzonderlijk warm voor de tijd van het jaar. Een week eerder was sprake van een officiële hittegolf. Ouderen kregen het welgemeende advies om het rustig aan te doen en goed te drinken. Joël is zichtbaar in zijn element. Met zijn lange haar en vlechtje in de baard heeft hij wat weg van een knuffelbare versie van Khal Drogo, de woeste nomadenleider uit de hitserieGame of Thrones. Op zijn rechterbovenarm prijkt een tatoeage van een rendier.
Terwijl we onder de schaduw van de bomen door naar boven klauteren, zegt hij me 'klaar te zijn met pessimisme'. Openhartig vertelt hij over zijn jeugd in een gebroken gezin in het noorden van het land. 'Mijn leven is niet altijd zo makkelijk geweest. Ik heb ook de andere kant gezien. Ik ben gered door de Finse verzorgingsstaat.' Nadat zijn ouders gingen scheiden, kwam hij terecht in een soort kindertehuis. Vanuit het gevoel
iets terug te moeten doen voor de gemeenschap, werd hij sociaal werker. Maar nu heeft hij pas echt zijn droombaan. En het wordt nog beter: in augustus gaat hij trouwen.
'Ik ben waarschijnlijk de saaiste persoon in Finland om mee over geluk te praten', merkt hij op als we staan uit te puffen op een klein plateau. Onder ons liggen niet één, maar twee helblauwe bosmeren. 'Ik ben ontzettend gelukkig. Hoe kan het ook anders? De zon schijnt, ik mag de hele dag in de natuur lopen. Vanochtend heb ik een groep bezoekers geleerd hoe je een kampvuur maakt. Daarvoor krijg ik nog betaald ook!' Glunderend:'I am living the dream.'
Joël is niet de enigetevreden Fin. Zijn land mag zich de gelukkigste plek op aarde noemen. Al zeven jaar op rij voert Finland de ranglijst aan van het gerenommeerde World Happiness Report. Dat wordt sinds 2012 uitgebracht onder auspiciën van de Verenigde Naties. Onderzoekers vragen mensen over de hele wereld om hun leven te beoordelen. Belangrijke factoren zijn de welvaart per hoofd van de bevolking, gezonde levensverwachting, persoonlijke vrijheid en de mate van corruptie.
Voor Finland resulteert dat in een gemiddelde score van 7,7. Maar eigenlijk doen alle Scandinavische landen het uitstekend. Nederland staat met een rapportcijfer van 7,3 op een niet onverdienstelijke zesde plek. Ter vergelijking: de veel rijkere Verenigde Staten halen niet eens meer de top-twintig. Duitsland eindigt nog een plek lager. Hekkensluiter is, niet geheel onverwacht, het door de Taliban bestierde Afghanistan.
Wat is het geheim van de 5,6 miljoen Finnen? Wat doen zij anders dan de rest van de wereld? Een populair lifestyle-genre zoekt de sleutel in nationale eigenaardigheden. In Denemarken zou het goed toeven zijn dankzijhygge,een soort extreem knusse gezelligheid. De Finnen op hun beurt hebbensisu. De naar Helsinki verhuisde Canadese journalist Katja Pantzar omschrijft die magische eigenschap in haar zelfhulpboekThe Finnish Wayals 'de unieke Finse wilskracht, een vastberadenheid om niet op te geven of een makkelijke uitvlucht te kiezen'. Denk aan: een gat hakken in het ijs om je blote lijf in onder te dompelen. Kinderen op de kleuterschool naar buiten sturen zodra de temperatuur boven de -25 graden uitkomt, zoals de Finse regels voorschrijven. Of gewoon, niet gillend gek worden als het in de winter zelfs overdag donker blijft.
In werkelijkheid heeft het Finse sprookje weinig te maken met de volksaard. 'Buitenlanders kijken graag naar leuke culturele gewoonten als verklaring. Denemarken heeft hygge, Zwedenlagom,Finland sisu. Maar helaas, er is geen geheim Scandinavisch recept.' Aan het woord is Frank Martela van de Aalto Universiteit. De geluksonderzoeker - geruite broek,matchingpet - spreekt vanochtend een bont gezelschap toe. Er zijn journalisten uit Japan, Thailand, Saoedi-Arabië, India - en ook ondergetekende uit Nederland. We zijn hier op uitnodiging van het Finse ministerie van Buitenlandse Zaken. Dat grijpt het Finse succes op het terrein van levenskwaliteit maar al te graag aan om een positief imago op te bouwen in het buitenland.
We ontmoeten Martela in de centrale bibliotheek van Helsinki. Bezoekers vinden er niet alleen boeken - door de drie robotwagentjes Tatu, Patu en Veera naar de juiste verdieping gebracht - maar kunnen ook een roeiboot lenen, gereedschap om het huis te verbouwen of een maandkaart om concerten te bezoeken. Voor beginnende bands zijn er opnamestudio's. Jongeren hebben kamertjes met Playstations tot hun beschikking of kunnen zich uitleven op de 3D-printers. Het oogt allemaal gloednieuw. En, niet onbelangrijk, het is allemaal gratis.
Martela somt eerst maar eens op waar het Finse geluk, naast sisu, nog meer niks mee te maken heeft. Hij toont een wereldkaart waarop Finland fel rood kleurt: hoogste aantal metalbands per hoofd van de bevolking. Dan, serieuzer, gaat hij in op de analyse dat de Finse bevolking nog relatief homogeen is. Een beetje als Nederland in de jaren zestig, toen het spreekwoordelijke touwtje uit de brievenbus hing. 'Maar dat kan het niet zijn. Neem Zweden. Ook heel gelukkig, terwijl een op de vijf inwoners elders is geboren.' Het kleine-bevolking-effect dan? 'Er zijn genoeg kleine landjes waar mensen aangeven dat ze níet tevreden zijn met hun leven.'
De echte verklaring, zegt hij, heeft alles te maken met sociale voorzieningen zoals deze bibliotheek. 'Niet iedereen vindt dit leuk om te horen, maar landen met een riante verzorgingsstaat, waar mensen de vrijheid hebben om hun eigen levenskeuzes te maken, doen het gewoon beter. Het staat of valt allemaal bij goed functionerende, democratische instituties.' Daarbij spreekt Martela liever van Finse 'tevredenheid' dan van 'geluk'. 'Als je mensen vraagt hoe vaak ze op een dag lachen, scoren Zuid-Amerikaanse landen uitstekend. Dan eindigt Finland ergens rond de dertigste plaats. Net als de andere Scandinavische landen hebben wij niet zozeer méér heel blije inwoners, maar vooral mínder ongelukkige mensen.'
Dat botst met het imago van de Finnen als een somber, in zwarte shirts gehuld volk van antidepressiva-gebruikers en zelfdoders. In de jaren zeventig en tachtig stapten inderdaad relatief veel mannen uit het leven. Op dit moment zit Finland in de Europese middenmoot, vertelt Martela, terwijl hij op het scherm van zijn laptop zijn eigen'happy place'tevoorschijn tovert. Het is het soort houten huisje in de natuur waarvan er meer dan een half miljoen zijn in Finland. Primitief ingericht, zegt de geluksonderzoeker, maar schitterend gelegen aan het water. 'En natuurlijk met sauna.'
Hoe het goede Finse levener in de praktijk uitziet, wordt ook duidelijk in Tampere. Tientallen schoorsteenpijpen herinneren aan een rijk industrieel verleden. Tegenwoordig probeert de derde stad van het land, omringd door uitgestrekte meren, zich op de kaart te zetten als'sauna capital of the world'.De vuurrode arbeiders van weleer hebben deels plaatsgemaakt voor studenten en expats.
Een van hen is Kelly, een Amerikaanse die werkt voor Nokia. Toen ze met haar kind van twee naar Finland verhuisde, was ze het meest onder de indruk van de kinderopvang. 'Fantastisch. Ik kan het niet anders zeggen. In de Verenigde Staten kosten dit soort voorzieningen al gauw duizend dollar per maand. Het is zo duur dat veel jonge ouders hun kinderen thuishouden. In dit land is het spotgoedkoop, zeker als je weinig verdient.'
Niet alleen de kinderopvang, ook de rest van het Finse onderwijssysteem trekt sinds enkele decennia internationale aandacht. Als een van de weinige Europese landen scoorde Finland hoog op de Pisa-ranglijsten. Dat onderzoekt de prestaties van vijftienjarigen op het vlak van lezen, wiskunde en natuurwetenschappen. De goede resultaten werden behaald zonder eindeloze hoeveelheden huiswerk, toetsen en bijlessen. In plaats daarvan krijgen onderwijzers, die doorgaans een universitaire graad hebben, veel vrijheid. Hun maatschappelijke status is groot. De klassen zijn klein.
Toch kampt ook Finland met problemen. De Pisa-scores lopen terug. In de dure hoofdstad Helsinki heerst een lerarentekort. Kelly vindt de kwaliteit van het onderwijs desondanks nog altijd 'super'. Andere voordelen van haar nieuwe thuisland zijn de balans tussen werk en vrije tijd en de gelijkheid tussen mannen en vrouwen. Dat laatste begint al met de taal. Ze wijst op het Finse woord'hän'.Dat kan zowel 'hij', 'zij' als 'hen' betekenen. 'Het zegt iets over de emancipatie. Sinds ik hier woon sneuvelen een voor een mijn vooroordelen. Ik zie mannelijke verplegers en vrouwelijke wegwerkers.'
Nog zo'n pluspunt: veiligheid. Beroemd is het experiment van een journalist van het tijdschriftReader's Digest. Deze liet in zestien steden over de hele wereld portemonnees achter met cash en contactgegevens. Finland bleek het eerlijkste. Van de twaalf in Helsinki 'verloren' buidels werden er elf teruggebracht naar de eigenaar.
Bij de lunch vraag ik de Amerikaanse expat wat er níet fijn is aan Finland. Ze aarzelt even, om vervolgens een mop te vertellen. 'Wat is het verschil tussen een gesprek voeren met een introverte en een extraverte Fin? Die laatste kijkt niet naar zijn eigen schoenen, maar naar die van jou.'
De meeste mensen in dit land, wil ze maar zeggen, zijn niet zo spraakzaam. Finnen staan bekend als stug in de omgang. Kelly, met stralende tandpastalach: 'Toen na afloop van de coronacrisis de twee-metermaatregel werd opgeheven, maakten de Finnen nota bene zelf grappen over hoe opgelucht ze waren. Nu konden ze weer als vanouds vier meter afstand houden van elkaar.'
De juichende verhalenvan mensen als Kelly, luxueuze publieke voorzieningen, straten zonder rondslingerend afval waar amper een dakloze is te vinden: het oogt haastteperfect. Is dit hoe buitenlandse journalisten en schrijvers zich voelden toen ze na de revolutie werden rondgeleid door de Sovjet-Unie? Van de weeromstuit word ik er wantrouwend van. Staande naast de ingang van weer een gloednieuw kinderdagverblijf, prik ik voor de zekerheid een vinger in de fris geverfde buitenmuur: geen bordkarton.
Om het nog ingewikkelder te maken, beginnen de buitenlandse journalisten mij een voor een dezelfde vraag te stellen. De Kosovaarse, de Kazachstaanse, de Argentijnse die uit frustratie over de hyperinflatie op de uiterst rechtse presidentskandidaat Javier Milei heeft gestemd: allemaal willen ze weten hoe herkenbaar dit is voor mij. 'Jouw land is ongeveer hetzelfde als Finland, toch?'
Tja, is het dat nog? Of heeft bij ons het chagrijn de overhand gekregen? Ik leg het voor aan onze eigen geluksprofessor. Ruut Veenhoven, emeritus hoogleraar aan de Erasmus Universiteit Rotterdam, is de tachtig gepasseerd maar nog altijd actief als directeur van de World Database of Happiness. Daarnaast grossiert hij in boeiende weetjes. Zoals dat het effect van ongeluk op onze levensduur vergelijkbaar is met roken. Nederlanders hebben er volgens zijn meetmethode sinds de jaren zeventig maar liefst vijf gelukkige levensjaren bijgekregen. En: 'Hoe geloviger het land, hoe minder gelukkig. Daar kun je dus beter niet te veel van hebben.'
Hij beaamt wat zijn Finse collega Frank Martela heeft gezegd over het belang van democratische instituties. 'De kwaliteit van de overheid is met afstand de belangrijkste factor. Hoe beter de ambtenaren, hoe minder corrupt ze zijn, hoe gelukkiger de bevolking. Niet voor niets noem ik ambtenaren ook wel engelen van het geluk.'
Het onderscheid met de Scandinavische landen zit 'm er niet in dat zij de dingen totaal anders aanpakken, legt Veenhoven uit. 'Ze doen het op veel terreinen gewoon net wat beter. De kwaliteit van de overheid is iets hoger. De vrouwenemancipatie is er verder gevorderd.' Hij knipoogt: 'En ze drinken meer dan wij. Dat kost je weliswaar levensjaren, maar het is in veel gevallen wel een sociale activiteit, en dat maakt gelukkig.'
De bescheiden verschillen tussen Nederland en Finland botsen op het eerste gezicht met het alomtegenwoordige geklaag hier te lande. Van de vroegere trots op de kwaliteit van de publieke sector is weinig meer over. Er heerst frustratie over de toeslagenaffaire, het Groningse gasdossier, vertragingen op het spoor, de achteruit kachelende leerprestaties van scholieren.
Niet voor niets krijgt de politiek van de meerderheid van de Nederlanders een onvoldoende. Het oordeel over de samenleving is wisselend. Burgers zijn nog altijd positief over de hulpvaardigheid van mensen in hun nabije omgeving. Ze zijn ook best te spreken over de kwaliteit van de publieke voorzieningen, de gezondheidszorg en het wegennet. 'Dat Nederland een vrij en democratisch land is, wordt gezien als sterk punt', schrijft het Sociaal en Cultureel Planbureau (scp) in de laatsteBurgerperspectieven.
Over hun eigen leven zijn de Nederlanders ronduit positief. 'Met mij gaat het goed, met ons gaat het slecht', zo vatte het scp de stemming twintig jaar geleden al samen. Inmiddels plaatsen de onderzoekers wel wat kanttekeningen bij dit fenomeen, dat in academische kringen bekendstaat als deoptimism gap. 'We constateren een sterke sociale norm om positief te praten over het eigen leven', schrijven ze. 'Bij gesprekken over het land als geheel bestaat er een tegengestelde norm. Daar wordt positief zijn eerder opgevat als een teken dat iemand de echte problemen niet ziet of niet wil zien.'
Veenhoven ziet dat anders. 'Over ons eigen leven zijn we gewoon beter geïnformeerd. Hoe het landgenoten vergaat, heb je uit de media. En daar geldt dat goed nieuws geen nieuws is.' De media worden volgens hem gevoed door 'maatschappijverbeteraars' als politici en collega-wetenschappers. Die benadrukken wat er misgaat. Veenhoven: 'Vergeet niet dat wij mensen van nature geneigd zijn om naar potentiële gevaren te kijken. Als die er niet zijn, zoals in ons soort landen, gaan ze het toch zoeken.' In een recente publicatie noemt hij het groeiende onbehagen in Nederland daarom 'een bijverschijnsel van een ongewoon paradijselijke toestand'.
In Helsinki blijken bij nader inzienook niet alle Finnen even tevreden met hun paradijs. In wat voorheen bekendstond als het 'Pestpark' wacht op vrijdagmiddag een bonte menigte. Sommigen zwaaien met roze vlaggen met daarop het logo van Extinction Rebellion. Een jonge vrouw, zwarte koptelefoon om de nek, legt uit dat er op vier punten in het centrum verzameld wordt. Dit is de solidariteitsdemonstratie. De andere drie groepen zullen pal voor het presidentieel paleis de straat blokkeren. Of dit het gelukkigste land ter wereld is? 'Nou, wij zijn in elk geval niet gelukkig met het klimaatbeleid van de nieuwe rechtse regering.'
Een paar minuten verderop, naast het winkelcentrum, gaat het ook over politiek. De grote Finse partijen presenteren zich er dagelijks op wat je het beste kunt omschrijven als een soort electorale kerstmarkt. De conservatieven staan voor hun stand, zij aan zij met de christen-democraten en de linkse socialisten. Namens de rechts-populistische Finnen Partij deelt vandaag staatssecretaris Teija Makkonen flyers uit. Een gepensioneerde man die zich voorstelt als Fred - 72 jaar, polokraagje boven een geel shirt vol buttons - staat haar terzijde.
Ik vraag hem hoe het mogelijk is dat, in het gelukkigste land ter wereld, bij de parlementsverkiezingen in 2023 één op de vijf kiezers op zijn protestpartij stemde. 'Europa bepaalt te veel', reageert hij. 'Wij zijn een klein land. Finland durft niet in te gaan tegen wat de Duitsers en de Fransen besluiten, dus leggen we ons braaf bij alles neer.' Als voorbeeld noemt hij de ook in Nederland omstreden Europese natuurherstelwet. 'Brussel vindt dat wij onze uitgestrekte bossen en duizenden meren in dezelfde staat als vroeger moeten terugbrengen. Terwijl veel van de landen die dit bepalen zelf amper meer iets van natuur over hebben. Waar bemoeien ze zich mee?'
Ondanks alles probeert hij positief te blijven. Want je moet niet alleen maar klagen over wat er misgaat in de politiek, vindt hij. Die boodschap blijkt lastig te verkopen. Sinds kort maakt zijn Finnen Partij deel uit van de regering. Veel voorbijgangers tonen zich ontevreden over de voorgenomen bezuinigingen en lastenverzwaringen. Zo gaat het toch al forse btw-tarief na de zomervakantie omhoog van 24 naar 25,5 procent. 'In Europa is het alleen in Hongarije nog meer', zegt Fred. 'Ik probeer de mensen uit te leggen dat het eigenlijk de schuld is van de vorige, linkse regering. Als we niets aan onze staatsschuld doen, gaat straks de Europese Commissie of de Europese Centrale Bank ons dwingen.'
Als ik hem vraag wat de grootste bron van onvrede is, noemt hij niet criminaliteit of woningnood. Vergeleken met Nederland is zeker dat laatste amper een probleem in het uitgestrekte Finland. 'Met stip op één in de enquêtes hierover staat de nationale veiligheid', zegt Fred. 'Weet je hoelang onze grens met Rusland is? Meer dan dertienhonderd kilometer! Poetin probeert in het kader van de hybride oorlogsvoering met taxi's en bussen vluchtelingen deze kant op te sturen. Gelukkig is de grens nu dicht.'
Zulke zorgen blijven vooralsnog onzichtbaar op de ranglijst van het World Happiness Report. Dat kijkt namelijk naar het gemiddelde welbevinden over drie jaar. De gevolgen van de oorlog in Oekraïne blijven daardoor grotendeels buiten beeld. Onderzoeker Martela ziet nog een andere reden waarom een slecht politiek humeur prima hand in hand kan gaan met grote tevredenheid. 'De kiezers die op de Finnen Partij stemmen, doen dat vanuit de verwachting dat het leven in de toekomst slechter wordt. Dat wordt hun ook voortdurend aangepraat op sociale media. Maar geluksonderzoekers vragen naar wat ze van het hier en nu vinden. Daarover zijn ook zij nog relatief tevreden.'
Er zijn meer aanwijzingendat het Finse succesverhaal een houdbaarheidsdatum heeft. Zo behoort Finland tot de landen waar oudere inwoners beter in hun vel zitten dan jongeren. Zou er puur naar die laatste groep worden gekeken, dan stond het land op de zevende plek van het World Happiness Report, ver achter de verrassende koploper Litouwen. Nederland duikelt op deze lijst naar de negende positie.
Over waar die krasjes op het beeld van het meest tevreden land ter wereld vandaan komen, lopen de meningen ver uiteen. Is het de schuld van de Europese Unie, Rusland, immigranten en andere buitenstaanders? Of is de echte dreiging misschien van binnenlandse makelij? Een neerwaartse spiraalmade in Finland?
In een zaal van de universiteit van Helsinki toont Niku Määttänen een grafiek met twee lijnen. Even lijken ze elkaar te naderen, om dan steeds verder uit elkaar te lopen. Het is het bruto binnenlands product per hoofd van de bevolking van Finland versus de rijke buur Zweden. 'De laatste vijftien jaar doet Finland het slechter dan andere Scandinavische landen', zegt de hoogleraar macro-economie. De werkloosheid bedraagt acht procent. Dat is meer dan het dubbele van Nederland.
Als voorbeeld van waar het misgaat, noemt de econoom Nokia. Nog niet zo lang geleden was dit Finse concern de onbetwiste marktleider op het terrein van mobiele telefoons. Binnen enkele jaren werd het ingehaald door Apple en Samsung. Een andere uitdaging is de ingestorte handel met Rusland. Om de economie concurrerender te maken, wil de nieuwe regering de verzorgingsstaat op de schop nemen. Behalve de al genoemde btw-maatregel moeten gepensioneerden extra belasting betalen en krijgen werkenden de eerste dag dat zij ziek zijn niet langer vergoed. Ook wordt de WW versoberd en de ontslagbescherming verminderd. Vooruitlopend op de woede van de machtige vakbonden, waarvan in Finland nog altijd een grote meerderheid van de werknemers lid is, moest het stakingsrecht alvast worden ingeperkt.
Die vrees bleek terecht. In april stonden op het historische Senaatsplein, voor de deur van de universiteit van econoom Määttänen, duizenden boze vakbondsleden. Drie weken lang legden zij het werk stil in strategische sectoren als de havens en de industrie. Het mocht niet baten. De coalitie, waarin conservatieven en rechts-populisten de toon aangeven, lijkt vastberaden. 'Van centrum-rechtse regeringen zijn we gewend dat ze nu eens hier bezuinigen, dan eens daar wat hervormen', vertelt Pekka Ristelä. Hij is hoofd internationale zaken bij de sak, met ruim achthonderdduizend leden de grootste vakcentrale van Finland. 'Deze regering is anders. We zijn echt verrast door de omvang, de reikwijdte en het tempo van hun plannen.'
Het opzeggen van de sociale vrede kan volgens Ristelä niet zonder gevolgen blijven voor het Finse geluk. 'Dit is hoe wij het zien. De Scandinavische economieën zijn decennialang succesvol geweest dankzij de verzorgingsstaat.
Niet ondanks. Kijk naar het uitstekende onderwijs, maar ook naar het hoge maatschappelijke vertrouwen. Bedrijven hebben dat nodig om te kunnen floreren. Het scheelt een hoop gedoe, bureaucratie en controles als mensen op de werkvloer het gevoel hebben dat hun belangen worden meegewogen.'
Wat Ristelä beschrijft, is in feite een spagaat. Als het om normen en waarden gaat, heeft Finland nog altijd iets weg van een sociaal-democratische utopie. Bewoners gaan prat op de kwaliteit van de publieke voorzieningen, het onderlinge vertrouwen, de zeldzame controles in het openbaar vervoer. Ze benadrukken het belang van bescheidenheid - zie het gebrek aan dure auto's in het straatbeeld. Buitenlandse gasten verwonderen zich over de opgeruimdheid waarmee een flink deel van het inkomen wordt afgestaan aan de fiscus.
Ondertussen rukt vanuit de economie een heel andere mentaliteit op. Bedrijven moeten zich staande zien te houden op de kapitalistische wereldmarkt. De hoge belastingdruk wordt dan al gauw gezien als een concurrentienadeel. Hetzelfde geldt voor het kostbare sociale vangnet. Niks solidariteit. Het goede loon of de uitgebreide ziekte-uitkering van de een betekent minder winst voor de ander. Ondertussen melden zich in de kinderopvang en de ouderenzorg, net als in Nederland, private-equityfirma's met dollartekens in de ogen. Wanneer komt het moment dat de twee benen waarop Finland loopt te ver uiteen gaan staan?
Zover is het nog niet. Uitkijkend over het kabbelende water van de Finse Golf drink ik alcoholvrij bier met Esa. 'De ongelukkigste man van Finland', zo werd hij eerder dit jaar aan mij geïntroduceerd door iemand die hem had ontmoet tijdens een wintersportvakantie in de vrieskou van Lapland. De 53-jarige IT'er, vader van twee kinderen, was nog niet zo lang geleden gescheiden. Had het niet naar zijn zin op het werk. Zat er doorheen.
Esa heeft me van tevoren gewaarschuwd. Hij houdt niet van sauna's of ijshockey en drinkt geen alcohol. Geen echte Fin, wil hij maar zeggen. Juist typisch Fins, zo'n voorbehoud, denk ik op mijn beurt. En jawel, ook hij prijst weer het onderwijs. De veiligheid. Hoe eerlijk Finnen zijn. 'Als je denkt heel misschien een klein foutje te hebben gemaakt bij de belastingaangifte. Shit, wat voel je je dan schuldig.'
Binnen een half uur hebben we het toch weer over sisu. 'Dat je al compleet uitgeput bent, maar het toch nog één keer probeert', zo omschrijft Esa het. Dat doorzettingsvermogen was een logische reactie op het barre klimaat en de andere bedreigingen waar Finland eeuwenlang mee kampte, vertelt hij. Zijn grootouders, de generatie van de oorlog, hadden het. Net als zijn ouders. Als liefhebber van buitensporten, van langlaufen tot rotsklimmen, kan hij er zelf ook over meepraten. 'Maar ik ben bang dat wij de laatsten zijn die begrijpen wat sisu is. Kinderen groeien op met hun smartphones. Die halen hun dopamine niet uit fysieke uitdagingen. Daar hebben ze Snapchat en TikTok voor.'
Genoeg gesomberd, we halen er nog een aan de bar. 'De Finse natuur is prachtig', zegt Esa als hij weer zit. Hij vertelt hoe eind april alles nog bedekt was door een dikke laag sneeuw. Dat hij komende week met vrienden gaat mountainbiken in Stockholm. Hij blijkt, tot grote tevredenheid, onlangs van functie gewisseld op zijn werk. Er is zelfs een nieuwe vrouw in zijn leven, biecht hij aan het einde van de avond op.
Een plezierjacht meert aan, de meeuwen krijsen, aan de horizon vaart een zeilboot. Nog wat verder ligt Rusland dat alleen maar dieper wegzakt in de duisternis. Maar op dit terras in Helsinki, hemelsbreed slechts driehonderd kilometer van Sint-Petersburg verwijderd, is het licht en mooi en weigert de zon onder te gaan. 'Finland biedt alle voorwaarden om gelukkig te zijn', peinst de man die, als hij het al ooit was, zeker niet langer de ongelukkigste van Finland is. 'Wat je daar vervolgens mee doet, ligt natuurlijk aan jezelf.'