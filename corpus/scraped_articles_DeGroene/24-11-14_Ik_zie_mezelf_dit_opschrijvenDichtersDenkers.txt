Ik zie mezelf dit opschrijven Dichters&Denkers

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
14 november 2024
Emmanuel Carrère vond pas de sleutel tot het schrijven toen hij besloot om, hoe ongepast ook, zichzelf als eerste persoon toe te laten. Je kunt je nooit helemaal verplaatsen in de ander. De vraag die aan zijn werk ten grondslag ligt is: had ik dit kunnen zijn?
Zoals Emmanuel Carrère het verteltbegon zijn schrijverschap toen hij zijn pen neerlegde en dacht: dit boek ga ik niet schrijven.
Voor die tijd had hij al veel geschreven - een paar romans, een biografie van sciencefictionauteur Philip K. Dick. Hij had filmscripts geschreven, essays in kranten, hij had prijzen gewonnen, was door John Updike vol lof besproken inThe New Yorker.Hij was opgegroeid in de centrale Parijse arrondissementen, bezocht feestjes van dichters en filosofen en professoren, in appartementen met hoge plafonds, vol boekenkasten en familiegeld.
Zijn grootvader was een emigré van Georgische adel, ooit gevlucht voor de bolsjewieken; zijn moeder was de permanente voorzitter van de Académie française, een russoloog, beroemd geworden doordat ze tien jaar voor het zover was de ineenstorting van de Sovjet-Unie voorspelde. Zijn zus presenteerde tv-programma's. Als je foto's van Carrère ziet uit die tijd, zie je een jonge man met diepe groeven in zijn gezicht. Alsof óf zijn leeftijd, óf zijn rimpels niet kloppen. Hij had zijn affaires, zijn privileges, zijn agenda vol namen en telefoonnummers van de Franse culturele elite - hij was thuis in de wereld. Maar dat telde niet. Niet echt. Er was een afstand tussen wat hij schreef en wie hij was. Alsof zijn boeken niet van hem waren, maar hij zich voordeed als iemand die boeken schreef.
In 1999 werkte hij al jaren aan een boek dat het FranseIn Cold Bloodmoest worden. Zoals Truman Capote in de jaren vijftig een klein krantenberichtje had gelezen over een moord op een boerengezin, zo had Carrère gelezen over Jean-Claude Romand, die op een zaterdagochtend in januari 1993 zijn vrouw, zijn kinderen en zijn ouders vermoordde. Romand leefde een degelijk burgerleven. Hij ging elke ochtend naar zijn werk bij de World Health Organization, kwam op tijd naar huis om te eten en zijn kinderen naar bed te brengen. Type ideale buurman. Behalve dan dat bleek dat hij niet bij de who werkte. Hij werkte nergens, hij was niet eens afgestudeerd. Al decennia leefde hij een leugen en toen die leugen, door geldgebrek en een boze minnares, aan het licht leek te komen, vermoordde hij liever zijn familie dan de waarheid te spreken.
Carrère zag het Capote-model voor zich: een non-fictieroman, waarin hij de perspectieven van vrienden en familie verwerkte, en dat van Romand zelf, met wie hij in contact kwam. Hij ging door versie na versie, maar het bleef een dooie stapel papier. De mensen kwamen niet uit de verf, de handelingen bleven plat. Hij kreeg er geen leven in geblazen. Dus hij legde het weg.
Om het mislukte project definitief af te sluiten schreef hij een memo aan zichzelf, een soort dagboeknotitie. Hij begon te schrijven en las verbaasd terug wat hij schreef. Het was, zei hij later, alsof hij voor het eerst zijn eigen volwassen stem hoorde: 'Op zaterdagochtend 9 januari 1993, terwijl Jean-Claude Romand zijn vrouw en kinderen vermoordde, bezocht ik met de mijne de basisschool van Gabriel, onze oudste zoon. Hij was vijf jaar oud, dezelfde leeftijd als Antoine Romand. Daarna gingen we lunchen met mijn ouders, zoals Jean-Claude Romand met zijn ouders, die hij na de maaltijd vermoordde.'
Ik ben niet gek, zei Carrère daar later over. Ik wist dat het boek dat onmogelijk was om te schrijven, nu opeens mogelijk was, dat het bijna zichzelf schreef, nu ik geaccepteerd had dat ik de eerste persoon moest toelaten.
Natuurlijk moet je dit soort verhalen van schrijvers wantrouwen. Murakami zou bedacht hebben dat hij een roman kon schrijven toen hij in het honkbalstadion iemand een homerun zag slaan. Tuurlijk. A.F.Th. zag een door hem begeerd meisje om een roman lachen en dacht: dat kan ik beter. Et cetera.
Toch moet je in het geval van Carrière erkennen dat dat ene inzicht - om zichzelf, hoe ongepast ook, toe te laten in dit moordverhaal - de afslag was naar een pad waar hij vandaag nog steeds op loopt. Bij toeval liep hij tegen een opmerking aan die als beginselverklaring van zijn poëtica kon dienen, vertelde hij in een interview inThe Paris Review.Hij hoorde een moeder tegen haar klierende dochter uitvallen dat ze zich moest gedragen. 'Verplaats je eens in de schoenen van een ander!' Waarop het meisje zei: maar als ik in hun schoenen sta, waar gaan zij dan heen?
Ik denk niet dat je je kunt verplaatsen in een ander, zegt Carrère. Het enige wat je kunt doen, is zo volledig mogelijk je eigen schoenen vullen, en vanuit die positie de ander - je onderwerp - benaderen.
Dus in het geval van Romand benaderde hij de moordenaar als vader, als zoon, als echtgenoot en als iemand die ook heus weleens in een leugen verstrikt is geraakt (dat boek,De tegenstanderuit 2001, werd een onwaarschijnlijke bestseller). Wanneer hij over de Russische dichter-anarchist-politieke ruziezoeker Eduard Limonov schrijft, benadert hij hem als iemand die hij kende van de politieke en dichterlijke soirees uit de jaren tachtig(Limonov,2011, won in Nederland de Europese Literatuurprijs).
Wanneer hij schrijft over de Bataclan-terroristen, beschrijft hij ze niet als extremistische jihadisten pur sang, maar als dommige jongens die niet weten wat ze met zichzelf aan moeten, en in hun ellende dromen van grootsheid - zoals bijna alle jongemannen wel door een onbestemde fase in hun leven gaan (zijn boek over het Bataclan-proces,V13,verscheen vorig jaar en stond op flink wat beste boeken van het jaar-lijstjes).
Carrère zoekt gedeelde grond, voordat hij bedenkt waar de fatale afslag plaatsvond. In elk van die boeken sluimert, ergens in de schaduwen, de grondvraag: had ik dit kunnen zijn? Had dit mijn leven kunnen zijn?
Misschien moet je ook inleiders van boeken wantrouwen. Tenminste: ik schrijf dit zo op, en ik zie het mezelf opschrijven. Op mijn bureau liggen Carrère's boeken opengeslagen, met kleine zorgvuldige ezelsoortjes bij de juiste passages. Ik hoor mezelf hardop alle juiste vragen stellen, alle juiste informatie overdragen, citaatjes bijeensprokkelen die de modus operandi van Carrère moeten openbaren.
Ik begin als een dilettant de hoe-vraag te stellen - de vraag die iedereen stelt die oog in oog komt te staan met grote kunst: hoe dan? Alsof er een concreet antwoord op is. Alsof het antwoord ertoe doet. Alsof, als je weet hoe het roosvenster in de kathedraal van Reims is gebouwd, je met die kennis de schoonheid ervan vangt.
Hoe schrijft Carrère zijn boeken? Hoe schreef hij in godsnaamAndere levens dan het mijne,een boek dat glashelder, recht-door-zee is, waarin hij niks mysterieus of opzichtig literairs probeert, en dat tegelijk voor mij het meest ontroerende - ik bedoel dan: natte ogen-ontroerend - hoogliteraire boek dat ik de laatste jaren las?
VertelAndere levens dan het mijnena, en niemand snapt je leeservaring: Carrère is met zijn vriendin op Sri Lanka als daar, op Tweede Kerstdag 2004, de tsunami vernietigend aan land komt. Hij hoeft niet te vluchten voor zijn leven, zijn riante hotel ligt op een heuvel. Maar een ander stel uit het hotel verliest hun dochtertje, Juliette. Met de rouwende vader bezoekt hij haar lichaam in het uitpuilende, chaotische mortuarium. Terug in Frankrijk krijgt zijn vriendin, Hélène, het nieuws dat bij haar zus de kanker terug is. Wat ooit lokaal begon in haar been, zit nu door haar hele lichaam. Ze heet ook Juliette; Carrère kende haar amper; een paar maanden later sterft ze.
Andere levensklinkt, als je het navertelt, als twee zielige verhalen. En er zijn zoveel zielige verhalen,Volkskrant Magazinekomt rubrieken tekort om ze allemaal kwijt te kunnen.
En toch, als ikAndere levensaan iemand beschrijf is zielig zo'n beetje het laatste woord dat ik zou gebruiken.Andere levensis in alles - in de ziekte, in de aftakeling, in de dood en de eenzaamheid - zo'n beetje het meest hoopvolle boek dat ik ken.
Ik denk dat de rol van Carrère's ijdelheid essentieel is. Wie zichzelf als kompas gebruikt om eropuit te trekken is ijdel - dat zal Carrère niet ontkennen. Het is een vorm van narcisme om je eigen leven aan de lezer te willen voeren alsof hethaute cuisineis. Maar vaak is ijdelheid, meer dan we willen toegeven, een aantrekkelijke eigenschap. We houden wel van die man in zijn zelfbewust kekke geruite jasje, de vrouw die zichzelf eencharactervindt. Plezier is aanstekelijk, ook wanneer het plezier in jezelf is.
Vanuit zijn verheven positie als schrijver te Parijs, kan Carrère niet anders dan het leven van Juliette en haar man als kleinburgerlijk en provinciaal zien. 'Het was een leven zoals je dat in reclames voor verzekeringsmaatschappijen of kredietinstellingen kunt zien, het leven waarin je je druk maakt om de rente van spaarrekening A en de vakantietijden in gebied B'.
Zijn het gewone mensen, met gewone levens? Carrère schrijft ze naar zich toe, neemt een stap richting hen, en als lezer stap je mee. Hij schetst Juliette's jeugd, haar studie, hoe ze voor het eerst ziek werd en mank, hoe ze haar man ontmoette,
hun kinderen opvoedde. Hij spreekt Juliette's oude collega Étienne, die zegt dat ze van haar vak hield, en dat ze een uitstekende magistraat was. Maar, zegt hij, het ging nog verder: 'In de vijf jaar dat we samen hebben gewerkt bij het kantongerecht van Vienne, zijn zij en ik, zijn wij, grote rechters geweest.'
Het is de manier waarop Étienne het zegt die Carrère's aandacht trekt. Grote rechters. Dat belooft wat. En dus volgen gegarandeerd de veertig spannendste pagina's die je ooit over Franse jurisprudentie las, maar uiteindelijk kun je je afvragen of dat 'grote rechters' er nu echt toe doet. Wat ze vooral laten zien is dat Juliette bevlogen was, dat ze nauw samenwerkte, dat ze deel uitmaakte van iets groters - zoals Carrère ook al beschrijft hoe ze dochter was, zus, moeder, echtgenote, buurvrouw.
Helden in boeken zijn vaak solitair, maar Carrère's Juliette is juist het tegenovergestelde. Je kunt haar niet zien zonder de levens om haar heen. De grote Russische roman over de dood, ook al is dat paradoxaal genoeg een novelle, is TolstojsDe dood van Ivan Iljitsj.Het is een nauwgezette kroniek van een man - ook een rechter! - die langzaam ziek wordt, en niemand om hem heen weet hoe hij ermee om moet gaan. Zijn vrouw en kinderen beginnen hem te mijden, hij schaamt zich voor zichzelf. Hij verzoent zich ten slotte met zijn lot, maar het sterven is een volledig eenzame bezigheid.
Dit is wat er hoopvol is aanAndere levens:er is niks eenzaams aan Juliette's dood. Ze is omgeven door mensen die van haar houden, die haar zich zullen herinneren. Na haar overlijden loopt haar man een rondje om het ziekenhuis. 'Ik was opgelucht dat het voorbij was, maar wat ik op dat moment vooral voelde was een immense genegenheid voor haar. Ik weet niet hoe ik het moet zeggen, het klinkt nogal lauw als woord, genegenheid, maar het was sterker en groter dan liefde.'
Nu ga ik ook sentimenteel worden: ik las dit thuis, in een stoel onder een designlamp. Mijn vrouw zat verderop op de bank naar de tv te kijken. Ze keek iets gênants, over cheerleaders in Texas. We zijn net getrouwd. Ik las het en ik dacht: als het voor één van ons zo ver is, is de ander erbij. En ik voelde, door Carrère, die genegenheid, dat verbond. Nog nooit voelde die sterfelijkheid zo warm. Ik ken geen ander boek dat me ooit dat gevoel gaf.
De paradox is natuurlijk dat er, als je goed leest, inderdaad een modus operandi te vinden is in dit onvergelijkbare boek van Emmanuel Carrère, maar dat die er tegelijk niet toe doet. Een modus operandi is zo goed als de persoon die hem toepast, en van Carrère is er geen tweede.
Dit is een bewerking van het voorwoord bij de heruitgave van Emmanuel Carrère,Andere levens dan het mijne.Vertaald uit het Frans door Floor Borsboom (De Arbeiderspers, 240 blz.)
Hélène Bamberger | Hoe schrijft Emmanuel Carrère in godsnaam zijn boeken?