Kapotte mensen

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
1 augustus 2024
InCompoun,de heftige familiegeschiedenis van de Zuid-Afrikaanse schrijver en dichter Ronelda S. Kamfer, brandt en raast en ontroert de taal.
'Compoun', van het Engelse'compound', is een samenstelling of compositie - van woorden, maar ook van mensen. In Zuid-Afrika, waar de Britten dit begrip introduceerden tijdens hun koloniale bewind, is een compoun een afgeschermde leefgemeenschap, zoals een boerderij, of een verzameling woningen of bedrijfsgebouwen voor arbeidsmigranten, al dan niet van de buitenwereld afgesloten door een muur of andere omheining. Een constellatie van losse, individuele onderdelen die toch, al dan niet zichtbaar, met elkaar verbonden zijn.
De debuutroman van de Zuid-Afrikaanse dichter Ronelda S. Kamfer speelt zich af op Groenplaas ('plaas' betekent boerderij), begin jaren negentig. De apartheid is net afgeschaft en op Groenplaas regeert Sylvia McKinney, matriarch van de familie - haar bijnaam is 'Lady Groenplaas' - en de oma van Nadia en Xavie. Afwisselend verteld vanuit het perspectief van deze twee verwaarloosde en vooral woeste jonge mensen wordt vanaf de eerste bladzijde de familiegeschiedenis van de McKinneys radicaal ontmanteld.
'Ik ben een romanticus', zegt Nadia, 'in de zin dat ik me graag kut voel, dus dat ik me graag beroerd voel, klote... je down en klote voelen is het beste gevoel ter wereld. Als je je kut voelt, zuig je alles in je op: slechte vibes, slechte mensen, slechte muziek, bad boys...' Ze is een kind van 'boeken en bloedneuzen': haar vader slaat haar regelmatig tot puin, ze snijdt zichzelf, en haar woede reageert ze af op haar omgeving. Gevoelens 'borrelen op als rioolwater', goor en stinkend, en zodra het kan vlucht ze weg in boeken.
Kinderen, denkt haar neef Xavie, zijn gemaakt voor 'zelfvernietiging en verraad', en in plaats van een thuis is Groenplaas vooral een plek waar de ellende 'als een dronken vent in de deuropening hangt'.
Compounbevat een veelvoud aan gruwelen. Het boek zit vol hartverscheurende scènes over seksueel geweld, drugsmisbruik en de dood. Voor de kinderen - Nadia, Xavie, Taak, Dali, Sammy en Rusig - is een van de grootste trauma's in hun jonge leven de zelfmoord van hun twaalfjarige nichtje, Tasha. Nadia's reactie is kenmerkend. 'Ik ben verdrietig om Tash', denkt ze, 'maar ik ga niet huilen, want ergens ben ik blij voor haar. Doodgaan is één ding, maar jezelf ophangen vergt een ander soort kracht. Die kracht heb ik niet, die soort besluitvaardigheid. Ik heb te veel hoop in mij, ik geloof te veel in mezelf, zelfmoord is te veel een wapenstilstand en ik zal mijn vader en moeder het slachtofferschap van een begraven kind nooit gunnen. Want dat schuldgevoel zou ze voeden in plaats van aan ze knagen. De pijn zou ze sterker maken in plaats van verwoesten.'
Ze stelt zich voor hoe haar vader om haar dood zou huilen 'als een zwarte man in een witte film. Het scherm zou kraken van die zwarte mannelijkheid, door die motherfucking Djimon Hounsou-vibes.'
Taal, in dit boek - indrukwekkend vertaald door Alfred Schaffer - is waar het om draait. Taal is hoe Nadia en Xavie omgaan met hun gewelddadige erfenis, waar ze kwetsende grappen mee maken, zich verstoppen achter ironie of humor, elkaar uitschelden. Taal is ook de oorsprong van al dit geweld. Kamfer schrijft in het Kaaps-Afrikaans, een spreektaal met Engelse woorden en straattaal. 'Ondanks het stigma dat het óók een besmette taal is', zei Kamfer in een interview, 'die van het apartheidsregime', is het júist deze taal die haar 'eerlijker' maakt. Ook is het een vorm van geschiedschrijving.Compounis gebaseerd op 'oorvertel', een orale traditie, en dan met name de verhalen van Kamfers grootvader.
Kamfers weergave van haar familiegeschiedenis is fenomenaal; de taal brandt en raast en ontroert. Nadia weet dat ze haar oma's 'vuurspuwende bek' heeft geërfd, 'alsof ik van binnen alleen maar vlammen was'. Over haar moeder, die naar de sterren kijkt, denkt ze: 'Ze leek op een ziel (...) Blauw in het maanlicht en ontzettend kapot' (hier schijnt de dichter door). Iemand stuurt een 'luguberrukkelijke foto' van een stervende tante Diana, en wanneer een Afro-Amerikaanse vrouw in een boutique Nadia vraagt of ze ook'one of those coloureds'is, wil ze antwoorden: 'Coloured means something different hierzo, it's just a name, because apartheid happened en nou is die naam er nog steeds, als de oppressor je een naam geeft en je moet er verantwoordelijkheid voor nemen, dan vecht ik niet tegen een naam (...) Fok jouw people.'
Nadia en Xavie verlangen naar iemand die 'die shit in ons hoofd' snapt, maar ze zijn er ook bang voor. 'Kapotte mensen kunnen elkaar alleen stukje bij beetje troosten.'
Ondanks de koloniale wortels van dit familieverhaal isCompoungeen politieke of activistische roman. Die labels frustreren Kamfer. 'Ik ben gewoon verdrietig. Ik huil terwijl ik een boos gedicht schrijf.' Woede en verdriet liggen dicht bij elkaar. Nadia weet dat ook - omdat die twee emoties, vooral wanneer ze geuit worden door een vrouw, weggezet worden als waanzin. 'Daarom huil ik nooit', denkt Nadia. 'Als ik kwaad word en ik voel de tranen komen, maak ik ruzie. Als er niemand in de buurt is om pijn te doen, doe ik mezelf pijn. Want één ding is zeker, van mij krijg je niks voor nop, ik blijf in control.' Pijn - pijn doen én pijn voelen - als manier om niet ten onder te gaan aan verdriet en wanhoop.
'Kind zijn duurde al zo kort', denkt een van de kinderen in Groenplaas, maar de volwassenen gunnen hun geen enkel moment van respijt of tederheid. Uiteindelijk gaat het inCompounom het optekenen van verlies, het vastleggen van de leugens en alles wat zij verborgen hielden. Om schaamte en hoe die te doorbreken; om je stem vinden als kind of jongvolwasse te midden van een levenslang en overweldigend trauma.
Met haar door elkaar gehutste chronologie en het kind-tot-jong-mens-perspectief creeert Kamfer een compoun van zes kinderen, een breekbare, beeldschone compositie van tot elkaar veroordeelde, tot op het bot beschadigde mensen. Zoals ze daar zitten op een avond in een hoekje van de begraafplaats, die kinderen, 'op het graf van een oude boer uit 1840', en Nadia wat hasj tevoorschijn haalt. Ze beginnnen te roken. Iemand zegt: 'Nadi, jij bent de enige die nog een moeder heeft.' Ergens schemert hier de hoop door. Het feit dat dit boek bestaat zegt genoeg.
'Ik zal mijn vader en moeder het slachtofferschap van een begraven kind nooit gunnen'
RONELDA S. KAMFER Compoun Vertaald door Alfred Schaffer. Wereldbibliotheek, 254 blz. Nathan Trantraal | Ronelda S. Kamfers debuutroman is gebaseerd op een 'oorvertel'