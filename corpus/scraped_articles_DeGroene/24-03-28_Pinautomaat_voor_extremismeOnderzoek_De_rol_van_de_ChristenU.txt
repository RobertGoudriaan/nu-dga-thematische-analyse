Pinautomaat voor extremisme Onderzoek De rol van de ChristenUnie in rechts Europa

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
28 maart 2024
De besloten mailgroep van lobbyclub Agenda Europe was lang een broeinest van racisme, homofobie en vrouwenhaat. Nu blijkt dat de ECPM, de europartij van de ChristenUnie, hier een sleutelrol in speelde.
Op het vijftigstepartijcongres van de ChristenUnie gaan op een zaterdagochtend in maart, in het congrescentrum in Apeldoorn, de luiken langzaam dicht. 'Psalm 118, samenzang', staat op het projectiescherm. Het is het eerste partijcongres sinds de verkiezingsnederlaag afgelopen november.
'Vrienden, laat ik er geen doekjes om winden', spreekt partijleider Mirjam Bikker enkele honderden leden toe. 'Wat is er ontzettend veel gebeurd sinds het vorige congres.' De partij verloor afgelopen najaar twee van haar vijf zetels. Bijna één op de vijf eigen leden stemde op de PVV, NSC of de SGP.
Vandaag kijkt de partij ook vooruit, naar de Europese verkiezingen in juni. Enkele meters achter Bikker hangt een wit met blauwe banier met ecpm erop, een afkorting die niet direct een belletje zal doen rinkelen. In de pauze, als de grotendeels in zondagspak geklede aanwezigen langs de broodjes met kaas en kannen met karnemelk schuifelen, blijken ook veel ChristenUnieleden niet te weten waar ecpm voor staat. 'Geen idee', zegt een man. Een oudere vrouw wijst op de pubquiz over ecpm, later die middag. 'Ik ga hierheen', zegt ze. 'Ben wel benieuwd wat zij doen.'
Dat is opvallend, want de ChristenUnie en de European Christian Political Movement zijn al twintig jaar met elkaar verweven. De europartij is medefinancier van het congres in Apeldoorn en komt vandaag de verkiezingsplannen presenteren: 'Wij promoten christelijke waarden in het Europees Parlement', zegt de MoldaafsRoemeense ecpm-voorzitter Valeriu Ghiletchi. 'De bijbel is onze politiek'.
In Nederland heeft de ChristenUnie zich de afgelopen jaren geprofileerd als een gematigd progressieve partij tussen de rechtse regeringspartijen. Niet alleen op klimaat en migratie; op hun website staat tegenwoordig ook: 'Als politieke organisatie geven we lhbti'ers de volle ruimte om in alle lagen van onze partij te participeren.'
Maar in Europa heeft de ChristenUnie zich de afgelopen decennia van een heel andere kant laten zien. De ecpm, opgericht door de ChristenUnie, strijdt daar tegen Europese wetgeving over het recht op abortus, euthanasie en het homohuwelijk. Investico kreeg via een gelekte mailbox een inkijkje in de onzichtbare activiteiten van de ecpm. De mailgroep die we konden inzien was het belangrijkste communicatiekanaal van Agenda Europe, een lobbyclub met zo'n vierhonderd leden uit dertig landen, waar verschillende ecpm-leden zich voor inzetten. Samen met journalisten van het Britse OpenDemocracy, het Zweedse Dagens ETC, het Kroatische Portal Novosti en het Poolse Onet onderzocht in Nederland Investico de mails.
Het lek bevat bijna vierduizend mails, met strategische discussies, uitnodigingen voor evenementen en (juridische) adviezen van de
lobbygroep tussen 2013 en 2019. We zien hoe er allianties worden gezocht met wie er ook maar tegen vrouwen- en homorechten is, zelfs in Rusland. We vinden een bonte verzameling deelnemers, waaronderhate groups,en mails vol met racistische, homofobe en xenofobe uitspraken.
Een sleutelrol blijkt weggelegd voor de europartij van de ChristenUnie, die niet alleen een van de financiers van de lobbygroep is, maar ook naar voren komt als drijvende kracht achter de besloten mailgroep.
De geestelijk vader van de ECPMis  Leo van Doesburg, de Nederlander die eenhousehold nameis voor conservatieve christenen van Polen tot de Azoren, van Brussel tot Moldavië. Hij duikt op bij christelijk-conservatieve evenementen, in de kleine letters van conferentieverslagen, aan de rand van groepsfoto's, in de wandelgangen van het Europees Parlement. Maar wie hem online opzoekt, ziet zijn naam slechts enkele keren verschijnen, buiten summiere vermeldingen in de christelijke dagbladen.
In 2005 werd de ecpm opgericht, mede door de ChristenUnie. Het is de kleinste Europese partij, opmerkelijk genoeg zonder eigen fractie in het Europees Parlement. Om de ecpm als zelfstandige partij in het europarlement te laten kwalificeren moesten Van Doesburg en de ChristenUnie kandidaten kunnen leveren uit bewegingen die in minstens een kwart van de lidstaten parlementair vertegenwoordigd zijn.
Dus begon Van Doesburg een tocht waarbij hij in elf landen dertien partijen verzamelde die zich bij zijn beweging wilden aansluiten. Opmerkelijk daaraan is dat enkele daarvan helemaal geen nadrukkelijk christelijke partijen waren maar zogeheten 'etnische partijen', zoals de Bulgaarse Unie van Roemenië, die volgens de Roemeense wet standaard aanspraak maakt op een zetel in het nationaal parlement. Met genoeg handtekeningen op zak kon de ecpm vanaf 2010 ook rekenen op subsidies. Het eerste jaar was dat 210.000 euro, in 2022 (de laatste openbaar gemaakte cijfers) ruim 1,2 miljoen - geld bedoeld om politiek mee te bedrijven en stemmen te winnen. Ook de ChristenUnie, en neveninstelling ficdd en hun wetenschappelijke stichting, droegen tussen 2010 en 2022 volgens de jaarverslagen van de ecpm bijna een ton bij aan hun Brusselse partij.
Van Doesburg zoekt ook steun in Rusland, zo blijkt uit gelekte e-mails van Kyrylo Frolov, die onder meer perschef was van de Russische Unie voor Orthodoxe Russische burgers. De Russische advocaat Ekaterina Smyslova schrijft namens Van Doesburg in 2011 een mail aan Frolov met het volgende verzoek: een mogelijke samenwerking tussen de ecpm en de orthodoxe sociaal-politieke krachten van Rusland. Frolov reageert hier enthousiast op: 'Geweldig, ik stuur het naar de decr(Russisch-orthodoxe kerk - red),metropoliet Hilarion(hoge geestelijk leider binnen de kerk - red)'.Een jaar later reist Van Doesburg naar Moskou om in een samenwerking tussen de ecpm en de Russisch-orthodoxe kerk een conferentie te houden. Drie jaar geleden spraken we al eens met de Russische advocaat Smyslova. 'Ik was heel enthousiast over mijn ontmoeting met Leo van Doesburg. Zo'n grote man,' zei de Russin opgewekt vanuit haar kleine appartement in Moskou. Ze ontmoette hem in Moldavië, waar hij jonge christenen klaarstoomde voor de politiek. 'Via de ChristenUnie', vertelt Smyslova, 'ontdekte ik dat mensen in Nederland hebben besloten om West-Europa wakker te schudden over de christelijke waarden.'
Van Doesburgs zoektocht in Moskou werpt twee jaar later zijn vruchten af. De ecpm wordt als Russisch bruggenhoofd in Brussel genoemd door Konstantin Malofeev, beter bekend als 'de orthodoxe oligarch' en oprichter van de rechts-extremistische pro-Kremlin-mediagroep Tsargrad TV. In een gelekt document uit 2013 somt Malofeev zijn lijst van lopende projecten op. Voor zijn plan voor een 'interparlementair forum' tussen Rusland en Europa noemt hij de Europese ChristenUnie-partij 'de belangrijkste partner'. Van Doesburg wordt omschreven als 'de leider'. Een jaar later, in 2014, komt Malofeev op de Amerikaanse sanctielijst voor het financieren van milities in het Oekraïense Donetsk.
De gelekte mailbox van Agenda Europe geeft zicht op de activiteiten van de ecpm. In de mails van deze internationale anti-abortuslobbygroep is Van Doesburg alomtegenwoordig, treedt hij op als beheerder en moderator en neemt hij actief deel aan discussies.
Agenda Europe organiseert jaarlijks ook een meerdaagse strategische top. Zo wordt in 2014 een bijeenkomst gehouden in München, waar een 140 pagina's tellend manifest wordt gepresenteerd genaamdRestoring the Natural Order. Hierin worden tactieken van het netwerk als volgt besproken: presenteer christenen als slachtoffer van discriminatie, haal subsidies binnen waar het kan, neem de taal van de vijand over, dus vermijd religieuze argumenten en gebruik progressieve argumenten.
'Dit moet centraal staan voor ieders nationale strategische plan', mailt Gudrun Kugler, een Oostenrijkse politicus en een van de beheerders van de groep, twee jaar later rond voor een bijeenkomst in Warschau. Op de top in 2016 wordt ook duidelijk waar het partijgeld van de ecpm onder meer naartoe gaat: ze worden bedankt als 'genereuze sponsor' van het congres.
De maillijst bevat een bont gezelschap. Uit allerlei gelederen komen christenen hier samen, van katholieken en protestanten tot evangelisten en Russisch-orthodoxen. Neem bijvoorbeeld Austin Ruse, een van de actiefste leden van de groep. Hij is voorzitter van het Amerikaanse C-Fam, een anti-homo-ngo die onder Trump veel aanzien verwierf; in 2014 riep hij op tot het doodschieten van linkse academici. Het Southern Poverty Law Center bestempelde C-Fam als'LGBT hate group'.Ruse schrijft ook voor het ultra-rechtse desinformatieplatform Breitbart News. In de mailwisselingen begint Ruse onder meer gesprekken over 'homohomofobie' in de 'lelijke en gevaarlijke' wereld genaamd 'Gay World'.
Een van de opvallendste figuren in Agenda Europe is Bogdan Stanciu. Begin deze eeuw beheerde hij de Roemeense tak van Altermedia, een netwerk van websites opgericht door David Duke, voormalig Grand Wizard van de Ku Klux Klan. Ook leidde Stanciu enkele jaren Noua Dreapta ('Nieuw Rechts'), een neonazistische groep die in Boekarest de 'Mars voor Normaalheid' organiseert als protest tegen de Gay Pride. Stanciu's anti-abortusplatform Pro Vita was in 2011 mede-oprichter van Sallux, de wetenschappelijke stichting van de ecpm. Stanciu staat ook op een lijst, gepubliceerd door Bellingcat, van mensen die in het buitenland zouden optreden als agent voor Rusland.
De groep bevat ook veel politici. Een bekende Nederlandse naam die opduikt is Don Ceder, zittend kamerlid voor de ChristenUnie. Hoewel hij nooit zelf mailt, wordt hij in 2014 al wel genoemd in een lijst met social media-accounts van Agenda Europe-leden. Ook staat hij op een ledenlijst uit 2016.
In de groep zitten meer Nederlanders: Auke Minnema, voormalig directeur van de ecpm, Michiel Hemminga van het Spaanse ultraconservatieve anti-homoplatform CitizenGO, Hepke Deelstra, destijds van de jongerenafdeling van de ecpm, Frans Veerman van OpenDoors, dat onder andere de methodologisch twijfelachtige 'Ranglijst Christenvervolging' bijhoudt, Henk Jan van Schothorst van de lobbygroep Christian Council International en Johannes de Jong van Sallux, het wetenschappelijk bureau van de ecpm.
Af en toe lijkt de besloten groepeen uitlaatklep van verbazing en frustratie. Slecht nieuws over een gedeelde vijand wordt snel rondgemaild. 'Eerste transgender met borstkanker', stuurt Auke Minnema van de ecpm vroeg op een woensdagochtend. 'Geestelijke ziekte ontdekt bij zaaddonor van 36 kinderen', mailt de Amerikaanse Sharon Slater, voorzitter van een wereldwijde anti-lhbtqi+-organisatie. 'Dit is een handig voorbeeld', voegt ze eraan toe, verwijzend naar het gedeelde standpunt tegen zaaddonatie.
Met de nieuwsartikelen lijken de leden elkaar vooral te willen helpen. Een Zweedse lobbyist stuurt bijvoorbeeld een bericht over de Zweedse jonge liberalenpartij, die incest wil decriminaliseren: 'Dit soort gekkigheid slaat erg aan bij Afrikanen en Aziaten', zegt Stefano Gennarini, vertegenwoordiger van C-Fam bij de VN, erover. Een maand later deelt iemand een video over homo-acceptatie, waarop een levendige discussie losbarst. 'De les die we hieruit moeten trekken is dat we ze moeten BESPOTTEN', schrijft een Italiaanse advocaat over de lhbtqi+-beweging. Twee dagen na de terreuraanval in Brussel in 2016 stelt een Slowaak in de groep: 'Het doden van ongeborenen of oude zieke mensen is hetzelfde als mensen doden met bommen.'
Ook wordt duidelijk hoe de groep taal en woordkeuze als een belangrijk instrument ziet om het debat naar haar hand te zetten. Van Doesburg legt in september 2017 in een lange mail uit waarom het gebruik van woorden als 'homosexualisme' en 'sodomisme' niet werkt in het debat over lhbtqi+-rechten: dat roept alleen maar weerstand op, 'wordt gezien als framen'. Het gebruik van de term 'genderideologie' is daarom veel effectiever: 'De genderideologie probeert dogmatische ideologie op te leggen aan anderen.' En: 'De mensen die we moeten beïnvloeden zijn niet de ideologische leiders van de genderbeweging, maar de mensen die beïnvloed worden door de media of de mensen die niet over deze onderwerpen nadenken.'
Soms wordt de verbindende krachtvan een gezamenlijke strijd op de proef gesteld. Op 6 april 2016 stemt Nederland over het EU-associatieakkoord met Oekraïne, dat de zakelijke relatie met het land moet bevorderen, maar waarover in een raadgevend referendum tegen werd gestemd. Een dag later verschijnt een mail: 'Goed nieuws uit Nederland?' Immers, het blijft Oekraïne zo bespaard om een berg aan 'lhbt-rechten opgelegd te krijgen' in een 'al door oorlog verscheurd land'. Hierop ontstaat al snel een discussie of dit inderdaad goed nieuws is.
'Lhbt-rechten of niet, we moeten niet achter Poetins poging staan om de Sovjet-Unie terug te krijgen', schrijft een lid van de groep. Iemand die werkzaam is als advocaat bij het Europees Hof van de Rechten van de Mens mailt terug: 'Wacht eens even... Ik dacht dat "Agenda Europe" over het recht op leven, familie en religieuze vrijheid zou gaan, geen gekibbel over wel of geen Poetin.' Er ontstaat een felle discussie over de eerste inval in Oekraïne van Rusland in 2014. De Spaanse Alvaro Zulueta, directeur van CitizenGO, dat publiek de inval veroordeelde, schrijft in april 2016: 'Ik ken het vijandige, anti-waardenEuropa. En omdat ik geef om onze waarden en niet om het in stand houden van een decadente antidemocratische en bureaucratische machinerie die geobsedeerd is door het vernietigen van het natuurlijke gezin... Leve Rusland!' Hij neemt vervolgens Russische desinformatie over waarin wordt gesteld dat Oekraïne 'compleet verdeeld' is en dat het oostelijke deel van het land 'democratisch' gestemd heeft om 'dicht bij Rusland' te blijven, in plaats van bij Europa.
'Small but important success in Austria'is het onderwerp van de mail die in 2016 naar de Agenda Europe-maillijst wordt gestuurd door de Oostenrijkse politicus Gudrun Kugler. Het gaat om een kleine wetswijziging die in Oostenrijk is doorgevoerd: het is vanaf dat moment mogelijk om ongeboren of overleden foetussen die meer dan vijfhonderd gram wegen officieel in te schrijven in het persoonsregister. 'Dit is betekenisvol voor ouders, en het is betekenisvol voor ons standpunt over het leven', schrijft Kugler. 'Nu is het belangrijk om deze wet in te zetten als argument voor de bescherming van het leven: in de ene kamer verschaffen ze doodverklaringen en in de andere kamer vermoorden ze baby's en gooien ze ze weg.' Kugler deelt het met de groep om iedereen aan te sporen dat als er in het land van andere leden van Agenda Europe nog niet een dergelijke wet is, dit een goed initiatief zou zijn.
In 2018 wordt zo'n wet in de Nederlandse Tweede Kamer aangenomen, nadat 82.000 mensen de petitie genaamd 'Ik wil ook in het brp!' ondertekend hebben. Twee maanden na invoering helpt Don Ceder een vrouw om haar geaborteerde foetus in te schrijven in het persoonsregister. Dankzij een toevoeging van de ChristenUnie in het debat maakt de wet het mogelijk om een foetus in te schrijven vanaf conceptie. Zo krijgt de foetus een naam en 'heeft het bestaan' - precies zoals ChristenUnie en SGP het principieel zien. Er ontstaat een paradox in de wetgeving: voor de Nederlandse wet waarin abortus legaal is heeft een doodgeboren vrucht niet bestaan, maar volgens deze initiatiefwet wel. Die tegenstrijdige duiding van de juridische status van een doodgeboren foetus is precies waar de christelijke partijen op hadden ingezet bij het behandelen en aanpassen van deze wet, lieten ze drie jaar geleden al eens in een reactie aan Investico weten. Ceder laat in een reactie weten dat hij de vraag of de Agenda Europe-maillijst heeft bijgedragen aan het idee de wet op deze manier toe te passen 'suggestief' vindt: 'Allereerst suggereert het een "idee" van een advocaat, terwijl ik een wetstechnische analyse heb gedaan op grond van een hulpvraag. De cliënt heeft de aanvraag zelf, met succes gedaan.'
Niet alleen is de ECPM belangrijkvoor Agenda Europe, andersom wordt ook om hulp gevraagd.  In 2018 komt de kleine partij in het nauw. Er worden regels aangescherpt in Brussel waardoor, om te blijven kwalificeren als zelfstandige partij in het Europees Parlement, de ChristenUnie-partij nu plots te weinig vertegenwoordiging in verschillende landen heeft. Ze dreigt haar partijstatus, en daarmee ook de toegang tot Europese subsidie, kwijt te raken. En juist dat geld blijkt belangrijk.
Hiervoor vraagt Van Doesburg de steun van Agenda Europe. Hij schrijft dat het voortbestaan van de ecpm belangrijk is voor Agenda Europe: hij benadrukt dat de ecpm 'financiering ontvangt om mee te werken aan meerdere evenementen in Europa (zoals ook sommige Agenda Europeevenementen)'. Enkele maanden later komt het goede nieuws: de ecpm kan voortbestaan. De Portugese monarchistische volkspartij, met twee zetels in de regionale raad van de Azoren, sluit zich aan bij de ecpm en trekt ze over de streep.
'Ik dacht dat ik alle politieke partijen in het Europees Parlement kende, maar blijkbaar niet', zegt Pieter de Wilde, hoogleraar Europese politiek aan de Rijksuniversiteit Groningen. Van de ECPM heeft De Wilde nog nooit gehoord; 'ze hebben een website, maar allemaal heel minimaal en onder de radar'.
'De ECPM is wel een Europese politieke partij, maar heeft geen fractie in het Europees Parlement. Daarmee zijn ze uniek. De andere negen Europese politieke partijen zijn wel verbonden met een fractie in het Europees Parlement.' De vijf europarlementariërs van de ECPM zijn verspreid over verschillende partijfracties, in plaats van dat ze er samen één vormen.
De Wilde stelt vragen bij het gebruik van Europese subsidie voor het steunen van Agenda Europe-bijeenkomsten. 'Dit is niet waarvoor die subsidie bedoeld is. Hoe vertegenwoordig je hiermee de burger in het parlement?' Die vraag wordt onderstreept, zegt hij, door het feit dat de ECPM niet herkenbaar in het Europees Parlement zit.
De ECPM 'dient als een EU-geﬁnancierde extremistische pinautomaat', zo vat onderzoeker Neil Datta van het European Parliamentary Forum for Sexual & Reproductive Rights het samen. De partij 'haalt amper de minimumeisen om te kwaliﬁceren als Europese politieke partij' en heeft ook geen eigen fractie opgezet. In plaats daarvan gebruiken ze 'EU-ﬁnanciering om anti-genderstandpunten binnen Europese instituties te verbreiden, in samenwerking met religieuze extremisten'.
'Fuck oﬀ ',mailt C-Fam-directeur Austin Ruse binnen een paar minuten wanneer we hem de bevindingen uit het onderzoek voorleggen. De dag erna komt er nog een mail:'Like I said, fuck you'.Auke Minnema, destijds algemeen directeur van de ECPM, laat weten dat de reacties in de Agenda Europe-groep door de jaren heen steeds extremer werden en hij heeft daarom rond 2018, 2019 de groep verlaten. 'Achteraf gezien had ik dat eerder moeten doen.' Ook andere leden die we om een reactie vragen, nemen afstand van extremistische uitingen. ChristenUnie en de ECPM distantiëren zich van racistische, homofobe en xenofobe uitlatingen in de Agenda Europe-groep. 'Dat waren uitingen op persoonlijke titel.'
De ECPM bevestigt dat ze in het verleden evenementen van Agenda Europe ﬁnancieel hebben ondersteund, 'dat betreurt de ECPM'. Over deze beslissing van Leo van Doesburg schrijven ze: 'Dit klopt niet en dit is niet goed geweest.' Ze schrijven dat de ECPM tot 2019 - hoewel ze toen al zo'n tien jaar een politieke partij waren - 'veel meer opereerde als lobbypartij'. Na 2019 is de ECPM gaan beseﬀen dat dat anders moest. 'We houden ons nu alleen nog met Europese politiek bezig en in die lijn past een Agenda Europe niet.'
De ECPM ontkent een samenwerking met Russische partijen: 'Lobby op allerlei niet-Europese thema's kan niet en mag niet. Kortom, wat de heer Malofeev in 2013 heeft gezegd, klopt niet en kan niet. Misschien heeft hij de indruk gekregen dat er samenwerking was en misschien heeft de heer Van Doesburg dit te weinig uitgelegd.' Leo van Doesburg, die sinds 2022 niet meer voor de ECPM werkt, zegt dat hij het 'ethisch onjuist' vindt dat Investico hem 'na zoveel jaren gaat confronteren met zaken die in een besloten groep zijn besproken'. Over de banden tussen de ECPM en Rusland stelt hij dat de politieke context met Rusland destijds anders was. Hij zegt nooit een samenwerking aan te zijn gegaan met de Russisch-orthodoxe kerk, 'en ik verdistanieer [sic] me dan ook van elke vorm dat gerelateerd is aan de Russische politiek'.
Don Ceder laat weten dat er ooit een e-mailadres van hem 'terecht is gekomen in een mailinggroep'. Mogelijk komt dit doordat hij afgestudeerd is op het onderwerp rechtsbescherming van het ongeboren leven en daarvoor 'verschillende organisaties gesproken heeft'. Op de inhoud van de mails en vragen over leden van de groep gaat hij verder niet in.
'Het echte, maar stille succesvan dit soort groeperingen die onder de radar blijven is het verschuiven van het debat naar rechts', zegt hoogleraar De Wilde. Met de voorspelde ruk naar rechts bij de aankomende Europese verkiezingen lijkt dit verder te gaan lukken. De gelekte mails van Agenda Europe geven een inkijkje in hoe de strategieën hiervoor bedacht en gedeeld worden. Opvallend is hoe mensen en organisaties uit alle hoeken met elkaar verweven zijn, als ze maar hetzelfde doel hebben. Iedereen kan een bondgenoot zijn in de strijd tegen moreel verval.
Wat dat betreft is het werk van Van Doesburg best bijzonder, volgens De Wilde: 'Jarenlang was rechts niet goed in staat om zich te organiseren, bijvoorbeeld omdat nationalisme het moeilijk maakte om je in Europees verband te verenigen. Dat is de afgelopen vijftien jaar echt veranderd.' In de Agenda Europe-groep stapt men niet alleen over nationalisme heen, maar ook over religieuze denominaties en botsende politieke opvattingen. Zo wordt er samen geduldig gewerkt aan een sterker christelijk-conservatief rechts.
Dat juist zo'n samenwerking Russische bondgenoten zoekt en zich inlaat met mensen die nauwe banden onderhouden met het Kremlin is niet vreemd, zegt Niels Drost, onderzoeker bij het Clingendael Instituut. 'Dit is zo'n duidelijk voorbeeld van Russische softpower. Rusland heeft op het gebied van mensenrechten of economische vooruitgang geen goed verhaal, dat weten ze zelf ook. Het orthodoxe geloof en de conservatieve waarden die daarbij horen, zijn een supereﬀectief middel om in het buitenland sympathie voor Rusland mee op te wekken, of op z'n minst als samenwerkingspartner aan boord te halen. Dat is echt een uitgekiende strategie.'
De vraag is, zegt hij, of de andere deelnemers aan de groep weten wie er zich in hun gezelschap bevindt. 'Is dit naïviteit of zet je oogkleppen op; weet je heel goed met wie je te maken hebt, maar vind je die gedeelde waarden zoveel belangrijker?' Over de deelname van de ChristenUnie aan de ECPM is politicoloog De Wilde verbaasd, zeker als het verband met Agenda Europe ter sprake komt. 'Ik vind het niet echt bij de ChristenUnie passen, ze staan niet bekend als een standaard conservatieve partij, zoals de SGP.'
Dat er ideologische frictie is tussen de ECPM en de ChristenUnie, zegt ook Leon Meijer, in de rij voor de broodjes op het partijcongres. Meijer is woordvoerder en beheert de portefeuille internationale betrekkingen voor de ChristenUnie. 'We zien dat partijen die zich aansluiten bij de ECPM, vooral die uit Oost-Europa, vaak rechtser en conservatiever zijn. We moeten opletten welke invloed dat heeft op de koers van de ECPM, onze eigen invloed aanwenden binnen de organisatie, maar ook afwegen of we nog wel passen bij die politieke groep.'
In 2019, nadat onderzoeker Neil Datta een rapport publiceert over Agenda Europe enRestoring the Natural Order,wordt de groep opgeheven. Ze gaan verder onder een andere naam, schrijven de beheerders: Vision Network. Lid worden mag alleen na een check en een aanbeveling van een van de bestaande leden. ECPM en ChristenUnie laten weten geen banden te hebben met Vision Network.