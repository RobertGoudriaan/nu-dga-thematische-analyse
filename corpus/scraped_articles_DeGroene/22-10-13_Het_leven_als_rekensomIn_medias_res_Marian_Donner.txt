Het leven als rekensom In medias res Marian Donner

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
13 oktober 2022
Dat idee dat het altijd beter en meer kan, dat niets ooit goed genoeg is, dat jij niet goed genoeg bent. Kunnen we daarmee ophouden?
De wereld staat in brand en ik geef lezingen. Inmiddels ben ik zo gewend aan al dat praten dat ik er vaak bij sta alsof ik aan de toog van een kroeg hang. Op middagen en avonden over verzet, en of dat nog mogelijk is, en hoe dan, hou ik zo een verhaal over waarom we meer moeten drinken en dansen en bankhangen en vooral zo onproductief mogelijk moeten zijn. Grapje hier, gevatte oneliner daar, ik zak nog wat verder weg, gezellig hier, iemand nog vragen?
'Ja, jij daar in het midden', wees ik onlangs een jongen aan alsof ik gevraagd had om een mop.
'Leuk verhaal, hoor', begon de jongen met afgemeten stem. 'Maar wat moeten we hiermee?' Wist ik soms niet dat de wereld in brand staat? Wat we nodig hebben zijn mensen die hun schouders eronder zetten, hun handen uit de mouwen steken, aan bankhangers hebben we helemaal niks, vond de jongen, en als dit mijn oplossing was, nou, dan hadden we dus ook niks aan mij.
Nu was deze jongen niet Rutger Bregman, maar toch wel een duidelijke echo daarvan. OpDe Correspondentschreef Bregman onlangs een stuk waarin hij betoogt dat de lat hoger moet.Nee, je bent niet goed zoals je bent,heette dat stuk. Want er mag wel wat meer 'morele ambitie' in, meer wil 'om de wereld een véél betere plek te maken' (de nadruk is van mij). En dat doe je door zovéél mogelijk goed te doen voor zovéél mogelijk mensen. Zoals ene Lucia Coulter bijvoorbeeld, die haar baan als dokter in Londen opzegde om een stichting op te zetten die strijdt tegen loodvergiftiging in arme landen, en daarmee 43.000 extra levensjaren voor 215.000 kinderen won: 'Als Lucia Coulter dokter was gebleven had ze over haar hele carrière ongeveer twintig levens gered.'
Morele ondernemers, schrijft Bregman, zoeken een gat in de markt en geven nooit op, want 'in hun strijd tegen onrecht (...) zien ze winnen als hun morele plicht'. Kom dus van die bank af, vind je USP, gooi er een SWOT-analyse overheen, en wees een morele winnaar!
Daar stond ik dan, hangend over tafel met een glas bier in mijn hand, de lof der luiheid bezingend: Bregmans morele lat kón echt niet lager.
Het ding is, zei ik tegen de jongen en ik haalde Audre Lorde aan, dat'the master's tools will never dismantle the master's house'.Het ding is dat Rutger Bregman het equivalent schreef van een ondernemingsplan voor de bv Mens. Het is het leven als rekensom met onder de streep winst of verlies. Het is dat hele Effectief Altruïsme dat Bregman prijst, en waarDe Groeneeen paar weken geleden ook al over publiceerde, dat suggereert dat er kennelijk ook zoiets als Ineffectief Altruïsme bestaat, als je bijvoorbeeld boodschappen voor je buurman doet, want één leven, of twintig levens, is gewoon niet goed genoeg.
Het is de schuld en schaamte die je voortdurend wordt aangepraat omdat je slecht scoort op een of andere grafiek, die het hart vormt van'the master's tools',oftewel ideologie.
'Het is óók belangrijk om die ideologie te ontleden en te onderzoeken hoe ze via reclames en films en Bregmans artikelen wordt verspreid', zei ik tegen de jongen terwijl de zaal langzaam leegliep.
'Is dit dan wat je bepleit?' hoorde ik hem de dag daarna in mijn hoofd vragen, toen ik een stuk inde Volkskrantlas over jongeren die het onproductieve bankhangen tot in het extreme hebben doorgevoerd en al jaren hun kamer niet meer uitkomen. In Japan is het al langer een fenomeen,hikikomoriwordt het genoemd, maar inmiddels nemen de aantallen wereldwijd toe. Dit zijn jongeren, aldus het stuk, die niet kunnen meekomen met de steeds complexere maatschappij. 'De verwachtingen zijn hoog, de snelheid is hoog, de druk is hoog.' Hun gedrag is een vlucht uit een competitieve, overprikkelde, hoogtechnologische samenleving waarin de prestatiedruk almaar toeneemt. Dus ja, persoonlijk zie ik hikikomori absoluut als vorm van verzet, een machteloze manier om te zeggen: ik wil deze wereld niet.
'Ik denk dat je onderschat', had ik tegen de jongen willen zeggen, hoeveel mensen gebukt gaan onder de hoogte van de lat. Dat idee dat het altijd beter en meer kan, dat niets ooit goed genoeg is, dat jij niet goed genoeg bent, die eeuwige nadruk op productief en positief en schouders eronder en elk probleem dat erom vraagt opgelost te worden, door jou. Ik had willen zeggen dat er wel wat meer mededogen in mag.Wat meeromzien naar de achterkant van de speedboot waar, in de metafoor van Dirk De Wachter, mensen bij bosjes vanaf vallen. Het is fijn dat er mensen zijn die de kar willen trekken, of de speedboot willen bijsturen, hulde aan hen, maar ik ben op zoek naar de rem. Want je kunt die jongeren op hun kamers wel een schop onder hun kont willen geven, hup naar buiten jij, er is genoeg te doen, maar dat werkt dus niet, zoals uit hetVolkskrant-artikel bleek.
Dit alles had ik nog tegen de jongen willen zeggen, maar de tijd was voorbij. Ik stond in een lege zaal, keek om me heen en nam tevreden een slok van mijn bier.
We onderschatten gemakkelijk hoeveel mensen gebukt gaan onder de hoogte van de lat