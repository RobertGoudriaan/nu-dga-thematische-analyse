Een nieuwe Franse wet beschermt kinderen op sociale media

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
6 oktober 2022
Parijs -Bijna de helft van de ouders voelt zich machteloos bij het behoeden van hun kinderen voor de gevaren van gewelddadige of pornografische beelden en fake nieuws op de sociale media, wees onderzoek van de Union Nationale des Associations Familiales uit. Een op de drie kinderen jonger dan twaalf jaar wordt geconfronteerd met pornobeelden en de meerderheid van die kinderen meent achteraf dat ze hiervoor te jong waren. Ook cyberpesten of chantage brengen kinderen, maar ook ouders, tot wanhoop. Naaktfoto's gaan na een opgebroken liefde viraal en cyberpesten maakt het leven van kinderen tot een hel; soms wordt er zelfs met de dood gedreigd. Zoals de zestienjarige Mila vorig jaar overkwam na haar online schoffering van de islam: 'Ik steek mijn vinger in de reet van jullie God.' Na rond de honderdduizend hatemails werd ze gedwongen van school te veranderen en onder politiebewaking te leven. Elf van haar belagers werden afgelopen juli veroordeeld tot gevangenisstraffen van vier tot zes maanden.
Sinds 5 september moet een nieuwe wet kinderen beschermen tegen de gevaren van de sociale media. Voortaan dienen alle nieuwe apparaten die op het internet kunnen worden aangesloten bij ingebruikname te zijn voorzien van een gebruikersvriendelijke, uploadbare app. Ouders kunnen hiermee op de smartphone, iPad of laptop van hun kinderen de gebruikstijd instellen en al naar gelang de leeftijd tot achttien jaar ook de up te loaden inhoud. Fabrikanten hebben toegezegd de verordening binnen enkele maanden in het systeem te hebben geïmplementeerd.
Agnès Naudin, voormalig hoofdcommissaris Familiezaken, prees de wet inLe Parisien,maar is sceptisch. 'Een kind dat toegang heeft tot TikTok blijft onbeschermd tegen ongure types met wie het in contact komt.' In hoeverre gewelddadige games en porno invloed hebben op de visie van kinderen op seksualiteit, is onbekend, maar Naudin ziet gedwongen seks onder jongeren exploderen. 'Seks wordt gebagatelliseerd en gefaciliteerd door de sociale media.' Op instigatie van Arcom, de organisatie die pornosites verplicht minderjarigen de toegang te beletten, blokkeerde Instagram deze maand pornoplatform Pornhub. Twitter heeft niet gereageerd. Negentig procent van de pornofilms bevat fysiek en verbaal geweld, blijkt uit een recent verschenen senaatsrapport. Naudin ziet maar één oplossing: 'Een verbod op de toegang tot internet voor kinderen onder een nader te bepalen leeftijd.'