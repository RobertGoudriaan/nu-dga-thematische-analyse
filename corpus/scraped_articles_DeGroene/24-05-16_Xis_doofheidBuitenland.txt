Xi's doofheid Buitenland

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
16 mei 2024
Het was maandag 10 mei 1999, ik werkte op een Nederlands handelskantoor in het Oost-Chinese Hangzhou. Ik zat er samen met mijn Chinese assistent. We waren goed bevriend geraakt, maar die dag kregen we toch bijna ruzie. In de nacht van 7 op 8 mei had een Amerikaanse B-2 bommenwerper vijf bommen gegooid op de Chinese ambassade in Belgrado. Daarbij kwamen drie Chinese journalisten om, twintig anderen raakten gewond. Het leidde in China begrijpelijkerwijs tot veel verontwaardiging en demonstraties.
Was dat bombardement een vergissing, zoals de Amerikanen beweerden en zoals ik wel wilde geloven, of was het toch opzet, zoals mijn collega dacht? We werden het niet eens, en het zal ook nooit helemaal duidelijk worden hoe het precies zat.
De Chinese president Xi Jinping bracht de herinnering aan dat bombardement weer volop tot leven tijdens zijn staatsbezoek aan Servië van vorige week. De manier waarop hij dat deed geeft vooral aan hoe principieel de grootste delen van Europa en China inmiddels tegenover elkaar zijn komen te staan.
Xi kwam op 7 mei in Servië aan, precies 25 jaar na dato. Hij zag af van een fysiek bezoek aan de voormalige ambassade, want hij wilde de Europese Navo-landen ook weer niet al te zeer voor het hoofd stoten. Maar hij verwees wel naar het bombardement in een artikel dat onder zijn naam in een Servische krant verscheen. Daarin waarschuwde hij tegen de Navo. De Chinees-Servische vriendschap is 'gedrenkt in het bloed van onze landgenoten', schreef hij over het bombardement van toen. En: 'Het Chinese volk koestert de vrede, maar we zullen nooit toestaan dat zo een tragische geschiedenis zich herhaalt.'
Hij ziet China en Servië als slachtoffers van de Navo, in zijn ogen een agressieve en onvoorspelbare organisatie die zich niet aan de normen van het internationale recht houdt. Dat bleek voor hem al in 1999. De Navo had toen geen VN-steun voor bombardementen op delen van voormalig Joegoslavië, maar bombardeerde toch. De inzet was het voorkomen van een nieuw bloedbad op de Balkan, en de steun van de VN Veiligheidsraad kwam er niet omdat China en Rusland zich daartegen verzetten.
Dat Xi nu met zijn waarschuwing aan het adres van de Navo komt, heeft vooral met Rusland te maken. Xi vindt namelijk dat de Navo ook in de oorlog met Oekraïne de eigenlijke agressor is. Want: als de Navo niet was uitgebreid in oostelijke richting, dan had Rusland Oekraïne ook niet hoeven binnenvallen. Rusland heeft gehandeld uit noodweer, al zegt Xi dat niet helemaal hardop.
Daarmee staat Xi lijnrecht tegenover de EU en Europese leiders als Macron, Scholz en Rutte. Die vinden dat de oorlog in Oekraïne voor Europa een existentiële bedreiging vormt, met juist Rusland als de agressor. Stel dat Oekraïne verliest, dan staat Rusland ook bij andere Europese landen in de achtertuin. Xi is doof voor dat argument, hij ziet vooral het gelijk van Rusland. Daarom ook ging hij naar Hongarije, dat net als Servië veel meer aan de kant van Rusland dan van Oekraïne staat. Daarnaast ging hij naar Frankrijk, dat in elk geval met China het idee deelt dat Europa zich onafhankelijker van de VS zou moeten opstellen.
Xi is ook doof voor het tweede voor Europa zo belangrijke punt: de Chinese overcapaciteit. Wat China te veel maakt, wordt te goedkoop gedumpt op de Europese markt, stelt de EU. En dat is ontwrichtend, want daar gaat de Europese industrie op een gegeven moment aan kapot. Niets van waar, zegt Xi, want er is helemaal geen sprake van overcapaciteit of dumping. Dat gesprek loopt dus ook al niet zo lekker.
De foto's van Xi in Frankrijk, Servië en Hongarije zagen er wel heel mooi uit: Xi werd onthaald als een oosterse Zonnekoning. Dat is in elk geval goed voor het Chinese publiek: dat krijgt de boodschap mee dat Xi ook in Europa erg hoog in aanzien staat.
Maar zo rooskleurig is het niet. Want wat moet de EU met Xi's boodschap over de oorlog en over de handelsbetrekkingen? En wat kunnen Europese leiders met Xi's waarschuwing in Servië dat de Navo vooral zijn plaats moet kennen? Niet veel, en de voorspelling is dan ook dat de relaties tussen de EU en China de komende tijd alleen maar zullen verslechteren. Ook Frankrijk zal dat ondanks alle getoonde egards aan Xi niet kunnen voorkomen.
Xi ziet China en Servië als slachtoffers van de Navo