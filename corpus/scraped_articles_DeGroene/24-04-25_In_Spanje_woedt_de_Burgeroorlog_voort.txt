In Spanje woedt de Burgeroorlog voort

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
25 april 2024
Barcelona- De scène speelt zich af tijdens de geschiedenisles in de zesde klas van een openbare basisschool in de Spaanse stad León. Een leerlinge krijgt opdracht van de onderwijzeres om een spreekbeurt te houden over het liedCara al sol(Met je gezicht naar de zon).Dat is het clublied van de Falange, de Spaanse fascistische partij. Het is een mars uit de jaren dertig, en tevens de soundtrack van de orgie van bloed, geweld en onderdrukking waarin generaal Franco veertig jaar lang de ene helft van de Spanjaarden onderdompelde terwijl de andere helft in de handen klapte of wegkeek. Na de spreekbeurt start de onderwijzeres volgens de leerlingen een video met de tekst van het lied, zodat de klas kan meezingen. Als ze daarmee klaar zijn moedigt ze de kinderen aan 'niet alleen naar de slechte dingen van het fascisme te kijken'. De dictatuur van Franco bracht 'immers ook goede zaken, zoals de sociale zekerheid en het openbaar onderwijs'.
Het voorval staat niet op zichzelf. En het is ook vast geen toeval dat de plaats van handeling Castilla y León is, de eerste Spaanse regio waar de extreem-rechtse partij Vox regeringsmacht verwierf in coalitie met de rechtse Partido Popular. Inmiddels heeft Vox in zes van de zeventien regio's een beslissende stem. De ultra's gebruiken die positie voor een waar offensief tegen de wet op het democratisch geheugen. Deze wet uit 2022 wil - eindelijk - waarheid, gerechtigheid en eerherstel bieden aan de slachtoffers van de Spaanse Burgeroorlog en de daaropvolgende dictatuur van Franco (1939-1978).
Nog steeds telt Spanje vele tienduizenden geëxecuteerden in anonieme massagraven, een absurde en wrede werkelijkheid. Opgraving en identificatie, waarvoor medewerking van de regionale overheid nodig is, worden nu gedwarsboomd in de delen van het land waar Vox een vinger in de pap heeft. In Castilla y León, Aragón en de regio Valencia zijn wetten ingevoerd of in de maak die de staatsgreep en de dictatuur van Franco witwassen. Deze golf van revisionisme is des te zorgelijker omdat in Spanje de regio's verantwoordelijk zijn voor het onderwijs, een beleidsterrein waar Vox een speciale voorliefde voor heeft. Slachtoffers van de dictatuur en hun nabestaanden voelen zich in de steek gelaten en vernederd.