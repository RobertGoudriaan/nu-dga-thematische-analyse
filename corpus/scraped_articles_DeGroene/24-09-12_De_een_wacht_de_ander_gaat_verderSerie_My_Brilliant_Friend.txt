De een wacht, de ander gaat verder Serie My Brilliant Friend

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
12 september 2024
Met wie identificeren we ons als we kijken naarMy Brilliant Friend,de serie die werd gebaseerd opDe Napolitaanse romansvan Elena Ferrante: met Lila of Lenù?
Elena Greco zou een mooi leven leiden.Ze had het haar vriendin Lila immers beloofd, als meisje al. En nu, zo'n twee decennia later, roept diezelfde vriendin haar ter verantwoording. 'Gooi je je familie weg, voor hém? Doe het niet, Lenù. Hij zal je gebruiken, hij zal je bloed drinken. Hij zal je wil om te leven wegnemen en dan zal hij je verlaten. Waarom heb je zoveel gestudeerd? Waarom heb ik tijd verspild me voor te stellen hoe jij ook voor mij zou slagen? Ik had het fout, je bent een idioot.'
Het is dringen in de eerste aflevering van het vierde en laatste seizoen vanMy Brilliant Friend,de seriebewerking van Elena Ferrante'sNapolitaanse romans. Elena heeft haar man Piètro en hun dochters verlaten voor haar jeugdliefde Nino Sarratore, en daar zal iedereen wat van vinden. Je bent mijn dochter niet meer, schreeuwt haar moeder in Napolitaans dialect, het is datzelfde schreeuwen dat schoonmoeder Airota zo hekelt. Ik laat mijn kleindochters niet zo wild worden als jij, zegt ze. Juist nu Lenù de verwachtingen van familie en vrienden heeft waargemaakt dondert ze net zo snel van de maatschappelijke ladder als ze hem heeft beklommen, en valt ze tussen wal en schip, verstoten door de intelligentsia én door het plebs.
In de top-honderd beste boeken van de 21ste eeuw dieThe New York Timesafgelopen juli publiceerde, prijkte het eerste deel van Ferrante's romancyclus bovenaan;Het verhaal van het verloren kind,het laatste deel van zowel de cyclus als van de daarop gebaseerde hbo-serie, haalde nummer tachtig. Wat ik zo geweldig vind aan Ferrante is dat iedereen haar goed vindt. Ik praat overDe Napolitaanse romansmet mijn vriendinnen, moeder, tantes; de boeken raken ook hen die misschien niet zulke lezers zijn. Er gaat iets wezenlijks uit van de reeks en de verfilming, iets universeels dat ongetwijfeld te maken heeft met de reikwijdte van Ferrante's verhaal, dat zestig jaar vriendschap beslaat en zich toch zo makkelijk laat terugbrengen tot voor iedereen herkenbare conflicten: jeugd tegenover volwassenheid, verstand tegenover emotie, afkomst tegenover toekomst, de verstandige, bedachtzame Lenù tegenover de onstuimige maar geniale Lila.
Net als haar voorgangersvolgt de nieuw aangetreden regisseur Laura Bispuri in deze verfilming van het laatste deel Ferrante's tekst nauwgezet - dat de nog altijd mysterieuze auteur zelf meeschrijft aan de serie zal ook helpen. Bispuri heeft geen haast, de serie kabbelt en is aangenaam traag, in soft, bijna sepia-achtig licht. 'Ons échte leven was begonnen', zegt Alba Rohrwacher, inmiddels niet alleen de voice-over van de reeks, maar ook te zien als de nieuwe Lenù. Ze vervangt Margherita Mazzucco, die het personage als tiener en twintiger speelde. Met haar spitse trekken is Rohrwacher verre van het evenbeeld van Mazzucco, het is wennen aan dit nieuwe gezicht. Achter haar lange, stroachtige haar en jampotbril is Rohrwacher een lijzige Lenù. Waar is de daadkracht die Mazzucco haar gaandeweg meegaf? Met Nino Sarratore (ook getroffen door een acteurswissel, nu gespeeld door Fabrizio Gifuni, die met zijn 58 jaar niet helemaal overtuigt als dertiger) reist ze als intellectueel koppel door Europa, haar dochters zijn bij haar ex-schoonmoeder achtergelaten. Ze zijn altijd in beweging, willen Italië begrijpen, dat anno 1977 zo contrasteert met 'de pracht die tussen hen twee bestaat'. Ze bezoeken diners en conferenties, er is wijn en seks in overvloed, zij en Nino willen observeren, studeren, begrijpen en beminnen, en dat tegen een montage van nieuwsbeelden van het Italië van toen.
Ze heeft alles op dat moment. Alleen haar dochters zijn in de marge achtergebleven. Net als Lila, die zich nog altijd op het kleine terrein van hun geboortegrond beweegt. Het wringt, het is waarom ze zichzelf van haar eigen geluk moet overtuigen - en daarmee ook meteen de kijker. Want dat charmeur Sarratore een foute vent is voel je als vrouw aan je wateren. Een eersteklasfuckboy. En natuurlijk is het Lila die de zeepbel van hun liefde doorprikt, zonder te aarzelen.
Lila's terugkeer brengt vaart in de verder wat stroperige eerste aflevering. Jaren hebben Lenù en zij elkaar niet gezien. Onuitstaanbaar is ze, als ze de Napolitaanse koffiezaak in wandelt waar Lenù op haar zit te wachten. Het silhouet van voormalig Lila-vertolker Gaia Girace vloeit over in dat van actrice Irene Maiorino. Als twee druppels water, in uiterlijk maar ook in spel: beiden onuitstaanbaar knap, in een zwart mantelpak van perfecte snit en met grote gouden oorstekers, onuitstaanbaar krachtig, onuitstaanbaar ongrijpbaar.
'Nino heeft zijn vrouw nooit verlaten', zegt ze onomwonden tegen Lenù. Hij woont nog steeds bij haar, samen met hun kind. Waar Lenù alles voor hem heeft opgegeven, eet hij van twee walletjes.
De vrijheid die schrijver, moeder en geliefde Lenù voor ogen had, blijkt relatief. Haar dochters gijzelen Lenù's gedachten als ze met Nino is, en bij haar kinderen is Nino de enige aan wie ze denkt: de dualiteit van het moederschap die Ferrante ook inDe verborgen dochter(2006) verkende. Lenù neemt haar dochters mee naar feministische bijeenkomsten, ze spreekt bij lezingen die gaan over vrouwelijke zelfbeschikking. Maar hoe kan ze tegen haar lezers en dochters de vrijheid prediken als ze zichzelf nog altijd zo ondergeschikt maakt aan die schuinsmarcheerder, aan de man die maar op haar in blijft praten: natuurlijk houdt hij het meest van haar, natuurlijk is hij van plan zijn huwelijk te beëindigen - sterker nog, hij staat op het punt, het is een kwestie van het juiste moment vinden.
Tekenend: de scène waarin Lenù de vader van Nino, rokkenjager Donato Sarratore, ontmoet op een familiebijeenkomst. Jaren geleden was hij haar verschrikkelijke eerste keer, een verkrachting op het strand van Ischia. De camera blijft hangen bij vader en zoon, bij die slijmerige, opdringerige man tegen wie Nino zich altijd nadrukkelijk afzette. De appel valt niet ver van de boom, zegt het shot, of misschien is Nino een nog wel wredere versie van zijn vader: waar Sarratore senior eerlijk was over zijn zwak voor vrouwen, doet zijn zoon zich voor als een man die deugt: een salonfeminist.
En dan is er nog de wijk die aan Lenù trekt, het onzichtbare elastiek dat tussen haar en Napels is gespannen. Er weggaan bracht geen vrijheid, maar schuldgevoel richting alles wat ze achterliet. Met Nino en haar dochters betrekt ze een appartement aan de Via Tasso, het welgestelde deel van de stad. De woning blijkt een wachtruimte. Lenù zit er haar tijd uit terwijl Nino congressen bezoekt, buitenlandse wetenschappers ontvangt, of welke vorm de leugen van zijn dubbelleven die dag maar aanneemt. Ik denk aan een meme die ik eerder zag: het gezicht van Sarratore met het bijschrift'sure he's well-versed in leftist theory, but does he do the dishes?'
Terwijl Lenù wacht, gaat Lila verder. Als kijker voel je je haast een beetje schuldig omdat nu juist zíj vrouw is die leven in de serie brengt, naar wie het fijn kijken is, precies zoals Lenù dat vreest. 'Wat heeft zij gedaan om zo sterk te worden?' vraagt Lenù zich af. Lila paradeert door de buurt als een koningin, haar IT-bedrijf loopt goed. Binnen de kaders van Napels, die Lenù zo beperkend achtte, heeft zij vrijheid gevonden. Mensen vragen haar om gunsten, de maffiabroertjes Solara duchten haar.
Zouden wij kijkers onsaan Lila moeten spiegelen, zoals Lenù daar zo bedreven in is? Is zij hier de echte feministe, in plaats van Lenù, die haar mond vol heeft over zelfbeschikking en strooit met citaten van Elsa Morente? Misschien. En stoort het dat Lenù zo sloom en afwachtend is? Absoluut. Maar ook maakt het haar menselijk, want wie is er niet hypocriet en besluiteloos zodra de werkelijkheid zich opdringt, de werkelijkheid van een allesomvattende liefde voor een man die deze niet verdient?
Ze zegt meer van Nino te houden dan van haar dochters. Een uitspraak waaraan ik me stoor, en even ben ik bang dat dat komt doordat ik Lenù toch liever in de rol van de liefhebbende, traditionele moeder had gezien, maar dat is het niet. Het is niet het feit dat ze haar kinderen niet boven een man verkiest waaraan ik aanstoot neem, maar dat ze Nino boven zichzelf verkiest. Een redacteur zei me ooit dat ze het vreselijk vermoeiend vindt om verhalen over verliefde personages te lezen. Als ik naar Lenù kijk, besef ik dat die vermoeidheid vooral voortkomt uit de identificatie die Ferrante bij veel vrouwen teweegbrengt: als je naar Lenù kijkt, besef je weer hoe blind en dom van verliefdheid je zelf bent geweest. Nee, dan Lila - waren we maar meer zoals zij: ongenaakbaar.
Tot 23 november 1980, het moment waarop we Lila Lila zien verliezen. Een aardbeving treft Napels, drieduizend mensen komen om het leven. De vrouwen zitten samen in Lila's appartement als de trillingen alle zekerheid doen verdwijnen. Nu is het Lenù die de regie neemt, in de intense scène sleurt ze haar vriendin mee de straat op. Ik ben gek, ik ben slecht, zegt Lila, ze is bang als een dier, staat oerangsten uit. De delicate grenzen tussen de dingen zijn vervaagd, meent ze, alles versmelt en vermengt. De eerst zo afgebakende tegenstellingen zijn diffuus.
In die chaos is Ninode grote afwezige. Als Lenù hem na de beving belt vanuit hun appartement, blijkt dat hij zijn gezin buiten de stad in veiligheid heeft gebracht. Lenù legt de hoorn op de haak, ze weet genoeg. De camera richt zich omhoog, een shot lang volgt hij de scheur die over het plafond van hun huis loopt. Lenù staat op een kruispunt. Er zit een kind in haar buik en Nino is de vader. Genoeg nu met die tweestrijd, Lenù, lijkt het beeld te zeggen. Het is tijd om te kiezen - er ligt nog genoeg in het verschiet waarop geen grip te krijgen valt, wat inderdaad diffuus is. Voor jouzelf, voor Lila, en voor het kind dat ook in haar buik groeit.
Het vierde seizoen vanMy Brilliant Friendgaat dit najaar in première op HBO Max
'Nino heeft zijn vrouw nooit verlaten', zegt Lila onomwonden tegen Lenù