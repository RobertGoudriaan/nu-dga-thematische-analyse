Racisten op het bordes In Den Haag

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
4 juli 2024
Beweringen, óók van NSC, dat de PVV-bewindspersonen hun extremistische gedachtegoed niet meer aanhangen, zijn politiek theater.
Even getwijfeld, maar ik ga verwijzen naar1984van George Orwell. De tijden nopen me ertoe! In Oceania, het land waarin de dystopische roman uit 1949 is gesitueerd, bestaat er eenMinistry of Truthdat propaganda produceert, eenMinistry of Peacedat verantwoordelijk is voor constante oorlogsvoering, eenMinistry of Plentydat zich richt op straffe rantsoeneringen en eenMinistry of Lovedat loyaliteit aan het regime afdwingt met terreur, hersenspoeling en marteling. De namen van de ministeries zijn exact tegenovergesteld aan hun daadwerkelijke functies, overpeinst protagonist Winston Smith.
Natuurlijk is Nederland - voor wie pessimistisch is:vooralsnog- geen totalitair land, maar we stevenen af op een soortgelijke situatie als we kijken naar de functieomschrijvingen van een aantal PVV-ministers in het nieuwe kabinet. We hebben een minister van Ontwikkelingshulp, Reinette Klever, die pleitte voor de totale opheffing van ontwikkelingssamenwerking. En een minister van Asiel en Migratie, Marjolein Faber, die 'grenzen dicht is grenzen dicht' jarenlang herhaalde voor wie het maar horen wilde, en die nu het zo min mogelijk verlenen van asiel als haar voornaamste taak ziet.
Toegegeven, deze vergelijking met1984gaat niet helemaal op, want nog los van dat Orwell vooral schreef over communistische en fascistische regimes, zijn de namen van de ministeries in Oceania voorbeelden van wat in de roman wordt aangeduid metdoublethink.Dit is een disciplinerende techniek van de heersende politieke partij om mensen zover te krijgen twee tegenstrijdige overtuigingen te accepteren als tegelijkertijd waar. Voorbeelden hiervan zijn het kritiekloos (moeten) geloven in stellingen als 'oorlog is vrede' of 'vrijheid is slavernij' - de ultieme onderwerping en vernedering. Zo kras is het met de genoemde PVV-ministers niet: hun politieke stellingen zijn ondubbelzinnig, hun functieomschrijvingen straks vooral bizar en hypocriet.
Op een ander punt wordt momenteel wél een staaltje doublethink verwacht van de Nederlandse burger. Dit betreft beweringen - óók van VVD- en NSC-politici - dat de kersverse PVV-bewindspersonen hun extremistische gedachtegoed niet meer aanhangen zolang ze in de regering zitten. De PVV: inherent radicaal, maar nu even niet. Rondom deze ongerijmdheid is opvallend snel een vreemd maar voorlopig effectief lexicon ontstaan. Zo klinkt het steeds dat eerdere uitspraken gedaan zouden zijn vanuit een 'oppositionele rol', dat die uitspraken verder niet meer 'gerecenseerd' hoeven te worden, dat men 'vooruit' wil kijken - en dat men zich vanaf nu 'zal uiten binnen het kader van het hoofdlijnenakkoord'. Het is de vraag wie de nieuwe coalitie hiermee denkt te overtuigen. Of nee, dat is niet de vraag, want met overtuigen heeft het weinig te maken. Het is machtsvertoon.
Bij het aanschouwen van dit politieke theater, bijvoorbeeld tijdens de openbare verhoren met de nieuwe ministers en staatssecretarissen, moest ik dan ook denken aan de scène in1984waarin het regime abrupt beweert altijd al in oorlog te zijn geweest met het land Oost-Azië, terwijl tot dat moment het officiële verhaal luidde dat dit juist een bondgenoot was. In de roman draait het publieke discours hierover als een blad aan de boom om; vlaggen en posters worden haastig aangepast, niemand vertrekt een spier. Wanhopig denkt Smith: maar ikherinnerme dat Oost-Azië eerst niet de vijand was.
Zo is het ook met Klever en Faber: hun extremistische uitspraken liggen nog vers in het publieke geheugen, iedere poging die af te zwakken of contextualiseren is daarom politiekgaslighten. Hoewel Pieter Omtzigt zeker niet de enige is die blaam treft, blijven zijn keuzes wat dit betreft wel het meest onnavolgbaar. Niemand is vergeten dat hij voor de verkiezingen meermalen principieel afstand nam van samenwerkingen met de PVV. De PVV is, voor iemand die de rechtsstaat een warm hart toedraagt, nu eenmaal geen geschikte partij om een coalitie mee te vormen. Nieuw bewijsmateriaal hiervoor dient zich elke dag aan, onder meer in de vorm van smakeloze en haatdragende berichten op de sociale-mediakanalen van PVV-leider Geert Wilders.
In een sleutelscène uit1984denkt Smith:'Freedom is the freedom to say that two plus two makes four.'Hij ziet dit alsthe premise of everything else. Dit indachtig is een aantal observaties op zijn plaats. Ten eerste: op de bordesfoto staan meerdere racistische politici, schouder aan schouder met politici die dat verdoezelen omdat zij bereid zijn een kabinet met hen te vormen terwijl een kabinet over het midden mogelijk was. Ten tweede: Nederland gaat voor het eerst in de geschiedenis van zijn constitutionele democratie een periode in waarin bewindslieden aan de macht zijn die aantoonbaar lak hebben aan de rechtsstaat en niet gevoelig zijn voor feiten en waarheid. Ten derde: er is geen enkele reden om aan te nemen dat het allemaal wel mee zal vallen. Iets anders beweren dan dit is hetzelfde als zeggen dat twee plus twee vijf is.
Er wordt doublethink verwacht van de Nederlandse burger
...