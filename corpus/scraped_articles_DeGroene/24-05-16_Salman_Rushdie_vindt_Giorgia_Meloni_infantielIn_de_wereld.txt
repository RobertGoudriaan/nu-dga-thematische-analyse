Salman Rushdie vindt Giorgia Meloni infantiel In de wereld

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
16 mei 2024
Rome -Het is Salman Rushdie gelukt om de Italiaanse premier Giorgia Meloni zo te bekritiseren dat het pijn doet, en dat is knap. Harde kritiek op haar beleid ziet ze als een compliment, maar 'soldaat Giorgia', zoals ze zichzelf graag noemt, wordt niet graag een stampvoetende kleuter genoemd.
'Ik raad deze mevrouw aan om minder infantiel te zijn en eens wat te groeien', zei Rushdie vorige week donderdag tijdens de Salone del Libro in Turijn, de Italiaanse boekenbeurs. Hij zat op het podium met Roberto Saviano, die 'de Italiaanse Rushdie' wordt genoemd vanwege de levenslange bescherming van de staat waaronder hij moest worden gesteld na zijn baanbrekende boekGomorra(2006).
Het thema van het gesprek met Rushdie was censuur en politiek. 'Politici moeten wat minder snel op hun teentjes getrapt zijn, en beseffen dat wie macht en autoriteit heeft ook tegen kritiek moet kunnen', aldus Rushdie. 'Het is normaal dat iemand stevige woorden kan gebruiken, zoals Roberto heeft gedaan. Het is niet normaal dat de premier van een land dan een rechtszaak aanspant tegen een schrijver.'
In 2020 had Roberto Saviano een tweet geplaatst bij beelden van een wanhopige Afrikaanse moeder die haar baby tijdens het kapseizen van de vluchtelingenboot was kwijtgeraakt in de Middellandse Zee. 'Bastardi,hoe durven jullie?' had Saviano in zijn tweet geschreven. De 'bastaards' waren de rechtse Giorgia Meloni en Matteo Salvini, beiden in de oppositie destijds, en beiden rabiaat anti-vluchteling. Saviano doelde met zijn tweet op de denigrerende manier waarop ze zich over vluchtelingen uitten, bijvoorbeeld: 'De overtocht van Afrika naar Italië is een door de ngo's georganiseerde Middellandse Zee-cruise met een permanent verblijf in Italië als premie.'
Giorgia Meloni klaagde Saviano aan wegens smaad en won de rechtszaak in oktober vorig jaar, toen ze een jaar premier was. In 2019 scandeerde ze voor een grote menigte jonge fascisten: 'Saviano heeft miljoenen verdiend door zijn stad(Napels - ab)door het slijk te halen en zit nu lekker vanuit New York ons in Italië lesjes te leren!' In 2023 brulde ze: 'En waarom schrijft Saviano over de camorra, denken jullie? Omdat je daarmee natuurlijk veel kunt verdienen en beroemd kunt worden!'
En dit, bedoelde Salman Rushdie, is gevaarlijk. Giorgia Meloni is de premier van het land dat verantwoordelijk is voor de bescherming van het leven van Roberto Saviano, waarover de camorra een levenslange 'fatwa' heeft uitgesproken.