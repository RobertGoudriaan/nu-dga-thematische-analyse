Landjepik namens God Ebenezer Operatie Exodus schendt internationaal recht

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
27 februari 2025
Volgens de christelijk-zionistische organisatie Ebenezer Operatie Exodus is de Westelijke Jordaanoever het bijbelse hart van Israël. De Nederlandse afdeling helpt joden en christenen met verhuizingen naar bezet gebied. Dat is strafbaar.
'De wereld staat in brand.'Kunstenaar Marc de Klijn (86) knijpt met zijn ogen en zet een stap naar voren. Zijn werk hangt in een zaaltje van de Noorderkerk in Ede. Een streep zonlicht valt via het raam de ruimte binnen. Hij wijst naar zijn schilderij aan de muur. Rode en oranje penseelstreken wisselen elkaar af en vloeien samen in een vuurzee. Huizen, minimalistisch afgebeeld in vierkante lijnen, verschroeien. 'Eigenlijk is het een actueel schilderij. Vanwege het groeiende antisemitisme vluchten veel joden weer naar Israël.'
Hij loopt voorzichtig terug naar de tafel waar een verzameling kunstboeken ligt. Langzaam zakt hij in zijn stoel. 'Al zo lang keren joden van over de hele wereld terug naar Israël, het Beloofde Land. Zie je die zevenarmige kandelaar, daar boven aan het schilderij?' Babyblauwe lucht omringt de kandelaar. 'Dat is het Jeruzalem in de hemel, dat de nieuwe aarde wordt zodra alle joden zijn teruggekeerd. Dan krijgt het joodse volk definitief een plek.'
De Klijn en zijn vrouw, beeldend kunstenaar Henny van Hartingsveldt, wonen in Israël, maar zijn in januari een aantal weken in Nederland vanwege hun expositieBeelden van de holocaust. Op uitnodiging van een predikant van de Protestantse Kerk Ede hebben ze bestaand werk over de holocaust samengevoegd. Zoals het schilderijDoodsfabriek,waarop een gaskamer opdoemt uit een massa skeletten. Het zijn beelden uit de dromen van De Klijn. Hij kreeg levendige nachtmerries na een bezoek aan Auschwitz. In die nachten greep hij naar zijn kwast.
'Nachtenlang schilderde ik, op trillende benen. Ik voelde in Auschwitz opeens wat het betekent om joods te zijn. Ik stond op de plek waar mijn grootouders hun kleren uit moesten doen en kreeg het gevoel dat ik ook in zo'n massagraf had moeten liggen. Dat besef voelde ik in mijn hart. Rationeel wist ik wel dat ik joods was, want daar ben ik een leven lang mee gepest. Op de lagere school zeiden klasgenoten vaak dat ik allang dood had moeten zijn. Eigenlijk heb ik Nederland nooit als mijn thuisland ervaren.'
Het stel emigreerde in 2013 naar Israël met hulp van Ebenezer Operatie Exodus, een internationale christelijk-zionistische organisatie. De stichting, die actief is in ruim vijftig landen en op zes continenten, biedt praktische hulp bij emigratie naar Israël. Wereldwijd begeleidt Ebenezer zo'n kwart van alle mensen die naar Israel vertrekken, ook binnen de Nederlandse tak ligt dat percentage gemiddeld tussen de twintig en dertig. Volgens de nationaal coördinator van Ebenezer Nederland, Henk Versteeg, verhuizen er jaarlijks ongeveer vijftig tot zeventig Nederlanders naar Israël; Ebenezer begeleidt daar tussen de vijftien en twintig van. Dat doen ze vanuit christelijk-zionistische motieven en een letterlijke uitleg van bijbelse profetieën. Binnen een van die profetieën is de terugkeer van alle joden naar Israël een voorwaarde voor de terugkeer van Jezus naar de aarde.
Dat de terugkeer van jodennaar het bijbelse 'hartland' - oftewel 'Judea en Samaria'; de Westelijke Jordaanoever - voor de organisatie belangrijk is, vermeldt de Nederlandse tak van Ebenezer Exodus niet in officiële documenten. Het blijkt wel uit gesprekken met experts, kwartaalbladen en uitingen via sociale media. Nederland, de Europese Unie en de Verenigde Naties beschouwen de Westelijke Jordaanoever als door Israël bezet gebied en de joodse nederzettingen daar als illegaal, omdat Israël het onrechtmatig annexeerde. Emigreren naar dit gebied is dus in strijd met het internationaal recht en met het Nederlandse buitenlandbeleid. Afgelopen september riep de Algemene Vergadering van de Verenigde Naties Israël nog op om zich binnen twaalf maanden terug te trekken van de Westelijke Jordaanoever, uit Oost-Jeruzalem en uit de Gazastrook. In juli vorig jaar oordeelde ook het Internationaal Gerechtshof dat Israël de bezetting van Palestijns gebied zo snel mogelijk moet beëindigen.
Ebenezer Exodus Nederland ondersteunt verhuizingen naar bezet gebied. Officiële cijfers ontbreken, omdat de stichting ze niet bijhoudt. De nadruk ligt voornamelijk op de oversteek. Maar volgens experts vormt het district Judea en Samaria wel degelijk een belangrijk onderdeel van de 'apocalyptische geopolitiek' die de organisatie bedrijft. 'Organisaties als deze proberen mensen ervan te overtuigen dat hun beeld van de toekomst klopt, dat er een eindtijd is en dat het leger van de "Antichrist" Israël gaat vernietigen. Daarom is er demografische groei nodig, om de terugkeer van Jezus daar te verzekeren', zegt Tristan Sturm, auteur vanApocalyptic Conspiracism. Hij is als hoofddocent menselijke geografie verbonden aan Queen's University Belfast en doet onderzoek naar apocalyptisch gedachtegoed met betrekking tot religieuze bewegingen en Israël/Palestina. Ebenezer werkt samen met Nederlandse groepen die een soortgelijk toekomstbeeld hebben, waaronder Christenen voor Israël en Pillar of Fire.
Opvallend is dat Ebenezer Exodus niet alleen joden naar Israël begeleidt, maar ook (gereformeerde) christenen en messiaanse joden - joden die Jezus als de Messias zien. Christelijk-zionistische organisaties zoals Ebenezer hangen een vorm van religieus nationalisme aan. Israël is hun beloofd op basis van bijbelse profetieën, wat betekent dat zij onderdeel zijn van de 'religieuze diaspora' van het land. In deze context maakt het niet uit of je christelijk, joods of messiaans joods bent. Religie is binnen het christen-zionisme behalve een geloofsovertuiging ook een vorm van geografische performance. Om de religieuze waarheid te ontdekken is de fysieke actie, het vertrek naar het beloofde territorium, cruciaal.
Een azuurblauw keppeltje,lichtgrijs vest. 'Het is hier veel makkelijker om als religieus-orthodoxe jood te leven', zegt John Garcia (59). Hij verhuisde in 2015 samen met zijn vrouw van Amstelveen naar Modi'in-Makkabim-Re'oet, een stad in het midden van Israël. Tel Aviv ligt op 35 kilometer afstand. Ebenezer hielp met de financiering van containers voor het verschepen van hun spullen. Ook ondersteunden ze het stel met het verzamelen van de juiste documenten voor vertrek. 'En het weer is hier veel beter dan in Nederland.' Een kleine grijns verschijnt op zijn gezicht. Zijn Amsterdamse tongval is nog niet verdwenen.
'Ik loop hier gewoon met een keppeltje op straat. In Amsterdam durf ik dat niet meer. Dat was vroeger wel anders.' In het verleden ervoer hij soms zelfs positieve discriminatie. 'Ik kan me herinneren dat ik een keer naar Ajax ging en van een medewerker te horen kreeg dat ik niet op een specifieke parkeerplek mocht staan. Tot hij zag dat ik een keppeltje droeg. Bent u een jood? Kom maar, ik weet nog wel een ander plekje.' Een korte stilte. 'Als je het jodendom volledig wil uitoefenen, kan dat eigenlijk alleen in Israël. Hier laten ze je met rust.'
Volgens Garcia is het 'een algemeen gebod om naar Israël te verhuizen, het staat in de tora'. Religie en staat kun je eigenlijk niet goed scheiden, benadrukt hij. Religie is 'cultuurbepalend'. 'Als je een jood bent is het dus belangrijk om de staat Israël te steunen.' Deels om die reden heeft Garcia kort na 7 oktober 2023 een eigen stichting opgericht, Coming Home 2 Israel. De organisatie begeleidt mensen die naar Israël willen emigreren, voornamelijk uit Amerika en Canada. Op dit moment ondersteunt hij 150 mensen.
'En we kopen land van Arabieren. Ik heb namelijk ook een vastgoedbedrijf. Er zijn steeds meer Arabische mensen die niet in Israël wonen, maar bijvoorbeeld in Dubai of Qatar, maar die in Israël wel land hebben en dat willen verkopen.' Hij klikt op 'scherm delen' en loopt een presentatie door van zijn stichting. 'Ik werk samen met een Israëlisch bedoeïenenbedrijf. Zij bemiddelen, want ik spreek de taal niet.'
Een dag later stuurt Garcia een document met plaatsen waarin zijn bedrijf heeft geïnvesteerd. Zeven locaties, waarvan drie op de Westelijke Jordaanoever: Sha'arei Tikva, Efrat, Hashmonaim. 'Het is belangrijk om zoveel mogelijk land in joodse handen te hebben, zodat je de staat kunt versterken. Het mooist zou natuurlijk zijn dat iedereen met elkaar kan samenleven.No matterwaar je woont, no matter wat je achtergrond is. Maar zo is de wereld op dit moment helaas niet.'
In 2018 vertrekt EbenezerExodus Nederland met een groep vrijwilligers voor een 'gebedsen bemoedigingsreis' naar Israël. Ze vieren het zeventigjarig bestaan van het land. De voormalig nationaal coördinator, Richard Zevenhuizen, houdt een dagboek bij. Hij beschrijft hun dagen tot in detail. Het resultaat daarvan is afgedrukt in een kwartaalblad voor geïnteresseerden. 'We zien een mooie multimediavoorstelling waarin het Israëlische volk wordt opgeroepen zich te vestigen in Samaria, of Shomron zoals de Hebreeuwse naam luidt. We rijden door het mooie bergland van Samaria naar Bethel, waar Jacob zijn beroemde droom kreeg, en bewonderen daar heel oude wijn- en olijfpersen die in grotten zijn uitgehouwen. Dit is het hartland van Israël en daar wil de wereld een Palestijnse moslimstaat vestigen!'
Het bergland van Judea en Samaria. Het hartland van Israël. Het is bijbelse taal die onlosmakelijk verbonden is met de apocalyptische geopolitiek die de organisatie bedrijft, zegt Tristan Sturm. De wetenschapper muntte het begrip 'apocalyptische geopolitiek'. 'Dat is een simplificatie van de wereld die christen-zionisten inzetten voor hun eigen politieke agenda', zegt hij. 'Regio's worden op basis van profetische overtuigingen ingedeeld in termen van vriend en vijand. Je moet het zo zien: christen-zionisten geloven dat de wereld er alleen maar slechter en slechter op wordt. Er komt een eindtijd aan. En dan, op het hoogtepunt van dat verval, gaan de écht goede christenen naar de hemel, om te ontsnappen aan de Zevenjarige Oorlog met de Antichrist.' Een oorlog met de regio's die zijn ingedeeld als vijand.
Sturm wijst naar een geografische kaart op zijn beeldscherm. 'Christen-zionisten geloven in kwaadaardige en goede naties. Er zijn volgens hen vier groepen die uiteindelijk Israël binnenvallen. Het oosten, het noorden, het zuiden en het westen. Het zuiden zijn de moslimstaten, het noorden is Rusland, het oosten is Azië en het westen Europa en de Verenigde Staten. Ze worden gezien alsevil otherdie het christelijke deel van het Westen bedreigen. Als ze allemaal in Israel zijn, gaan ze met elkaar in gevecht tijdens de Slag om Armageddon, terwijl de christenen in de hemel wachten - met Jezus. Jezus keert dan terug en verslaat de Antichrist. Als gevolg daarvan regeert hij duizend jaar lang over de aarde.'
Ze stellen één belangrijke voorwaarde aan deze gebeurtenis, benadrukt Sturm. 'Alle joden moeten zijn teruggekeerd naar Israël. En het land moet weer zijn ingedeeld zoals in de Hebreeuwse bijbel beschreven. Dat betekent dat ook Zuid-Libanon, West-Jordanië, sommige regio's van Syrië, Gaza en de Westelijke Jordaanoever onderdeel zijn van Israël. Voor veel christen-zionisten is de kolonisering van Judea en Samaria - de Westelijke Jordaanoever - dus een belangrijke voorwaarde voor de terugkeer van Jezus.'
Volgens Tristan Sturm zijn er wereldwijd momenteel 200 tot 250 miljoen evangelische christenen. Ongeveer 620.000 daarvan zijn christen-zionisten, een van de christelijke groepen die het hardst in omvang groeit. Ebenezer Exodus is actief in meer dan vijftig landen, maar in één land is hun achterban politiek bijzonder machtig: de Verenigde Staten. Daar heet het Operation Exodus USA en wordt de club aangemerkt als evangelische non-profitorganisatie. Ongeveer 38 procent van de Republikeinse stemmers is een evangelische christen en meer dan driekwart hiervan stemde op Donald Trump, zegt Sturm. 'Groepen zoals deze zijn cruciaal voor zijn succes.'
Trump steunt actief nederzettingen in bezet gebied en rechts-extremistisch Europa staat achter hem, benadrukt de auteur. En als het aan Trump ligt, wordt de machtige christen-zionist Mike Huckabee de Amerikaanse ambassadeur in Israël. Verwacht dus een uitbreiding van de nederzettingen op de Westelijke Jordaanoever en de kolonisatie van Gaza, waarschuwt Sturm. Amerikaanse evangelische organisaties zoals Hayovel en Christians United for Israel doneren al jaren straffeloos miljoenen aan nederzettingen op de Westoever. In 2018 schatte de Israëlische krantHaaretzdat dergelijke organisaties in de afgelopen tien jaar tot 65 miljoen dollar stuurden. Sturm vreest dat de macht van christelijk-zionistische organisaties zoals Ebenezer met Trump aan het roer toeneemt. 'De volgende vier jaren worden geopolitiek gezien wilde jaren', besluit hij.
'Ik kom uit een joods-christelijkgezin.' Yair Strijker schuift heen en weer op zijn stoel en kijkt dan weer recht in de webcam. Achter hem prijkt een vitrinekast met thee- en koffiekopjes. Hij zit aan de keukentafel in zijn woning in Na'aleh, op de
Westelijke Jordaanoever. 'Mijn vader was predikant. Israël was erg belangrijk voor hem. Zeker na de Jom Kipoer-oorlog realiseerde hij zich dat we Israël moeten steunen. Het was volgens hem toch het land waar de joden naar terugkeren.' In 2013 verhuisde Strijker samen met zijn vrouw Karen en twee kinderen naar Israël. Het stel runt samen het studiehuis Reshiet en geeft cursussen bijbels Hebreeuws aan geïnteresseerden. Ook kun je tegen betaling bij hen verblijven en bieden ze uitstapjes aan in de omgeving.
'Wij willen mensen graag uitleggen wat er precies in de Hebreeuwse bijbel staat', zegt Strijker. 'Dat is niet per se politiek, maar vooral een taal-theologische motivatie.' Ebenezer Exodus Nederland hielp het stel met de financiering van containers voor hun meubilair. 'Wij vinden dat een vertaling van de bijbel een verschraling is. Dan krijg je andere interpretaties. Onze missie is om de letterlijke inhoud beter toe te lichten.'
Strijker valt stil na de vraag of het gezin joods of christelijk is. Hij kucht. 'Ik vind dat best een kwetsbaar onderwerp', zegt hij. 'We hebben een joodse levensstijl. Maar praten over geloof ligt wel gevoelig. En zelfs in Israël moet je daar voorzichtig mee zijn. Christenen zetten joden in het verleden soms onder druk om naar hun geloofsideeën te luisteren. Het belangrijkste is voor ons dat God Jeruzalem zal regeren. Als de messiaanse tijd aanbreekt is er wereldvrede. Ik hoop dat ik dat mag meemaken en kijk uit naar die belofte. Zeker nu we regelmatig worden wakkergeschud door raketten uit Jemen. En verder volg ik de lijn van mijn vader: God opent zélf de ogen van het volk. Mensen hoeven zich daar niet mee te bemoeien. Dat vind ik een mooie gedachte.'
Op 31 mei 2024plaatst de overkoepelende organisatie Ebenezer Operation Exodus International een bericht op Facebook, aangevuld met afbeeldingen van een goudkleurig heuvellandschap. Het onderschrift luidt:'A photo of prophesy being fulfilled: as the Jewish people have returned to the land of Israel the hills of Judea and Samaria have been filled with vineyards!'Er volgt een citaat uit Jeremia 31, een hoofdstuk uit de Hebreeuwse bijbel. 'Ik heb je liefgehad met een eeuwigdurende liefde; daarom heb ik u met liefdevolle toewijding getekend. Opnieuw zal ik je bouwen, en je zult herbouwd worden, o maagd Israël. Opnieuw zullen jullie wijngaarden planten op de heuvels van Samaria.' Het citaat wordt aangevuld met de hashtags #jeremia31, #vervulde profetie en #herbouwIsraël.
Theoloog Janneke Stegeman promoveerde op identiteitsvorming in relatie tot Jeremia. Ze benadrukt hoe bijbelteksten als deze politiek worden ingezet. 'De organisatie legt een claim op land op basis van een idee van continuïteit. Het bijbelse volk is "even weggeweest" en nu zijn ze er weer. Religieuze teksten bestaan altijd binnen een politieke context. Al in de zevende eeuw voor Christus impliceerde de tekst een toe-eigening van land op basis van religieuze identiteit. Het gebied werd voorgesteld als leeg, net zoals in deze zionistische herinterpretatie. Het bestaan van Palestijnen wordt ontkend.'
Christen-zionisten zien de geschiedenis als heilsgeschiedenis. Dat beschrijft Stegeman inUitverkoren,het boek dat ze onlangs met Neerlandica Saskia Pieterse schreef. 'Ze zien in politieke gebeurtenissen signalen van het werk van God. Dat Israël in 1967 onder andere de Westelijke Jordaanoever - het decor van de bijbelse verhalen - veroverde, versterkte dat christelijk zionisme. Het idee: zie je wel, God is druk bezig met de beloften over de terugkeer naar Israël. Voor de meeste christen-zionisten weegt het woord van God zwaarder dan het internationaal recht.'
'Ik zou dit een strafbaarfeit durven noemen', zegt mensenrechtenadvocaat Liesbeth Zegveld. 'Als Ebenezer Exodus Nederland rechtstreekse dienstverlening naar de Westelijke Jordaanoever biedt door middel van verhuiscontainers, is dat een zichtbare schending van het internationaal recht. Zeker als een van de organisatoren zegt dat ze dit zelf doen. Dan staan ze juridisch gezien al 1-0 achter. Ik vind dit wel iets waar het Openbaar Ministerie serieus naar zou kunnen kijken.'
In artikel 49 van de Vierde Conventie van Genève staat dat een bezettende macht 'zijn eigen bevolking' niet mag verplaatsen naar bezet gebied. Bij demografische veranderingen binnen bezet gebied bestaat het risico op etnische zuivering. In dit geval is de bezettende macht Israël. Als Nederlandse joden en christenen in Israël aankomen, maken ze in zekere zin al deel uit van de Israëlische bevolking. Dit geldt zeker voor de joden en christenen die via Ebenezer Exodus Nederland reizen. Deze groep maakt regelmatig gebruik van de wet op terugkeer, waarin staat dat iedereen die van joodse komaf is zich in Israël kan vestigen. Bij gebruik van deze wet ben je bij aankomst Israëlisch staatsburger. Zegveld ziet onder andere op basis van dit artikel een strafbaar feit.
Alessandra Spadaro, universitair docent internationaal publiekrecht aan de Universiteit Utrecht, bevestigt dit. 'Ook als de mensen die via Ebenezer komen géén Israëlisch staatsburger zijn, is dit illegaal. Want Nederland moet verzekeren dat organisaties niet bijdragen aan de schending van het internationaal humanitair recht. Zij mogen Israël niet helpen mensen te verplaatsen naar bezet gebied.'
Het doel van een zionistische beweging is landjepik, zegt Zegveld. 'Binnen die context is het verplaatsen van een container niet willekeurig. Het OM kijkt nu naar de zaak rondom Booking. com, die een Airbnb verhuurt op de Westelijke Jordaanoever. Ik vind dit best een vergelijkbare zaak.'
'Als er Nederlanders zijndie op de Westelijke Jordaanoever willen wonen, dan brengen we daar een container naartoe', reageert Henk Versteeg van Ebenezer Nederland. Hij ziet de terugkeer van joden naar dit gebied als bewijs dat het woord van God wordt nageleefd. 'Er is sinds 1948 een situatie ontstaan waarbij delen van de Westelijke Jordaanoever zijn toegewezen aan de Palestijnen', zegt hij. 'Daar kun je wat van vinden, maar wij willen daar niet te politiek over zijn. Wij helpen gewoon de mensen die terug willen.'
... Jacquelyn Martin / Associated Press / ANP | links: Amerikaanse evangelische christenen in gebed tijdens de conferentie Christians United for Israel in Virginia, 2023