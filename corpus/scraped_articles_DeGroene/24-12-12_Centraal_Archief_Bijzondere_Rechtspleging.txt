Centraal Archief Bijzondere Rechtspleging

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
12 december 2024
Na de Tweede Wereldoorlog moesten Nederlanders die gecollaboreerd hadden met de vijand worden gestraft. De Nederlandse regering tuigde daarvoor een speciaal rechtssysteem op, ook wel de Bijzondere Rechtspleging genoemd. Voor de opsporing van de verdachten werden aparte opsporingsdiensten opgericht en de processen vonden plaats in tribunalen en voor de zwaardere gevallen waren er vijf bijzondere gerechtshoven. Toen in 1952 de Bijzondere Rechtspleging werd ontbonden, waren er 150.000 mensen gearresteerd, van wie de meesten tegen die tijd alweer vrij waren.
Het CABR bevat het archief van deze Bijzondere Rechtspleging. De dossiers bevatten politieverhoren, rechtbankverslagen, vonnissen, gratieverzoeken, getuigenverslagen, lidmaatschapskaarten van de NSB en ook persoonlijke documenten als dagboeken, liefdesbrieven of geboortekaartjes. De omvang van het archief is duizelingwekkend: alle dossiers vormen gezamenlijk een rij van 3,8 kilometer lang.
Het Nationaal Archief is verplicht om op 1 januari 2025 het CABR openbaar te maken, zo werd in 2000 besloten toen het CABR door het ministerie van Justitie werd overgedragen aan het Algemeen Rijksarchief, tegenwoordig Nationaal Archief. Deze datum is vastgesteld op basis van de Archiefwet volgens het uitgangspunt dat alle betrokkenen met een dossier tegen die tijd overleden zouden zijn. Daarnaast is ook besloten het gehele archief online te plaatsen. Maar dit stuit op juridische bezwaren. Het Nationaal Archief is op het laatste moment teruggefloten door de Autoriteit Persoonsgegevens omdat het risico bestaat dat ook gegevens openbaar worden gemaakt van nog levende mensen.
Het Nationaal Archief koos in eerste instantie voor openbaarmaking via internet vanwege het grote maatschappelijke belang. 'Huidige generaties hebben er recht op kennis te nemen van de feiten en gebeurtenissen rondom collaboratie tijdens de Tweede Wereldoorlog', staat er te lezen. Wel nam het archief extra maatregelen. Zo zouden de gescande documenten, die ook op tekst doorzoekbaar zijn, nog niet direct in Google vindbaar zijn, maar pas in 2027. En er is een 'ventielfunctie' gecreÃ«erd, waardoor schrijnende gevallen offline kunnen worden gehaald. Ook werd besloten dat in januari 2025 als eerste het deel dat als minder beladen wordt bestempeld op oorlogvoorderechter.nl zou worden geplaatst. De Autoriteit Persoonsgegevens oordeelde echter dat deze maatregelen niet voldoende zijn en deelde vorige week een formele waarschuwing uit. Het archief komt voorlopig niet online beschikbaar.