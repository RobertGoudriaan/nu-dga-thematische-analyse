De stem van Ruinerwold

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
24 november 2022
InWij waren, ik benverhaalt Israel van Dorsten, vierde van de negen kinderen die door vader werden opgesloten, over zijn huiveringwekkende jeugd. Hij blijkt een groot verteltalent.
Man sluit zijn gezin op,misbruikt de kinderen, fysiek en mentaal. Het wordt ontdekt; de media smullen ervan. 'Een monster, hoe had dit kunnen gebeuren, in Nederland nog wel' et cetera. Er verschijnt een sensationele documentaire, nog steeds te zien bij de npo. Het verhaal heeft elementen van een spannende film: een hopeloos incompetente politie, een ontsnapping via het plaatselijke café. Nu is er een boek, geschreven door een van de kinderen zelf.Wij waren, ik ben: Weg uit Ruinerwold.Het is een bestseller.
Allereerst: ik wantrouw mijn eigen gevoelens rond dit boek. Ben ik erin geïnteresseerd om de inhoud, of ben ik ook verleid door het sensationele verhaal? Allebei, denk ik. In elk geval is het belangrijk om het materiaal zorgvuldig te behandelen en na te gaan waarom we zo gefascineerd zijn door dit soort verhalen. Maar de waarheid is: er is veel van waarde te vinden in deze huiveringwekkende vertelling. De grote lijnen zijn grotendeels bekend. De vader van het gezin, Gerrit Jan van Dorsten, studeerde ooit psychologie en was lid van een christelijke gemeenschap, maar is gaan geloven dat hijzelf de verlosser is. De zoon van God, een handjevol aanhangers geloven hem, noemen hem 'Prime Father'. Zijn vrouw werpt zich op als medium voor een onzichtbare geestenwereld waarmee hij communiceert. Via haar heeft Van Dorsten gesprekken met allerlei historische figuren, en voert hij oorlog tegen boze geesten. Als zijn vrouw overlijdt, dwingt hij zijn kinderen haar taak over te nemen. 'Ik sluit mijn ogen en leg mijn handen op mijn knieën. Het is een ontspannen houding waarin mijn lichaam zich opent voor de geesten. Zo zaten mama en mijn broer ook toen er geesten in hun lichamen kwamen.' Zo spreken er honderden geesten door de jonge Israel.
Weg uit Ruinerwoldvertelt het verhaal van een kind dat opgroeit midden in de wanen van zijn vader. Maar deze messias kent weinig barmhartigheid. Gerrit Jan van Dorsten heeft woede-uitbarstingen, hij slaat zijn kinderen, sluit ze op. Een deel van het gezin, onder wie de jonge schrijver, groeit op zonder ooit naar school te zijn geweest, zonder formele identiteit.
Iemand in een psychose heeft geen contact meer met de realiteit. Maar belangrijker nog is dat diegene concreet denkt. Concreet denken betekent dat als je een stem hoort, je dan automatisch gelooft dat die stem er ook echt is. Of dat als je een beeld ziet, dat dan de realiteit móet zijn. Voor iemand die concreet denkt is er geen ruimte tussen de denker en de gedachte. Geestelijke gezondheid kun je omgekeerd definiëren als een soort mentale flexibiliteit: de ruimte om met gedachten te spelen, en de vrijheid om je in die ruimte te bewegen. De stemmen die Van Dorsten hoorde, in zichzelf of via zijn vrouw, waren voor hem duidelijk realiteit. Maar voor zijn gezin waren ze dat nooit helemaal. In het boek zien we hoe Israel langzaam barsten krijgt in zijn geloof. Natuurlijk neemt hij zijn taak als medium serieus, zoals ieder kind zou doen, maar hij kan niet ontsnappen aan het idee dat het óók een spelletje is, en dat hij zijn vader naar de mond praat.
Het is pijnlijk om te lezen in welke bochten de jonge Israel zich moet wringen om zich aan te passen. 'Ik probeer op alle mogelijke manieren niet meer van mama te houden en niet meer aan haar te denken. Maar hoe harder ik mijn best doe om haar te vergeten, hoe vaker ik aan haar denk.' Israel zit letterlijk opgesloten: in een piepkleine kamer blijft hij soms dagenlang wakker. Niemand mag weten dat hij bestaat.
Heel even lijkt de realiteit van de vader geheel over te slaan op de jongen. Israel gaat zelf de stem van God horen en begint een persoonlijk verslag van zijn conversaties met hem. Maar ook dat slijt, en wel op het moment dat hij inziet dat hij zijn vaders stem aan het imiteren is. Iemand kan ver meegaan in iemand anders denkwereld, maar de realiteit is hier weerbarstig en neemt wraak op de waanzin. Wat ik me tijdens het lezen een paar keer afvroeg is: Israel lijkt zich tijdens zijn hele jeugd bewust dat er iets niet klopt aan het verhaal, en hij weet dat hij een normale relatie met zijn ouders mist. Maar hoe weet hij dat? Hij moet flarden hebben opgevangen in de boeken die hij heeft gelezen, of anders een aangeboren gevoel hebben gehad over waaruit een normale ouder-kindrelatie bestaat.
Een belangrijke factor is in elk geval het internet. Het gezonde deel van de jonge Van Dorsten wriemelt en piemelt zich langzaam terug naar de normaliteit. Stiekem kijkt hij porno op een oude laptop en leest alle Wikipedia-lemma's die hij kan vinden. Kortom, hij doet heel gewone jongensdingen. 'Steeds vaker neem ik de telefoon mee naar buiten als ik moet bidden, dan luister ik naar het geklets op Radio 1 in plaats van me op God te richten.' Het gezonde stuk in deze jongeman is niet uit te roeien, de realiteitszin gaat het winnen.
Het slot van het boek gaat concreet over Israels ontsnapping uit zijn ouderlijk huis. Dat is om andere redenen interessant: onder meer omdat het de verregaande incompetentie van de politie en sociale diensten laat zien. Maar het belang van dit verhaal zit in Israels reconstructie van zijn ongewone jeugd, en de psychische impact ervan. Centraal staat de rol die hij vervulde als medium. Mijn interpretatie daarvan is: in die rol reguleerde Israel de emoties van zijn vader. Door een stem te geven aan zijn hersenspinsels, kalmeerde hij hem. En net zoals zijn moeder vóór hem, beschermde hij daarmee de rest van het gezin tegen eventuele woede-uitbarstingen en geweld.
Weg uit Ruinerwoldis een waardevol boek omdat het de dunne lijn schetst tussen verhalen, religie en geestesziekte. En in dat licht is het ook geen wonder dat het zo'n grote bestseller is. Deels is dat natuurlijk door de hype eromheen, maar Israel van Dorsten is ook een natuurlijke verteller. Na honderden uren de stem te zijn geweest voor de personages van zijn vader, weet hij een verhaal precies zo te vertellen als zijn lezers het willen horen. Dat is een groot talent.
ISRAEL VAN DORSTEN Wij waren, ik ben: Weg uit Ruinerwold Pluim, 296 blz. Fred Debrock / ID Photo | Israel van Dorsten leek zich tijdens zijn hele jeugd bewust dat er iets niet klopte