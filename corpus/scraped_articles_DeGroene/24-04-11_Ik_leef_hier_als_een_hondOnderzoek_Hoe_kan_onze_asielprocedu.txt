'Ik leef hier als een hond' Onderzoek Hoe kan onze asielprocedure sneller en beter?

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
11 april 2024
De achterstanden bij de behandeling van asielprocedures nemen nog altijd toe. Volgens de IND ligt dit vooral aan de hoge instroom van asielzoekers. En zij worden steeds wanhopiger vanwege de onzekerheid. 'Waarom duurt het zo lang?'
Het is een winderige,bewolkte dag in februari. Een groepje jongemannen loopt vanaf de bushalte naar de slagboom bij de ingang van Ter Apel. Een beveiliger stuurt ze richting een aanbouw met golfplaten, de aanmeldbalie. Hier worden van zeven uur 's ochtends tot tien uur 's avonds mensen geregistreerd. Hun bagage - soms een plastic tas, soms rolkoffers - wordt bij de beveiliging afgegeven, inclusief de telefoon. Het is nog vroeg, tien mensen wachten om zich te registreren. Op een tafel staan groene pakjes sap en er liggen in plastic verpakte witte bolletjes.
Achter een smalle balie, afgeschermd met plastic, staan vier medewerkers de nieuwe asielzoekers te woord. Een familie van zeven mensen, drie generaties, uit Irak meldt zich aan. De medewerkers zijn vriendelijk, ze hebben wat Arabisch geleerd. 'U bent klaar, dit papier is in het Arabisch, dit kunt u later lezen, dag.' Er zijn hier nog geen tolken dus is het spreken met handen en voeten. Aan de overkant van de balie wordt begripvol geglimlacht.
De Iraakse familieleden krijgen ieder een grijs plastic polsbandje. Het is het begin van de asielprocedure. Als ze geluk hebben weet deze familie over vijftien maanden of ze in Nederland mogen blijven.
De winter is vaak de rustigste periode van het jaar. Toch is het druk. 'De instroom is hoog', zegt Alvin Hasken, de locatiemanager van Ter Apel. Hasken leidt ontspannen rond, maar formuleert voorzichtig. Hij werkt meer dan zeven jaar als manager bij de Immigratie- en Naturalisatiedienst (ind) en omschrijft zijn functie als 'spil tussen beleid en operationeel'. Vier dagen eerder heeft Eric van der Burg, staatssecretaris van Asiel en Migratie, een noodkreet geslaakt. Per 1 april zijn er 5500 extra opvangplekken nodig. De deadline voor het Centraal Orgaan opvang asielzoekers (coa) om de bezetting in Ter Apel tot tweeduizend mensen te beperken nadert rap. 'We zitten in de laatste week dat hier nog meer dan tweeduizend mensen mogen zijn, op dit moment zitten er bijna 2300', zegt Hasken. Daarbovenop verwacht hij dat er nu ook derdelanders uit Oekraïne zich komen melden. Die mochten in Nederland wonen en werken, maar die tijdelijke bescherming loopt op 4 maart af.
Het asielsysteem piept en kraakt. De ind is begroot op een instroom van ongeveer 450 aanmeldgehoren per week. Maar de organisatie doet er nu vaak twee keer zoveel. Vorig jaar behandelde de organisatie 35.000 asielaanvragen, terwijl de organisatie gemaakt is op 26.500. Per 1 januari waren er nog 50.000 reguliere asielaanvragen in behandeling en nog 27.000 nareisaanvragen van familieleden. 'We verwachten nog wel een jaar tot anderhalf jaar nodig te hebben, bij een lagere instroom dan nu, om die achterstanden
echt weg te kunnen werken', zegt Hasken. Staatssecretaris Van der Burg heeft het zelfs over jaren.
Eind vorig jaar was het weer zo druk in Ter Apel dat er op de grond werd geslapen. Niet op het grasveld, zoals in de zomer van 2022, maar in de wachtkamers van de ind. Het Rode Kruis werd ingeschakeld om basisvoorzieningen zoals extra dekens en luchtbedden te leveren. Vluchtelingen lagen op wegwerplakens op de stenen tegels. 'Hier sliepen soms wel 160 mensen', zegt Hasken als hij de ruimte met zwarte kuipstoeltjes binnenloopt. 'Dat was het maximum.' Nu zitten er voornamelijk mannen in dikke winterjassen te wachten op hun afspraak.
Nederland had ooitde kortste wettelijke procedure van Europa: acht dagen. De maximale wettelijke beslistermijn werd in september 2022 opgerekt van zes naar vijftien maanden. Officieel duurt de Algemene Asielprocedure (AA) zes werkdagen. Een ingewikkeldere zaak (AA+) - waar een asielzoeker bijvoorbeeld is bekeerd of asiel aanvraagt op basis van zijn geaardheid - duurt negen werkdagen. Maar asielzoekers wachten nu gemiddeld achttien weken op hun eerste gehoor, en daarna nog eens 43 weken op het nader gehoor. Dat betekent dat mensen gemiddeld niet aan de beurt komen voordat de vijftien maanden die een asielprocedure maximaal mag duren, wordt overschreden.
Komt dit door de hoge instroom of door een gebrekkige planning? In 2014 waren er ook zo'n 30.000 eerste asielaanvragen en duurde het veertien weken voordat een zaak behandeld was. Zelfs in het piekjaar 2015 - met 59.000 eerste aanvragen - kregen mensen gemiddeld na vijftien weken antwoord. Jojobeleid gericht op flexibilisering van de asielketen leidde de afgelopen tien jaar tot het continu op- en afschalen van zowel ind-medewerkers als opvangplaatsen. De doorlooptijd voor de asielprocedure bij de ind verdrievoudigde tussen 2013 en 2023, zo berekende de Algemene Rekenkamer.
Ondertussen blijft de achterstand toenemen. In 2024 komen er minimaal 50.000 asielzoekers, voorspelt de halfjaarlijkse Meerjaren Productie Prognose (pmm), terwijl de ind verwacht 47.400 asielzaken te kunnen behandelen. De groeiende achterstand verhoogt ook de druk op de bestaande capaciteit, schreef staatssecretaris Van der Burg in februari dit jaar aan de Tweede Kamer. 'De bestaande hoor- en besliscapaciteit is dan niet toereikend. Bovendien neemt het risico toe op te betalen dwangsommen wegens het niet tijdig beslissen.'
De ind spreekt consequent over de hoge instroom als belangrijkste reden voor de achterstanden. Eind maart oordeelde de rechtbank Noord-Holland dat die argumentatie geen hout snijdt. Voor 2022 stond dezelfde rechtbank toe dat de wettelijke termijn met negen maanden mocht worden opgerekt, omdat er een onvoorzien aantal vluchtelingen naar Nederland kwam, onder andere vanwege de oorlog in Oekraïne. Maar in 2023 was dat niet het geval, oordeelden de rechters. 'Het aantal asielaanvragen in 2023 komt overeen met de geschetste langjarige ontwikkeling van de instroom en kan daarom volgens de rechtbank noch als onverwacht, noch als afwijkend worden beschouwd.' Desondanks heeft de ind niet genoeg capaciteit opgebouwd om de verwachte asielaanvragen tijdig te behandelen.
Staatssecretaris Eric van der Burg gaat in beroep. Mocht de staat verliezen, en de wettelijke beslistermijn teruggaan naar zes maanden, dan betekent dat meer dwangsommen, geeft Van der Burg toe. 'De enige optie is dat ik kan toveren dat ik morgen het aantal mensen verdrievoudig... Voorlopig zullen we de termijn gewoon niet halen. Want noch ik, noch de directie van de ind kan toveren.'
De 63-jarige ingenieur Hanikwam in juni 2022 aan in Nederland. Hij ontvluchtte de Syrische stad Latakia. Gewapende mannen van de inlichtingendienst hadden zijn huis doorzocht. Een week daarna gaf een onbekende militair zijn zoon een envelop mee. 'Hij kwam thuis en beefde van angst. Die mannen vertelden hem dat hij die envelop alleen aan mij mocht geven. Ik probeerde hem gerust te stellen. Maar toen ik de envelop opende vond ik een kleine kogel.' Hani vertrok.
Nu wacht hij al meer dan twintig maanden op een gesprek van anderhalf uur. Zijn vrouw en drie kinderen zitten nog altijd in Syrië. Hij mist ze vreselijk. Ook zij vragen zich af waarom het zo lang duurt, hij heeft nog altijd geen duidelijkheid. 'Ik wil gewoon werken, belasting betalen', zegt hij. 'Waarom duurt het zo lang?'
Hani had donker haar toen hij in Nederland aankwam, inmiddels is hij volledig grijs. Hij werkt als automonteur. Voor de kamer van het coa, die hij met een andere Syriër deelt, betaalt hij 520 euro huur. Het is in een troosteloos gebouw op een industrieterrein aan de rand van Amsterdam. Op een prikbord hangen activiteiten voor kinderen. De bibliotheek adverteert met gratis taalles. 'Het is hier nooit stil, er zijn altijd ergens kinderen aan het schreeuwen', zegt hij. Bezoekers meenemen naar zijn kamer is uitgesloten. Hani praat zachtjes, licht gebarend met zijn handen. 'Ik leef hier alleen, het spijt me om het zo te zeggen, als een hond. Niemand geeft om me.'
Pas als hij duidelijkheid heeft over zijn status, kan hij ook een aanvraag doen voor zijn familie om naar Nederland te komen. En ook voor nareisaanvragen lopen de wachttijden op. Slechts in zestien procent van de zaken werd er binnen de toegestane zes maanden beslist.
De langere procedure is behalve vervelend voor asielzoekers, ook zeer kostbaar. Want mensen moeten nu maanden langer worden gehuisvest. Voor de komende twee jaar zijn er 96.000 opvangplekken nodig, schatte de regering eind januari. Dat is in inclusief 21.000 plekken voor statushouders - asielzoekers die mogen blijven maar nog geen huis toegewezen hebben gekregen. De spreidingswet moet helpen die te realiseren.
Alle asielgehoren worden gepland door wat ind'ers 'de verkeerstoren' noemen. Vaak gaat het om twee gehoren per eerste asielaanvraag, soms drie. Een medewerker kan twee aanmeldgehoren doen op een dag - daarin wordt iemands vluchtroute uitgevraagd en vastgesteld waar iemand vandaan komt. Of: drie schouwgehoren - om vast te stellen of iemand minderjarig is of niet. Of: vier Dublin-gehoren - met asielzoekers die eerder in een ander Europees land geregistreerd zijn. Een nader gehoor duurt meestal een hele dag - daarin wordt gekeken naar het vluchtmotief. De asielzoeker moet aannemelijk kunnen maken dat het niet veilig is om terug te keren naar het eigen land. Voor vluchtelingen uit oorlogsgebied is dat vaak duidelijk. Als iemand bekeerd is of zegt homoseksueel te zijn, staan er twee dagen voor het gehoor, omdat deze motieven lastiger zijn om vast te stellen.
'Welkom allemaal opdeze Valentijnsdag', zegt de teamleider in Ter Apel. Iedere asielzoeker die over land naar Nederland komt, moet zich hier registreren. Tijdens de dagstart van een van de zes aanmeldteams wordt een rondje gemaakt. Er staan veel overleggen en nevenactiviteiten gepland. 'Het is woensdag, overlegdag', grapt iemand.
Van de tien aanwezigen van dit team van 23 gaan maar vijf medewerkers vandaag daadwerkelijk mensen horen. Zij zullen een Syriër, een minderjarige asielzoeker, twee Colombianen met documenten, en een kansrijke vluchteling een gehoor afnemen. In totaal staan er in Ter Apel vandaag 63 aanmeldgehoren gepland.
Een beslismedewerker gaat een Koerdisch gezin horen, bestaande uit tien personen. De familie heeft een vergunning voor Griekenland. 'Ik heb de laatste tijd alleen maar dat soort mensen', vertelt hij. 'Veel Irakezen met een vlucht naar Schiphol, en ze gooien allemaal hun documenten weg.' 'Allemaal enkele dagen nadat ze het paspoort hebben gekregen, als je het vraagt', vult een collega aan.
Bij de aanmeldteams zien ze het meteen als er iets verandert; nieuwe vluchtroutes, de gevolgen van geweld en oorlog. 'Gisteren hadden we 123 aanmeldingen, best veel.' Er wordt instemmend gemompeld. Daarvan waren er achttien minderjarig. 'Dat aantal gaat weer omhoog.' Vorig jaar steeg het aantal minderjarigen dat naar Nederland kwam met een derde, naar 5800.
Linda Ahlers doet al 8,5 jaar het eerste aanmeldgehoor voor de ind, waarin de vluchtroute wordt uitgevraagd. Het werk is heel dynamisch, geen dag is hetzelfde, vertelt ze. 'Als je in een bepaalde groep de instroom ophoogt, zoals met de minderjarigen, dan moet je ook kijken naar wat je aan de oplopende doorlooptijden kunt doen.'
De instroom is een belangrijk onderwerp bij de ind. Locatiemanager Alvin Hasken ziet het proces als een trechter. 'Als je er heel veel balletjes tegelijk in doet, dan kunnen er maar beperkt balletjes door het tuitje aan de onderkant. Die metafoor is van toepassing op het asielbeleid, want er is niet onbeperkt capaciteit beschikbaar bij alle instanties. Zo ontstaat er een wachtrij.'
De ind-medewerkers komen geen agressie tegen als mensen na maanden eindelijk de kans krijgen om hun verhaal te doen. De wachttijd houdt ze wel bezig. 'Ik ga zo naar een azc', zegt iemand uit het team. 'Vertellen dat ze nog twintig jaar moeten wachten.' Gelach. 'Jullie zijn 3 februari 2029 aan de beurt', reageert haar collega. Nog meer gelach. De medewerkers worstelen ook met de gevolgen van de grote instroom en het gebrek aan capaciteit. 'Natuurlijk vind ik het moeilijk als mensen in het gras slapen of hier in de wachtruimtes overnachten', zegt Ahlers. 'Dat dit in Nederland mogelijk is, is schokkend.'Yafet Semere lag inaugustus 2022 in het gras bij Ter Apel - een andere start in Nederland dan hij had verwacht. 'Ik dacht dat Europa heel ontwikkeld was en dat er humanitaire hulp was. Maar het was niet anders dan in Afrika.' Hij werd voortdurend overgeplaatst: van Ter Apel naar Amsterdam, naar Goes, naar Rijswijk, de noodopvang in Biddinghuizen en weer terug naar Amsterdam. Wachtend op een beslissing.
Nu is hij een van de duizend bewoners van het cruiseschip Galaxy naast de A10 in het Westelijk Havengebied. Een gigantisch blauw schip met witte wolken erop geschilderd. In de Starlight-lounge met zwarte pluchen bankjes is op een gigantisch scherm de Disney-filmEncantote zien. Semere gaat voor door de smalle blauwe gang. Hij heeft een nette kajuit van anderhalf bij twee meter. Zijn kamergenoot komt alleen voor de meldplicht, dus hij heeft het rijk alleen. Semere heeft geluk; hij heeft een groot rond raam dat over de haven uitkijkt. In de verte roken de schoorstenen van de vuilverbranding. Degenen met een kajuit in het midden hebben helemaal geen daglicht.
Semere's eerste gehoor vond plaats op 22
februari 2023. Twee maanden later, in april, had hij zijn nader gehoor, waarin hij uitlegde dat hij voor de dienstplicht vluchtte. 'Die kan in Eritrea eeuwig worden verlengd.' Sindsdien hoorde hij niets. Het lange wachten breekt hem op. 'Ik probeer niet depressief te worden, door vrijwilligerswerk te doen, hier en daar te vertalen. Maar ik heb altijd het gevoel van frustratie, van zwakte dat je hier niets kunt doen. Ik heb geen baan, geen geld. Ik begeef me in de speeltuin van de duivel.' Semere's grootste frustratie is het gebrek aan duidelijkheid over zijn situatie. 'Er is geen enkele communicatie vanuit de ind.' De ind noemt duidelijkheid geven over de status van een procedure 'een van de speerpunten voor 2024'.
Na het nader gehoorhoort tachtig procent binnen zes dagen of ze een vergunning hebben, stelt ind-manager Hasken. Asieladvocaten herkennen dat beeld niet. 'Zes dagen is echt niet het geval, was het maar zo'n feest. Ik heb cliënten die wel minimaal drie weken wachten op een beslissing, misschien zelfs langer', zegt asieladvocaat en voormalig ind-medewerker Atra Hanna. Ze heeft zestig cliënten en ze gaan bijna allemaal de vijftien maanden voorbij. 'Ik heb geen enkele cliënt die tijdig wordt beslist. Geen enkele', zegt ze stellig. Haar cliënten zijn voornamelijk Syriërs die vanwege hun grote kans op asiel juist in een snellere procedure zouden moeten zitten. Maar veel van hen komen in de verlengde procedure terecht. 'Dat heeft gewoon te maken met het feit dat de instroom hoog is en de ind te weinig capaciteit heeft.'
Hanna werkte zelf vijf jaar bij de ind, voordat ze besloot de advocatuur in te gaan. Ze beoordeelde aanvragen van nareizigers. 'Het is toch productiewerk', zegt ze. Er was eencaseload;je moest een bepaald aantal aanvragen per week afhandelen. Doorgroeimogelijkheden waren er niet. 'Ze hadden liever mensen die gewoon bleven beslissen. En ik zag geen uitdaging meer in mijn functie.' Ze zag andere collega's, vaak met een flexibel contract, gedwongen vertrekken.
Het op- en afschalen heeft de ind veel ervaren personeel gekost. Na de enorme instroom van Syriërs in 2015 was er een groot personeelsbestand opgebouwd. Daarna kwamen er minder asielzoekers en na het sluiten van de Turkije-deal in 2016 werden er 650 werknemers ontslagen. Dankzij die aderlating ontbreekt het de ind nu nog altijd aan ervaren personeel om nieuwe mensen op te leiden. Ook verdubbelde in 2017 de doorlooptijd van de procedure ten opzichte van 2015. Vóór 2016 werden aanvragen in minder dan vijftien weken behandeld.
Het was niet de eerste keer dat de ind een groot deel van zijn personeelsbestand aan de kant zette. In 2002 werden vierhonderd ambtenaren ontslagen, omdat er verwacht werd dat de instroom omlaag zou gaan.
Krapte op de arbeidsmarkt is de afgelopen jaren een voortdurend terugkerend thema in de rapportages van de ind aan de Tweede Kamer. 'Als je de ind zou verdrievoudigen, dan pas kunnen ze voldoen aan wat ze moeten doen, los van de achterstand die er is', zegt staatssecretaris Van der Burg op zijn kantoor in Den Haag. 'Maar, zeg ik in alle eerlijkheid, dat is gewoon niet mogelijk in de arbeidsmarkt.'
Desalniettemin is de ind de afgelopen jaren flink gegroeid. Inmiddels werken er zesduizend mensen, waarvan ongeveer twaalfhonderd hooren beslismedewerkers. Ook nu werft de ind volop - elk jaar worden er 180 mensen aangenomen en opgeleid. Het opleiden van nieuwe medewerkers duurt een jaar. Maar continu meer mensen aannemen is niet de oplossing, vindt manager
Hasken. 'Dan ben je op een gegeven moment niet bestuurbaar. Als je duizenden mensen nodig hebt om het werk te kunnen doen, moet je ook kritisch kijken naar hoe het proces eruitziet. Zitten er complexiteiten in het proces die eruit moeten?'
Wat kan er snelleren beter? Syrische minderjarigen worden sinds kort een keer gehoord, in plaats van twee keer. Maar, benadrukken medewerkers, de ind is een uitvoeringsorganisatie. De politiek bepaalt. Dus hoewel de ind in principe mensen op volgorde van binnenkomst hoort, hebben bepaalde groepen prioriteit. 'Dat is natuurlijk wat je wil nastreven: iemand die vandaag binnenkomt is morgen aan de beurt', zegt Hasken. 'Tegelijkertijd hebben we een aantal beleidskeuzes die ervoor zorgen dat dit niet kan.' Zo worden mensen uit veilige landen sneller gehoord, zodat zij sneller kunnen worden afgewezen. Het inwilligingspercentage bedraagt nog geen procent. Ook mensen uit kansrijke landen, zoals Syrië, worden sneller gehoord. 'Dat is een politieke keuze.'
Politieke inmenging kan ook het werk bemoeilijken. Zo introduceerde de ind in oktober 2022 het schriftelijk horen voor kansrijke asielzoekers uit Jemen en Syrië, in plaats van het nader gehoor. Dat werkte goed, zaken konden sneller behandeld worden. Maar in oktober 2023 werd de motie Brekelmans/Van den Brink aangenomen, die het schriftelijk horen wilde afschaffen. En dus ging het na een jaar weer van tafel.
Ook de financiering speelt een rol. De dienst krijgt structureel te weinig geld, en dan worden de tekorten later hersteld. Zo verwachtte men begin 2022 390 miljoen kwijt te zijn aan de ind, maar het werd bijna 528 miljoen. De Rekenkamer tikte vorig jaar de minister van Justitie en Veiligheid op de vingers over de manier waarop er wordt begroot. Met name bij de ind heeft de taakuitvoering daaronder te lijden: 'Bij de ind waren in de afgelopen vier jaar de mensen en de financiële middelen niet in balans met de taken en ambities', staat in het verantwoordingsonderzoek uit 2023. 'Deze uitvoeringsproblemen zouden beperkt kunnen worden als de minister van J&V realistischer gaat ramen, begroten en toekennen.'
Ook roept de Rekenkamer de minister op om transparanter te zijn tegenover de Tweede Kamer 'over wat er in de praktijk speelt qua verschil in begroting en realisatie bij de agentschappen'. De ind zelf vraagt al jaren om een stabiele financiering. De honderd miljoen euro die het kabinet-Rutte IV in 2021 beloofde voor systeemverandering is gebruikt om actuele financiële tekorten weg te werken.
Volgens Van der Burg vormt geld nu niet het probleem. Voor het huidige jaar, plus twee daaropvolgende jaren, ligt er een begroting. Ook is er extra geld gekomen voor het versneld behandelen van de procedure van Syriërs. 'Dan blijft er vervolgens nog wel de vraag: redden we het daarmee? Maar, even voor de helderheid, als de ind bij mij komt en zegt: we kunnen morgen driehonderd mensen aannemen, maar we hebben het geld niet, hebben ze morgen het geld. Maar ze hebben morgen die driehonderd mensen niet.' Wel hangt er natuurlijk veel af van het nieuwe kabinet, voegt hij toe.
Begin december vorig jaarwaren er  vijftien maanden verstreken sinds de eerste aanvraag van Semere, de maximale beslistermijn. Zijn advocaat stelde de ind in gebreke. Als er dan niet binnen twee weken een beslissing kwam, moesten er dwangsommen worden betaald. Nog steeds kwam er geen beslissing. Net voor het nieuwe jaar diende zijn advocaat een beroepschrift wegens het niet tijdig beslissen in bij de rechtbank. Vorig jaar handelde de ind slechts zeventien procent van de ingebrekestellingen op tijd af. Als gevolg daarvan moest er meer dan elf miljoen euro aan dwangsommen worden betaald. Mocht de beslistermijn teruggaan naar zes maanden, dan wordt het een veelvoud daarvan.
Asieladvocaat Maartje Terpstra heeft dagelijks wanhopige klanten aan de lijn. 'Omdat ze zo ontzettend lang moeten wachten. Daar signaleren we voortdurend over: doe iets aan verwachtingsmanagement, geef aan wanneer iemand aan de beurt is.' Nu horen mensen pas een paar weken van tevoren dat een gehoor gepland staat. Terwijl het maanden kan duren. Vooral die onzekerheid breekt haar cliënten op. 'Er zit geen logica in. De één krijgt een besluit binnen een half jaar, of acht maanden, de ander pas na vijftien maanden. Niemand weet waarom, dus het voelt ook oneerlijk.'
Het opvangtekort speelt hier ook een rol in. Soms gaat een noodopvanglocatie dicht en probeert de ind alle mensen op zo'n locatie met voorrang te behandelen. 'Om te voorkomen dat een groep weer over heel Nederland verspreid wordt. Dan heeft het allerlei logistieke uitdagingen en allerlei procesverstoringen. Dus dat willen we natuurlijk als keten zo goed mogelijk voorkomen', legt Hasken uit.
De IND-manager noemt de planning 'een heel complexe logistieke uitdaging, want we moeten een advocaat, een vreemdeling, een hoormedewerker en een hoorruimte aan elkaar koppelen'. Het is een enorme puzzel met busjes, trein en taxi's zodat asielzoekers op de juiste plaats terechtkomen voor hun gehoor. Een asielzoeker uit Heerenveen die om twee uur gehoord wordt in Ter Apel, is al om zeven uur 's ochtends vertrokken. Bovendien komt rond de twintig procent van de asielzoekers niet opdagen. Voor een klein deel is het niet in hun belang gehoord te worden - ze weten dat de kans op een afwijzing groot is. Maar soms is er miscommunicatie over de datum; uitnodigingen voor het gehoor gaan per post, terwijl asielzoekers vaak tussen verschillende opvanglocaties worden verplaatst. Er loopt een pilot om uitnodigingen per sms te versturen.
De IND wijst als verklaring voor de toenemende doorlooptijd ook vaak naar de steeds complexer wordende zaken. Door uitbreidende jurisprudentie duurt het langer om een aanvraag te behandelen. 'Er zijn meer taken bijgekomen en er moet steeds meer informatie worden meegewogen, terwijl medewerkers gemiddeld minder ervaren zijn dan twaalf jaar geleden', schreef de dienst in een rapport.
Op de Galaxy hoort Semere na bijna zestien maanden wachten het verlossende woord. Zijn relaas wordt geloofwaardig geacht. Hij krijgt een verblijfsvergunning voor vijf jaar. 'Ik ben zo blij dat het goed gegaan is, ik weet niet goed hoe dit in me op te nemen', laat hij in een bericht weten. Hij stuurt een gifje van een man die met opgeheven handen zich ogen naar de hemel richt met de woorden.'Thank you Jesus.'