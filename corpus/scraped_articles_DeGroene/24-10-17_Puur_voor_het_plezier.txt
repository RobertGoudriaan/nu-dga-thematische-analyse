Puur voor het plezier

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
17 oktober 2024
Licht leven, dat was wat Belcampo voorstond. Schrijven was daartoe een middel, toont Nico Keuning in zijn vlot vertelde biografie. 'Ik geniet ontzettend van het leven. Een gewoon mensch kan zich dat niet voorstellen.'
In de verhalen van Belcampokrijgt het universum telkens een tik. Deze schrijver schetst simultaan de 'echte' wereld én een surrealistische droomvariant, die hij vervolgens door elkaar laat lopen.Het verhaal van Oosterhuisgaat over een koloniale veearts die in een spelonk valt en tijdelijk wordt opgenomen in de vrijmoedige stam die op de bodem leeft; terug in Nederland blijft hij naar dit verloren paradijs terugverlangen.De achtbaanbeschrijft de ontwikkeling van hersenchirurgie door de eeuwen heen, met als eindpunt, in 2050, een maatschappij waarin herinneringen operationeel verwijderd of getransplanteerd kunnen worden. InHet laatste getuigeniswordt Nederland geheel onder water gezet door met zeevaart geobsedeerde nationalisten, en inHet grote gebeurenkomen duivelachtige wezens een slaperig stadje onveilig maken, waarop een plaatselijke Dag des Oordeels aanbreekt.
Voor een biograaf is het aanlokkelijk om dan Freud van stal te halen en met een schepnetje in de drekkerige poel van de jeugd te gaan vissen, op zoek naar een bepalende ervaring die deze hang naar onwerkelijkheid zou kunnen verklaren - wie het probeert, zal altijd wat bruikbaars aantreffen. En ja, hoor: de schrijver van deze verhalen werd op zijn zestiende plotseling uit de realiteit van alledag geplukt toen er tuberculose bij hem was vastgesteld; hij moest zijn puberteit in isolatie uitzitten en kwam in een merkwaardige medische schemerwereld terecht. In de sanatoria van Renkum en Davos ging hij literatuur en filosofie lezen om de verveling te verdrijven, lange brieven schrijvend aan het thuisfront ontdekte hij het genot van het vertellen.
Was dit dan het begin van een introspectief, vergeestelijkt bestaan, van een klassiek schrijverschap, kortom? Integendeel: toen de jongeman na dik twee jaar kuren weer vrijkwam, dook hij juist het wereldse leven in, zoals dat hem door zijn vader was voorgedaan. Herman Pieter Schönfeld Wichers - de aardse naam die schuilging achter het wolkachtige pseudoniem - werd in 1902 geboren als zoon van een notaris, maar wel een zeer eigenzinnige: de man crosste rond op stoomfietsen en motoren, bouwde zelf speeltoestellen, organiseerde 's winters 'ijsfeesten'
voor de goegemeente en gold door zijn anti-burgerlijke levenshouding als een soortement charmeur; er wordt verteld dat zijn gezin Sappemeer voor Rijssen verruilde vanwege een buitenechtelijke verliefdheid zijnerzijds. In Twente maakte hij zijn zoon wegwijs in de natuur door met hem te schaatsen en te wandelen over de heide. Thuis leerde zijn artistiekerige moeder hem pianospelen en werd een multatuliaanse scepsis tegenover alle vormen van religie en ideologie aangewakkerd. Deze non-conformistische opvoeding lijkt zijn karakter meer dan wat ook te hebben gevormd.
Eerst probeerde hij nog in het gareel te lopen. Na zijn herintrede in de gewone wereld ging hij geneeskunde studeren in Amsterdam, waar hij werd opgeslokt door de stad: nieuwe vriendschappen, concerten, filmvertoningen, voetbalwedstrijden en balletvoorstellingen vulden zijn dagen - binnen een jaar stapte hij over naar rechten om nog meer tijd vrij te maken voor extracurriculaire activiteiten. Op aanraden van zijn vader werd hij lid van het corps, maar op de sociëteit werd hij niet vaak waargenomen.
Wel verschenen er vanaf 1923 eigenaardige fantastische verhalen van zijn hand in almanakken en studentenweekbladPropria Cures,die hij in 1924 begon te ondertekenen met de Italianisering van de eerste helft van zijn achternaam: Belcampo. Hij beschouwde deze teksten als een bijproduct van zijn andere bezigheden, puur voor het plezier geschreven. Het was nooit zijn plan geweest om 'schrijver' te worden, liever lummelde hij voltijds.
Zijn vader liet hem vrij en draaide op voor de kosten, maar bedong wel een cursus notarieel recht zodat hij uiteindelijk zelfredzaam zou zijn. Na drie keer achter elkaar te zakken voor het laatste examen verklaarde de zoon zich voor gesjeesd en gaf hij geheel toe aan zijn vrijheidsdrang. In 1933 trok hij samen met een tegen het lijf gelopen wedstrijdzwemster door Frankrijk en vervolgens - blijkbaar ongehinderd door het opkomende fascisme - solo door Italië, goeddeels te voet, slapend in hooischuren, nu en dan portretten tekenend in ruil voor wat geld of een maaltijd. Als vrijbuiter was hij ongekend gelukkig, schreef hij zijn ouders: 'Ik geniet ontzettend van het leven. Een gewoon mensch kan zich dat niet voorstellen, die rijkdom, elke dag sta je weer voor onverwachte dingen. Stel daar nu eens tegenover het leven van een bureauslaaf.'
Het bleek alleen een stuk lastiger om deze verlichte bestaansvorm vast te houden. Terug in Amsterdam besloot hij werk te zoeken als tekenaar en tussentijds zijn oude studentenverhalen op de markt te brengen om wat extra geld te verdienen - alleen was geen van de benaderde uitgevers geïnteresseerd, waardoorDe verhalen van Belcampo(1934) in eigen beheer verscheen. Mede door zijn ondernemerszin en het mysterieuze schrijverspersona (op zijn eerste boeken was slechts een foto van zijn achterhoofd afgedrukt) wist het werk toch gezaghebbende critici te bereiken: Simon Vestdijk en Menno ter Braak - die de verhalen in zijn eigen studententijd had leren kennen als lezer en latere redacteur vanPropria Cures -schreven allebei welwillend over dit atypische debuut. Omdat de recensies positief waren en de vraag naar zijn bundel toenam, begon hij meer verhalen en een reisverslag te produceren; misschien kon de literatuur dan toch zijn leven als bohémien in stand houden.
De dood van zijn vader en de geboorte van een eerste kind deden hem besluiten dat hij zijn versnipperde bestaan moest opgeven. Hij liet zich alsnog omscholen tot dokter, werd op zijn 47ste huisarts en vervolgens studentenarts in Groningen, een baan die weinig vergde en die hij ook nog vrij nonchalant uitvoerde, getuige een anekdote van Jean Pierre Rawie: 'Tijdens het spreekuur kwam er een student bij hem langs die zich niet lekker voelde. "Te veel gedronken?" vroeg Belcampo. "Nee", zei de student. "Te veel geneukt?" "Ehh, nee." Belcampo graaide in een kist met monsters. "Tweemaal daags."'
Hoofdzaak was dat hij hier halve dagen kon werken, wat hem voldoende tijd liet om te lezen en te schrijven, te dromen en te dwalen.
Deze tweeslachtigheid zal biograaf Nico Keuning (1952) hebben aangetrokken; hij publiceerde de afgelopen kwarteeuw al een vijftal boeken over cultschrijvers die worstelden met hun maatschappelijke positie, zoals Jan Arends, Max de Jong en Willem Brakman - die als lakse bedrijfsarts in de tweede helft van zijn leven toch nog zo'n vijftig prozawerken wist af te scheiden. Ook deze nieuwste biografie is losjes opgezet en vlot verteld door een schrijver die vooral excelleert in het uitserveren van anekdotes: hoogtepunten zijn ditmaal een affaire met schrijfster Aya Zikken, de schrijver die na een gastcollege het veertig jaar jongere vriendinnetje van zijn latere uitgever Ary Langbroek inpikt, en eerder spontaan zijn baby naar een voormalige voetbalkeeper gooide ('Vang!').
Wel is de biograaf zuinig met duiding, en daardoor blijft onopgehelderd waar Belcampo's plotselinge commerciële succes in de jaren vijftig en zestig vandaan kwam. Was dat echt opgewekt door die paar optredens en commerciële pocketuitgaven, zoals Keuning soms suggereert? Op een gegeven moment werden zijn teksten door wel drie uitgevers geëxploiteerd, die dezelfde verhalen steeds in andere constellaties herdrukten: 'Zelden zal het werk van een schrijver zo vaak zijn heruitgegeven', aldus de biograaf. Zelf houdt Keuning het erop dat men aangetrokken werd door 'het verlangen naar een ideale wereld' dat uit de verhalen spreekt, al doet een deel eerder dystopisch of zelf apocalyptisch aan - een redenering geënt op Ter Braak, die stelde dat deze schrijver het romantisch-religieuze denken en een onttoverd wetenschappelijk wereldbeeld tegen elkaar uitspeelde.
Dat klinkt misschien wat zwaarwichtig voor deze ogenschijnlijk lichte vertellingen, maar de auteur had daar vast geen moeite mee gehad. Een van zijn bevreemdendste levensgegevens is namelijk dat hij zich na zijn pensioen ('het uur der bevrijding') toelegde op een groot project; een Theorie Van Alles die de hele geschiedenis van het westerse denken becommentarieerde, de evolutietheorie herzag en een pleidooi voor 'omnigamie' bevatte - het eindproduct noemde hij lekker onbescheidenDe filosofie van het belcampisme(1972). De directie van Querido was verbijsterd door deze goeroe-uitspatting en weigerde het boek, dat vervolgens werd ondergebracht bij een zweverigere uitgeverij en vrijwel onmiddellijk in de ramsj belandde.
Bescheiden was Belcampo bepaald niet; hij wist 'zeker' dat zijn werk honderd jaar na zijn dood nog zou worden gelezen. (Querido helpt hem weer een eind op weg met een betaalbare herdruk van zijn bekendste verhalen, een eeuw na zijn formele debuut inPC.)De afgelopen decennia is hij zo nu en dan blijven opduiken, bijvoorbeeld door de verfilming vanDe surpriseuit 2015, met 'een sprankelende Georgina Verbaan' (dixit Keuning) in de hoofdrol, of via verwijzingen in de romans van de eveneens in Rijssen opgegroeide Rob van Essen.
Omdat hij consequent het magische toeliet in de anders zo vaak als sober ervaren Nederlandse literatuur, is het compacte oeuvre van Belcampo nog altijd een toevluchtsoord voor wie aan het Hollandse realisme wil ontsnappen. Zijn voornaamste ambitie lag evenwel elders. 'Ik ben de kampioen van het gelukkige leven op aarde', verkondigde hij in een interview kort voor zijn overlijden in 1990, en deze montere biografie toont vooral aan dat hij dat tot op het einde bleef verkiezen boven het leven op papier.
Joop Bilsen / Anefo / Nationaal Archief | Het liefst lummelde Belcampo voltijds