Fentanyl Rebekka de Wit

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
4 juli 2024
Op de begrafenis waar ik onlangs was werd alle muziek halverwege afgebroken, en wel op de meest ongelukkige momenten. Bij de koffie kwam ik te weten dat er bij het afsluiten van de uitvaartverzekering voor een 'basisuitvaart' was gekozen, wat betekende dat de begrafenis maximaal een uur mocht duren. De nabestaanden hadden ervoor gekozen om de liedjes af te breken in plaats van de speeches. Een logische keuze wellicht, maar ik denk dat ze er tijdens de begrafenis allemaal spijt van hadden. We gingen naar huis met losse tranen. Tranen die er tijdens de begrafenis niet uit waren gekomen en nog ergens binnen leken te hangen. Als de dramaturgie van een begrafenis je de kans ontneemt om te huilen kun je net zo goed geen begrafenis organiseren.
Thuisgekomen wilde ik een potje tranenthee zetten, zoals die uil uit het verhaal van Arnold Lobel. Hij gaat, op wat een heel koude winteravond lijkt, even huilen om tranenthee te kunnen drinken. Om genoeg tranen te hebben voor thee, probeert hij aan verdrietige dingen te denken.
Potloden bijvoorbeeld, die te kort zijn om nog te worden vastgehouden. Aardappelpuree die niemand opeet. Zodra hij genoeg tranen heeft voor een potje thee, stopt hij, en lijkt tevreden. 'Tranenthee is toch altijd weer heerlijk', zegt hij vervolgens. Dat is ook zo. (Iemand zei me dat dat niet door de thee komt, maar doordat tranen stress afvoeren uit je lichaam, en met die stress ook een vorm van verdriet.)
Ze werkte bij de daklozenopvang, waarvan ze me regelmatig foto's stuurde. Van een netjes opgemaakt bed bijvoorbeeld, waar een dakloze een hamster had ingestopt, met het gezicht op het kussen en de deken over zijn borst. Het was een hamster van Albert Heijn met een zwembrilletje op. De dakloze had een fentanylverslaving en een paar dagen nadat ik die foto kreeg, was hij dood.
Een foto van een kunstgebit kreeg ik ook, in een potje op de wc, die een dakloze was vergeten.My Home Is the Sea,zette ik thuis op, van Bonnie Prince Billy, een lied waarover we altijd van mening hadden verschild en snikkend snakte ik naar onze meningsverschillen.
Een basisuitvaart, wat een aanfluiting. Wat voor gedichten geldt, geldt ook voor begrafenissen: aan het einde van een goede begrafenis ben je niet langer verloren. Althans, n√©t iets minder verloren dan daarvoor.