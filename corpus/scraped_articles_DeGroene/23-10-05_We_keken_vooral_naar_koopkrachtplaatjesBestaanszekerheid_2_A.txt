'We keken vooral naar koopkrachtplaatjes' Bestaanszekerheid (2) Anna Custers

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
5 oktober 2023
Veel maatregelen die worden genomen om armoede in Nederland tegen te gaan zijn gericht op de korte termijn, ziet econoom Anna Custers. Zij pleit voor structurele aanpassingen in ons sociaal zekerheidsstelsel.
Armoede in Nederland?Lange tijd bestond het niet. Of beter gezegd, lange tijd strookte het niet met het zelfbeeld van het land waar voor iedereen goed gezorgd wordt. Voor eenieder die dat wilde was er toch een betaalde baan en anders was je vast te lui om te werken of had je andere problemen, kortom, dan was het toch vooral je eigen schuld als je het einde van de maand niet haalde.
Nee, armoede was iets voor in landen als India of Afghanistan. Premier Mark Rutte maakte in 2011 bij een debat over de enorme wachtlijsten voor de voedselbank - het aantal mensen dat een beroep doet op de voedselbank is sindsdien overigens sterk toegenomen - nog bezwaar tegen de term armoede in Nederland; die bestond hier niet.
Hoe anders is dat nu: na de coronacrisis, de oorlog in Oekraïne waardoor bij iedereen een verveelvoudigde energierekening op de mat viel, de boodschappen die steeds duurder werden, het eind van de maand dat voor steeds meer mensen veel te vroeg kwam en het toeslagenschandaal. In korte tijd kantelde het zelfbeeld en kwam het besef dat je ook in Nederland financieel in de knel kunt raken zonder dat je daar zelf altijd wat aan kunt doen.
'Wat ook heel belangrijk is geweest in het bewustzijn rond armoede in Nederland is dat het Centraal Planbureau armoedecijfers sinds 2022 is gaan publiceren', zegt econoom Anna Custers. 'Dat ze in hun Macro Economische Verkenning ook zijn gaan meenemen wat het effect van de huidige economische ontwikkeling op armoede is. Daarnaast kijken ze ook naar de plannen van politieke partijen of naar de Miljoenennota op dit vlak.' En elke keer als het cpb de armoedecijfers bekendmaakt, is het dagenlang nieuws en wordt er schande van gesproken in de Kamer. Tijdens de Algemene Beschouwingen en in aanloop naar de verkiezingen in november zagen (en zien) we de uitwerking daarvan, want bestaanszekerheid is ineens een van de belangrijkste politieke thema's.
Volgens Pieter Omtzigt (nsc) kampt Nederland met een crisis in de bestaanszekerheid, volgens Dilan Yesilgöz (VVD) zijn geldzorgen hét probleem van het land en ook de nieuwe linkse samenwerking (GroenLinks-PvdA) ziet bestaanszekerheid als een van de grote uitdagingen van onze tijd. In alle spreekbeurten in de Tweede Kamer werd er in 2022 overigens 211 keer over bestaanszekerheid gerept. Het jaar daarvoor viel het woord 48 keer. Tussen 2001 en 2016 schommelde het tussen de één en acht keer per jaar.
'Dat bestaanszekerheid hétverkiezingsthema is, is erg belangrijk', zegt Custers. 'Maar er vindt ook deflatie van het begrip plaats. We hebben het er nu de hele tijd over gerelateerd aan inkomen en geld, maar bestaanszekerheid is nog zoveel breder. Het gaat over toegang tot basisvoorzieningen, een dak boven je hoofd, een warm huis, toegang tot zorg en goed onderwijs en dat daar niet al te veel ongelijkheid in ontstaat. Wat mij betreft is dat de definitie.'
Waar veel meer aandacht voor moet zijn, benadrukt Custers, is dat mensen niet alleen stress ervaren van te weinig geld hebben, maar ook van de interactie met de verzorgingsstaat. 'Het is heel fijn dat we een van de meest uitgebreide verzorgingsstaten ter wereld hebben. Maar tegelijkertijd is de verzorgingsstaat zo georganiseerd dat mensen die er afhankelijk van zijn er vaak in vastlopen. Ik noem dat systeemstress: stress omdat ze er niet uitkomen bij het aanvragen van toeslagen, omdat ze misschien worden afgewezen, of wellicht iets moeten terugbetalen. En dat leidt ook weer tot het mijden van de overheid. Burgers moeten weer het gevoel krijgen dat de overheid een bondgenoot is in plaats van een potentiële schuldeiser.'
Custers is sinds april vorig jaar lector Armoede interventies aan de Hogeschool van Amsterdam (HvA). Daar wordt onder haar leiding praktijkgericht onderzoek gedaan naar armoede en schuldenproblematiek. 'Wat betekent dat nou echt als je in de schulden zit, als je in armoede leeft of als kinderen in armoede opgroeien? Dat bekijken we vanuit verschillende maatschappelijke organisaties, ook om te zien welke rol zij daarin spelen. Daarbij proberen we de verbinding te leggen tussen de leefwereld van de mensen om wie het gaat en de manier waarop we in Nederland nu armoede proberen te bestrijden en verminderen.'
Dat het nodig is, is evident. In haar lectorale rede,Armoede in een rijk land,schrijft Custers: 'Nederland behoort tot de top drie-procent van landen met de sterkste instituties ter wereld. We behoren ook tot de top-twintig van rijkste landen ter wereld wat betreft inkomen per hoofd van de bevolking. Hoe komt het dat er desondanks toch 891.000 mensen met een armoederisico leven, van wie één op de vier kind is, uitstroom uit de armoede moeilijker wordt naarmate mensen langer in armoede leven, en de kans op terugval in de armoede groot is?'
En dat is nog niet alles,want een significant deel van Nederland heeft geen of amper een financiële buffer. Het gaat daarbij lang niet alleen om de laagste inkomens, maar ook om de zogenoemde 'fragiele middenklasse'. Een kwart van de Nederlandse huishoudens heeft minder dan het minimumbedrag van 3400 euro spaargeld dat het Nibud adviseert om achter de hand te houden. 'Weinig spaargeld is nu voor meer mensen een probleem dan in voorgaande jaren. Externe schokken, zoals een rap stijgende inflatie, zetten dit fragiele evenwicht onder druk. Binnen de huidige context van stijgende lasten en het structureel duurder worden van het levensonderhoud neemt het risico op armoede en schulden voor deze groep toe', aldus Custers.
Armoede, legt ze uit, is eigenlijk continu meegedeind op de conjunctuur: gaat het goed met de economie, dan hebben we minder armen, en gaat het slechter met de economie, dan hebben we meer armen. 'We zijn eigenlijk nooit afgeweken van die conjunctuur', zegt Custers. 'Tot vorig jaar. Want toen ging het economisch slecht en je zou verwachten dat het aantal armen zou toenemen, maar er is flink gecompenseerd waardoor dat niet gebeurd is. Op zich is dat goed nieuws, maar als je de hele tijd vooral op koopkrachtplaatjes gaat reageren, dan blijf je continu met die conjunctuur meedeinen. De tijdens Prinsjesdag aangekondigde twee miljard die extra wordt vrijgemaakt om te voorkomen dat armoede toeneemt, is er vooral op gericht om de status quo te behouden. Dat is natuurlijk belangrijk. Maar voor de mensen die al onder de armoedegrens zitten verandert er niets structureels. Er wordt alleen gezorgd dat die groep niet groter wordt. Dat is ook iets wat ik mis als het gaat om het terugdringen van armoede: een structureel plan voor de lange termijn.'
Een voorschot op die langetermijnvisie werd genomen toen Nederland in januari 2022 in Carola Schouten de eerste minister voor Armoedebeleid benoemde. Een unieke post, en al helemaal voor een westers land. India, Pakistan, Nepal en Fiji hebben een ministerie voor armoedebestrijding en dat was het wel ongeveer.
'De komst van een minister voor Armoedebeleid is erg belangrijk geweest in de erkenning dat armoede wel degelijk bestaat in Nederland. Laten we hopen dat ze doorgaan met die post', zegt Custers. 'Ik denk dat het ook zeer belangrijk is geweest dat ze heel concrete doelen hebben gesteld, dat is wat mij betreft het begin. Er is gezegd: we gaan de armoede en schulden halveren in 2030 ten opzichte van 2015 en de kinderarmoede halveren in 2025. En Schouten heeft in toespraken gehamerd op hoe belangrijk het vertrouwen in de overheid is. Dat is wel het begin van zo'n visie.'
Maar, voegt ze er meteen aan toe, het heeft zich vooralsnog niet vertaald in daadwerkelijke veranderingen van het systeem. 'En dat komt doordat het vraagstuk is opgeknipt. Huurtoeslag ligt bij het ministerie van Binnenlandse Zaken en Koninkrijksrelaties, de zorgtoeslag bij het ministerie van Volksgezondheid, Welzijn en Sport en andere toeslagen weer bij andere ministeries. Dat maakt het zo lastig. Er is niet één verantwoordelijke, omdat armoede zoveel leefgebieden raakt. En dan is het wel een heel goede eerste stap dat je een post creëert die dat overzicht heeft.'
Om wel iets voor de lange termijnte verbeteren voor mensen onder de armoedegrens pleit Custers onder meer voor het versimpelen van het toeslagenstelsel, net als de commissie-Sociaal minimum enkele dagen later zal doen.'Als je het hebt over structureel armoedebeleid is het van groot belang dat we blijven begrijpen hoe mensen in die situatie dat ervaren en wat ze nodig hebben en dat we tegelijkertijd ook echt het systeem daaromheen moeten durven aanpakken. We weten sinds de toeslagenaﬀaire allemaal wat voor nadelige kanten aan het toeslagenstelsel zitten. Als je daar alleen vanuit een economisch perspectief naar kijkt, is het eigenlijk best optimaal. Want je kunt heel speciﬁek voor bepaalde groepen zeggen: als je zoveel verdient, krijg je zoveel toeslagen. Het is een heel gericht instrument voor de huur, voor de zorg, voor de kinderopvangtoeslag, voor de kinderbijslag.'
Maar in de praktijk blijkt dat de mensen om wie het gaat er niet uit komen, zegt Custers. 'Je hebt al die verschillende potjes, zowel landelijk als lokaal, en inmiddels staat de teller voor iemand met een laag inkomen die in Amsterdam woont op zo'n dertig regelingen waar mensen recht op zouden kunnen hebben. Hier toont zich de complexiteit van het stelsel. Toeslagen zijn eigenlijk voorschotten totdat aan het einde van het jaar je inkomen vaststaat. Mensen met lage inkomens hebben vaker wisselend werk, waardoor je aan het begin van het jaar heel lastig kunt inschatten wat je precies gaat verdienen. Het kan zijn dat je aan het einde van het jaar met een terugbetaling komt te zitten. Dat overkomt juist de mensen die weinig ﬁnanciële ﬂexibiliteit hebben. Het geld aan het einde van de maand is op, laat staan aan het eind van het jaar.'
Dan kom je bij het volgende punt: hoe moet het versimpelen van het stelsel van inkomensondersteuning eruitzien? 'Je zou kunnen denken aan één toeslag of je kunt de toeslagen baseren op het inkomen van het jaar ervoor, dan krijg je namelijk niet te maken met terugvorderingen. Al zitten daar ook haken en ogen aan.'
Onlangs kreeg Custersde vraag: moet het doel niet zijn dat we ervoor zorgen dat er geen voedselbanken meer nodig zijn in Nederland? 'Ik snap de vraag, want het is een mooi hoger doel, maar het is ook heel mooi als ze er gewoon voor altijd mogen zijn. Zodat mensen daar gebruik van kunnen maken als ze dat nodig hebben en daardoor geld overhouden voor andere zaken.'
Vanuit haar werk kijkt de econoom ook naar hoe je de groep die hulp nodig heeft zo klein mogelijk kunt maken of houden. En hoe je ook voor de mensen op of rond de armoedegrens het leven zo waardig mogelijk houdt. 'Hoe een waardig bestaan eruitziet, is een normatieve vraag', zegt ze. 'Wat neem je daar in mee? Is dat ook af en toe iets cultureels? Dat je kunt sparen voor een paar dagen vakantie in Nederland en een databundel voor alle kinderen in het gezin kunt betalen? Er zullen mensen zijn die zeggen: ik kwam ook rond van de bijstand, het was niet veel maar ik redde het. Dat zijn lastige normatieve discussies die we volgens mij wel moeten voeren de komende tijd. We moeten het kortom niet alleen over de cijfermatige armoedegrens hebben. Door de aandacht vooral te leggen op die armoedegrens draait het beleid vooral om zorgen dat het aantal armen niet omhoog gaat. Op het moment dat je het enkel over een grens gaat hebben, wordt het politiek heel makkelijk om even aan de bestaande knoppen te draaien om het aantal mensen in armoede gelijk te houden. Op papier lijkt het dan al snel weer goed. Daar zijn de minima uiteindelijk niet mee geholpen. Het houdt het systeem in stand.'
Voordat Custers aan haar baan aan de HvA begon, was ze werkzaam bij het befaamde armoede-onderzoeksbureau Abdul Latif Jameel Poverty Action Lab en de Wereldbank, onder meer in India en Afghanistan. Ook in haar vorige functies hield ze zich bezig met armoede. In haar rede haalde Custers het voorbeeld aan van kinderen in Afghanistan die alleen water krijgen, omdat zelfs thee te duur is en van alleenstaande moeders die voor brood afhankelijk zijn van buren. Dus ja, de context is totaal anders dan in Nederland.
Maar, zegt Custers, er zijn zeker ook overeenkomsten. 'Mensen in armoede leven overal van dag tot dag, hebben zorgen over morgen, omdat ze niet voldoende hebben om eten op tafel te zetten voor zichzelf of hun kinderen als ze die hebben, om fatsoenlijk deel te kunnen nemen aan de maatschappij. Dat is overal vergelijkbaar.'
Als je in Afghanistan naar armoede kijkt, voegt ze daaraan toe, 'dan heb je het ook wel echt over armoede in tijden van oorlog. Er is gewoon geen functionerende overheid. In India heb je armoede in een context zonder verzorgingsstaat. Hier hebben we een uitgebreide verzorgingsstaat. Maar de gemene deler is toch wel echt de continue stress, zorgen en het sociale isolement. Wat je in Nederland ook steeds meer ziet, is dat armoede een fysieke dimensie krijgt. Dus dat je de verwarming niet aanzet. Dat mensen zorg gaan mijden. Dat begint met mondzorg. Dat als je geen aanvullende verzekering hebt, je misschien wel naar de huisarts gaat, maar toch maar geen bloed laat prikken. Zo ziet armoede er in de praktijk uit. En uiteindelijk heeft dat fysieke gevolgen.'
Custers ziet om zich heendat de aandacht voor armoede niet alleen in de politiek hoog op de agenda staat, maar dat het ook de samenleving in sijpelt. 'We hadden het laatst ook bij mijn lectoraat. Er kwam iemand op bezoek, een ervaringsdeskundige en hij zei: "Nou, vertel maar eens wie jullie zijn en waarom jullie je met armoede zijn gaan bezighouden." En iedereen ging heel openhartig vertellen. Over de worsteling als je zelf in armoede bent opgegroeid en je kinderen nu in welvaart worden grootgebracht en je het gevoel hebt dat ze daardoor bepaalde zaken niet in perspectief kunnen plaatsen. Dat je het daar met elkaar over kunt hebben, is heel belangrijk. Dat gaat ook over het taboe doorbreken. In Nederland praten we niet vaak over weinig geld hebben en hoe ingewikkeld dat kan zijn. Het is goed als meer mensen nu dit soort gesprekken voeren, omdat het een thema is. En dat mensen ook makkelijk durven te zeggen: ja, ik kan gewoon even niet mee vandaag. Heb ik het geld nu niet voor.'
Arie Kievit / ANP | 'Wat betekent dat nou echt als je in de schulden zit, als je in armoede leeft of als kinderen in armoede opgroeien?'