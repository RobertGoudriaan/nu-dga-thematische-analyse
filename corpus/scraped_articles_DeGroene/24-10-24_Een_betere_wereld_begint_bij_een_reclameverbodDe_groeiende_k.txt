Een betere wereld begint bij een reclameverbod De groeiende kritiek op fossiele verkoopcampagnes

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
24 oktober 2024
Klimaatactivisten richten hun pijlen wereldwijd op fossiele reclames. Maar zijn we echt zo makkelijk te beïnvloeden, of is de macht van de commercie een mythe?
Hoe gaat het nou échtmet Pluisje? De vraag naar het welzijn van het donzige, gele kuiken staat donderdagochtend centraal op de tweede verdieping van een onopvallend kantoorpand in Amstelveen. Aan de ene kant van de tafel zitten de vier mannen en één vrouw van de Reclame Code Commissie. Geconcentreerd staren ze naar links, waar op een groot scherm aan de zijmuur het reclamefilmpje wordt getoond dat de Dierenbescherming maakte ter ere van haar 160-jarige bestaan.
'Pluisje leeft straks niet in een kale kooi, dankzij het legbatterijverbod', zegt de voice-over. Voor de dierenvrienden aan de andere kant van de tafel werkt die zin als een rode lap. 'Deze bewering klopt niet', leest Sandra van Comité Dierennoodhulp ('ik ben hier vandaag van de kippenkant') hardop voor uit haar klacht. 'Pluisje heeft nog steeds grote kans op een ellendig leven in een kleine kooi.' Hetzelfde geldt voor de suggestie dat konijn Snuffie niet bang hoeft te zijn voor een toekomst als proefdier in de cosmetica, voegt medeklager Adrie van Diervriendelijk Nederland eraan toe. Ze zijn er behoorlijk nijdig over. Mensen gelóven de Dierenbescherming wanneer die zoiets beweert, leggen ze uit. Ze zullen ten onrechte denken dat het wel goed zit met het dierenwelzijn in Nederland.
Terwijl de automatische zonnewering met veel geluid naar beneden rolt, informeert de commissie naar het verschil tussen de oude legbatterijen waar de reclame naar verwijst en de huidige kooien. Sandra begint een A4'tje te vouwen om een indruk te geven van de krappe afmetingen. 'Als de Dierenbescherming nou had gezegd: er zijn nog vier miljoen Pluisjes die in kooien zitten', zegt ze, 'dan was ik daar heel tevreden mee geweest.' De commissieleden knikken. Ze hebben genoeg gehoord. 'Binnen vier tot vijf weken hopen wij uitspraak te doen.' De eerste sessie zit erop. Nog zes te gaan. De Reclame Code Commissie bestaat zestig jaar. Ze is uitgegroeid tot een van de succesvollere voorbeelden van zelfregulering in Nederland. Meer dan 4800 klachten werden vorig jaar ingediend over reclame die onwaar, aanstootgevend of op een andere manier strijdig zou zijn met de regels die zijn vastgelegd in de reclamecode. Slechts een fractie daarvan belandt uiteindelijk voor de commissie. Behalve de onafhankelijke voorzitter, in het dagelijks leven werkzaam voor de rechtbank, bestaat die uit een vertegenwoordiger van de adverteerders, de reclamebureaus, de media en de consumenten.
Uit het meest recente jaarverslag rijst het beeld op van een organisatie aan wie deculture warsniet voorbijgaan. 'Men vindt sneller een reclame te bloot of om een andere reden aanstootgevend', schrijft het hoofd klachtenbehandeling. Een deel van de klachten gaat over 'reclames die te woke zouden zijn en daarom juist geen goede afspiegeling zouden zijn van de maatschappij. Zo klagen sommigen over reclames met acteurs met diverse achtergronden of bijvoorbeeld duidelijke seksuele gerichtheid.'
De grootste verandering zit echter bij de bezwaren tegen misleidende groene claims van bedrijven. Zo ook deze ochtend in Amstelveen. Na de dierenbeschermers wandelt een man binnen die vindt dat Seat de hybride auto te schoon voorstelt - zelf rijdt hij sinds enkele jaren naar volle tevredenheid elektrisch. Vervolgens komt de reclame van supermarktketen Lidl aan bod voor Kipster, 'het duurzaamste ei ter wereld'. 'Bestaat het diervriendelijkste ei ter wereld überhaupt wel?' vraagt een van de commissieleden. 'Ja, hoor', reageert de jonge juriste die optreedt namens een veganistische actiegroep gevat, 'dat wordt gemaakt vanscrambledtofu.'
Reclame ligt onder vuur.Steeds meer mensen zien spotjes en advertenties op televisie, in de krant en op internet niet gewoon als hinderlijk of irritant, maar als de wortel van het kwaad. Of op zijn minst als sta-in-de-weg voor een betere wereld. Zo sloegen kinderartsen en gezondheidsorganisaties deze maand alarm over het overgewicht onder kinderen. In een brandbrief waarschuwen ze voor 'tieners die 140 kilo wegen en volledig aan bed gekluisterd zijn'. Ze roepen het kabinet op reclame voor ongezond voedsel, gericht op deze doelgroep, te verbieden.
Dat gebeurde vorig jaar al met een groot deel van de advertenties voor online gokken. Sinds de opening van die markt voor commerciële aanbieders, eind 2021, gaf de industrie een kwart miljard uit aan reclames. Op sociale media, in bushokjes en in voetbalstadions waren ze onontkoombaar. Met resultaat, zo lijkt, want het aantal gokkers nam spectaculair toe. Net als het aantal mensen dat zich moet laten behandelen voor gokverslaving.
Het is bovenal de klimaatbeweging die zich roert. Activisten richten hun pijlen wereldwijd op fossiele reclames, van cruise-aanbieders tot Shell. Daarmee is een reeks aloude kwesties plotseling hoogst actueel. Hebben de critici van reclame gelijk? Zijn wij moderne mensen, zonder dat we het doorhebben, goedgelovige slachtoffers van de commercie met haar manipulerende trucjes? Of overschatten we de invloed van reclame, en maken we ons druk om niks?
Dat laatste is in elk geval niet het standpunt van de Autoriteit Consument en Markt (acm). Net als de Reclame Code Commissie heeft de mededingingswaakhond het steeds drukker met bedrijven die de consument duurzaam zand in de ogen gooien. Onder andere supermarktketens Albert Heijn en Plus, webwinkel Zalando, reiswebsite booking.com plus ruim twintig luchtvaartmaatschappijen kregen een veeg uit de pan. Dat is pas het begin, want Europa bereidt nieuwe, strengere regels voor. Vanaf 2026 moeten bedrijven zelf gaan bewijzen dat ze inderdaad klimaatvriendelijk bezig zijn. Niet de consument die nattigheid voelt.
Ook andere organisaties voelen de druk toenemen. Het Concertgebouw, het Van Gogh Museum en Naturalis behoren tot de culturele instellingen die hun financiële banden met de fossiele industrie hebben verbroken. Wat Femke Sleegers van de actiegroep Reclame Fossielvrij betreft volgen de media binnenkort dit voorbeeld. Ze wijst op een filmpje van dpg om adverteerders te lokken. Het Vlaamse concern, eigenaar van een groot deel van de Nederlandse dagbladen, tijdschriften, radiostation Qmusic en websites als nu.nl en Independer, vertelt daarin over de succesvolle campagne voor klm. Met behulp vanbranded contentwerden lezers van hetADende Volkskrantenthousiast gemaakt om 'de onontdekte parels van Europa' te bezoeken. Daarmee blijkt dpg steden als, jawel, Berlijn te bedoelen.
Zulke vliegvakanties zijn overbodig en vervuilend, vindt Sleegers. Journalisten zelf zijn er niet zelden ongelukkig mee. 'Bovendien ondermijnt zulke reclame tussen je artikelen de geloofwaardigheid van je klimaatjournalistiek.' Zelf werkte zij in een vorig leven ook voor wat ze nu met een knipoogthe dark sidenoemt. Toen ze de marketingafdelingen eenmaal had verruild voor het fulltime klimaatactivisme, stuitte haar lokale actiegroep op een jaarlijks evenement dat Shell in Den Haag organiseerde. Generation Discover richtte zich speciaal op kinderen van zes tot dertien jaar. 'Het ging allemaal over windmolens en duurzame ontwikkeling', legt ze uit. 'Vervolgens ontdekten we dat het festival subsidie kreeg van de gemeente Den Haag. Én dat het een belangrijke Europese lobbyprijs had gekregen. Meer dan genoeg reden om er vol in te gaan.'
Na drie jaar hield Shell er in Den Haag mee op. Het voelde als een 'enorme overwinning' voor een klein groepje klimaatrebellen, zegt Sleegers, maar ze wisten ook dat er iets nieuws voor in de plaats zou komen. 'We wilden niet achter de feiten aan blijven lopen en dan steeds moeten roepen: dit festival, dat lespakket of die advertentie is fout. We wilden voorkomen dat zulke reclame überhaupt wordt gemaakt.' Het historische voorbeeld was snel gevonden: roken. 'We hebben de wetgeving die tabaksreclame verbiedt erbij gepakt en ons gewoon letterlijk afgevraagd: hoe kunnen we dit draaiboek toepassen op de fossiele industrie?'
Zo gezegd, zo gedaan. Helaas is een landelijk verbod op fossiele reclame met het huidige kabinet kansloos, geeft ze direct toe. Reclame Fossielvrij richt zich op gemeenten om de eerste stap te zetten. Amsterdam kwam in 2020 als eerste over de brug. Omdat de gemeente hoopte op vrijwillige medewerking van de sector, is voorlopig alleen in metrostations minder fossiele reclame te vinden.
Andere steden gaan inmiddels verder. Van Amersfoort tot Edinburgh in Schotland, van Haarlem tot het Franse Grenoble, dat zelfs alle reclame uit de publieke ruimte heeft verbannen. Vorige maand had Sleegers' eigen Den Haag nota bene een wereldprimeur. Op initiatief van de Partij voor de Dieren wordt de hofstad vanaf 2025 de eerste die fossiele reclame niet via contracten met distributeurs uitsluit, maar bij wet verbiedt. Op straat, in het openbaar vervoer, aan gevels: nergens zal de voorbijganger nog advertenties aantreffen voor cruises, vervuilende auto's of niet-duurzame energiecontracten. Alleen winkeletalages zijn uitgezonderd van de ban op bruine commercie.
'De officiële kunst van demoderne kapitalistische maatschappij', zo noemde cultuurwetenschapper Raymond Williams reclame in zijn klassieke tekstThe Magic Systemuit 1960. Zoals in het Oostblok de propaganda van stoere arbeiders die bouwden aan de socialistische heilstaat alom aanwezig was, werd het straatbeeld in de westerse wereld beheerst door de producten en diensten die bedrijven ons willen slijten. Net als de media, die er vol mee staan. En is reclame ook in Nederland niet een van de grootste werkverschaffers voor acteurs, schrijvers en ontwerpers?
Williams merkte nog iets anders op. 'Vaak wordt gezegd dat onze samenleving te materialistisch is, en dat reclame dit weerspiegelt', schreef hij. Maar als wij westerlingen werkelijk geobsedeerd zijn door het vergaren van zoveel mogelijk spullen, waarom beschouwen we de verhalenmachine die reclame is dan niet als overbodige franje? 'Bier zou genoeg zijn voor ons', aldus Williams, 'zonder de extra belofte dat we, door het te drinken, ons mannelijk tonen, jong van geest, of een gezellige buur.' Met andere woorden: 'Je koopt niet enkel een object: je koopt sociale waardering, onderscheid, gezondheid, schoonheid.'
Precies dat is de reden dat reclamehistoricus Wilbert Schreurs, auteur van het standaardwerkGeschiedenis van de reclame in Nederland,het zo boeiend blijft vinden. Televisie-commercials, krantenadvertenties, influencers op sociale media: het zijn veel meer dan alleen economische fenomenen. Reclame toont wat ons als samenleving bezighoudt. Hoe Nederland veranderd is, dat ook. Net als Williams' tekst is hij van 1960, vertelt Schreurs in een telefonisch interview. 'Ik kan me nog herinneren hoe ik als kind aan de hand van mijn moeder naar de kruidenier in ons Brabantse dorp ging voor de wekelijkse boodschappen. Er was niet eens zelfbediening.'
In reclametermen was dat volgens hem 'de oertijd'. Al gaat die geschiedenis verder terug. Eind negentiende eeuw, nadat de massaproductie was opgekomen in Nederland, waren het deels nog beroemde kunstenaars als Jan Toorop die affiches maakten (voor Delftsche slaolie), die tegenwoordig veel geld waard zijn. Sindsdien is reclame stap voor stap dieper in onze levens doorgedrongen. In 1967 kwam er een nieuwe omroepwet die spotjes op televisie en radio toestond. Maar: alleen rond de journaals, en niet op zondag. In de jaren negentig zorgden de commerciële televisie- en radiozenders voor een reclame-explosie in de huiskamers. Tegenwoordig gaat grofweg de helft van de budgetten naar online reclame. Google, Instagram en TikTok verzamelen alle mogelijke data over ons. Met als doel hun adverteerders exact die groepen te laten bereiken die gevoelig zijn voor hun boodschap.
Naast de opmars van reclame tot in de meest intieme hoekjes van ons leven ziet historicus Schreurs, die aan een proefschrift werkt met als werktitelDe slechte adem van de consumptiemaatschappij,nog een andere rode lijn. Weerstand. Bijvoorbeeld in de jaren vijftig, toen de Amerikaanse journalist Vance Packard opzien baarde met zijn boekThe Hidden Persuaders.Daarin deed hij een boekje open over de werkwijze van de nieuwe generatie marketeers. Zij gingen er niet langer van uit dat we ons serieus willen laten informeren over welk product of welke dienst het best bij onze behoeften aansluit. In plaats daarvan richtten ze zich op een publiek dat stiekem geen flauw idee heeft van wat het wil. De mens zou zich laten leiden door emoties, opwellingen - en dus door reclame.
Om zo effectief mogelijk te zijn,begonnen reclamebureaus psychologen in de hand te nemen. Packard noemt tal van voorbeelden van hun onderzoeken. Eén ging over de vraag hoe je met een reclame voor cakemix het slimst kunt inspelen op de menstruatiecyclus van vrouwelijke consumenten. In de ene fase, vat Packard de bevindingen samen, 'voelt de vrouw zich waarschijnlijk creatief, seksueel opwindend, narcistisch, gul, liefdevol en extravert'. In de andere 'heeft ze aandacht en genegenheid nodig en wil ze dat alles voor haar gedaan wordt'.
Packard vond het maar niks. Hij zag in reclame een 'antihumanistische' kracht. Die staat in de weg van 'vooruitgang in de lange strijd van de mens om een rationeel en zelfsturend wezen te worden', schreef hij in zijn inleiding. Zulke argwaan viel ook in Nederland in goede aarde. 'Het was de Koude Oorlog', zegt Schreurs. 'De angst dat we stiekem beïnvloed worden, dat het individu slechts een speelbal is van geheime krachten, leefde breed.'
Eind jaren zestig en in de jaren zeventig, op de golven van de protestbewegingen, bereikte het verzet tegen reclame een hoogtepunt. Milieuactivisten wezen het aan als boosdoener, net als antikapitalisten en feministen. Schreurs: 'Neem de Rooie Vrouwen. Zij bonden de strijd aan met de Ster. Ook iemand als Liesbeth den Uyl, de echtgenote van de premier, was daarbij betrokken.' Op de lange lijst met voornemens van dat kabinet prijkte een verbod op alle reclame op de publieke omroep - al is het er nooit van gekomen.
De critici werden geïnspireerd door denkers als John Kenneth Galbraith. Vergeet het naïeve idee van 'vraag' die leidt tot 'aanbod', schreef de prominentste naoorlogse keynesiaanse econoom inThe New Industrial State(1967). In moderne westerse economieën met hun machtige mega-concerns werd die wet op zijn kop gezet. Galbraith noemde Ford als voorbeeld. De autofabrikant telde toen nog 317.000 werknemers, oftewel twee keer een stad als Den Bosch. Zij waren drieënhalf jaar lang bezig met de ontwikkeling van een nieuw model, de Ford Mustang. Het opzetten van de productielijn kostte vijftig miljoen dollar. Natuurlijk wilde het bedrijf, gezien de voor die tijd enorme investeringen in geld en menskracht, geen enkel risico nemen. Niks marktwerking dus. Uit de kluiten gewassen marketingbudgetten moesten garanderen dat de klant warmliep voor de auto.
Zulke analyses kennen we inmiddels ook uit Naomi KleinsNo Logo,van actiegroepen als Adbusters en The Yes Men. Individueel verzet is er net zo goed. In een poging niet mee te doen aan het circus keren mensen hun boodschappentas binnenstebuiten, zodat het logo van de H&M, Hema of Jumbo minder zichtbaar wordt. Of je installeert, iets moderner, een adblocker op de smartphone of computer.
Maar de wind, weet reclamehistoricus Schreurs, kan zomaar draaien. Net als in de jaren tachtig. 'Er was een oude grap dat je nog beter pianist in een bordeel kon zijn dan reclameman - reclamemeisjes waren er in die tijd nauwelijks', vertelt hij. 'Nu werden diezelfde mensen ineens uitgenodigd om in weekbladen en op televisie hun visie te geven op de samenleving. Daar stonden ze zelf ook van te kijken.' Nog een voorbeeld: jong en oud begon op straat te paraderen in T-shirts waarop groot het merk van de fabrikant prijkte. Schreurs: 'Dan betaal je dus geld om het uithangbord voor Levi's te spelen. Bizar!'
Op weg naar kantoorzijn er abri's die je aansporen in het leger te gaan, in de trein stuit je inDe Groene Amsterdammerop een advertentie voor Unicef en het aanbod om te filosoferen in Toscane. Buiten flitsen de letters 'Uber' voorbij op een kantoorgebouw op de Zuidas - of telt dat niet als reclame? En steeds is er de smartphone vol ongevraagde aanbiedingen. Die avond, op de weg terug naar huis, valt het oog op de viskraam voor het station. 'Met liefde gevangen. Met smaak gegeten', staat er op het blauwe luifeltje.
De hoeveelheid reclame die we op een dag tot ons nemen, bewust en onbewust, is inderdaad kolossaal geworden. Maar geldt dat nou ook voor haar invloed? 'Heb jij ooit een fatbike-reclame gezien?' vraagt Wilbert Schreurs aan het einde van het gesprek. 'Precies. En toch zie je die dingen overal.' Het sluit aan bij wat sommige academici betogen. Mensen zijn volgens hen prima in staat de wilde beweringen van bedrijven, maar ook politici of sekteleiders, op waarde te schatten. Willen we iets heel graag - of het nou een fatbike is of een fles wijn - dan kopen we het toch wel. Het omgekeerde geldt ook. Alle verhalen over manipulatieve trucs ten spijt blijkt het heel moeilijk om iemand te overtuigen van iets waar hij absoluut geen zin in heeft.
Dat kan zo zijn, maar fossiele reclame mikt juist op de onderwerpen waarover we twijfelen,
zegt hoogleraar duurzaamheid en marketing Jan Willem Bolderdijk van de Universiteit van Amsterdam desgevraagd. 'Stel, je geeft om het klimaat, maar wil ook graag dat weekendje weg met vrienden. Dan ben je misschien wél vatbaar voor een advertentie voor goedkope vluchten.'
Het antwoord op de vraag naar de macht van reclame ligt dan ook genuanceerder. Stopt een bedrijf met adverteren, dan daalt de omzet wel degelijk, al is het verschil niet dramatisch. Veel belangrijker is volgens Bolderdijk het langetermijneﬀect van al die reclames die we decennialang tot ons nemen. 'Het beïnvloedt wat we als normaal en acceptabel beschouwen.' Hij noemt een studie naar - opnieuw - reclame voor vliegen. 'Wat blijkt? Mensen krijgen na blootstelling aan vliegreclames het gevoel dat hun individuele bijdrage aan de oplossing van de klimaatcrisis er toch niet toe doet.'
De hoogleraar wijst op nog te verschijnen Europees onderzoek dat laat zien dat een meerderheid van de burgers geen moeite zou hebben met een ban op fossiele reclame. 'Dat is eigenlijk wel logisch. Ook zonder reclame kunnen mensen nog steeds vliegen, vlees eten of in een benzine-auto rijden. Hun keuzevrijheid is niet in het geding. Terwijl, wie heeft er ooit om reclame gevraagd? Toch word je er online en op straat aan blootgesteld.'
Niet voor niets adviseerde Bolderdijk vorig jaar, samen met elf andere gedragswetenschappers, toenmalig minister Jetten om maatregelen te nemen. Ze waarschuwen in hun rapport voor een vicieuze cirkel. Je zou het gezien het kabinet van PVV, VVD, NSC en BBB namelijk niet denken, maar vier op de vijf Nederlanders wil nog altijd dat de overheid in actie komt tegen klimaatverandering. Reclame draagt er volgens de experts aan bij dat we desondanks blijven kiezen voor vervuilende producten en diensten. Waaruit politici op hun beurt de onterechte conclusie trekken dat het onderwerp de burger weinig kan schelen.
Maar, voegen de experts er direct aan toe in hun rapport, net als bij roken is alleen een reclameverbod niet genoeg. Het draait om een combinatie van maatregelen, van uitstootnormen tot het stimuleren van schone alternatieven. 'Om een echte omslag te bereiken, is aanvullend beleid nodig dat ervoor zorgt dat duurzaam gedrag kan concurreren met niet-duurzaam gedrag qua gemak, prijs en comfort', schrijven ze. Hun conclusie: 'Een verbod op reclame is essentieel, maar niet voldoende.'
Opvallend genoeg neemt ookde reclamewereld zulke kritiek uiterst serieus. Niet dat de branche warmloopt voor een verbod - integendeel. Maar vakbladAdformatiepeilde begin dit jaar dat zes op de tien 'beslissers' van reclamebureaus zich wel degelijk zorgen maken over 'reclame-uitstoot'. Met die term worden de extra CO2-emissies bedoeld als gevolg van stijgende verkoop door succesvolle campagnes.
De vrees hiervoor wordt niet alleen gevoed door idealisme. Zo valt niet uit te sluiten dat in de toekomst, na fossiele vervuilers (zie de zaakShell) en de banken die hen ﬁnancieren (Milieudefensie klaagt ING aan), ook pr- en reclamebureaus juridisch aansprakelijk worden gesteld voor de klimaatschade die ze mede hebben veroorzaakt. Die laatste zorg herkent marketingstrateeg Gijs de Bruijn niet, althans niet op korte termijn. Maar, bevestigt hij, 'binnen onze industrie is er heel veel discussie over de vraag voor welk type klanten je nog wil werken. Dat is ook iets waar onze medewerkers, met name de jongeren, naar vragen'.
Zelf was De Bruijn in het verleden onder meer betrokken bij de 'zo maakt geld gelukkig'-campagne voor de duurzame ASN Bank. Dat reclamemensen in staat zijn de consument met een gelikt verhaal gebakken lucht te verkopen, zoals reclamecritici als Packard, Galbraith en Klein in het verleden beweerden, is in de huidige economie klinkklare onzin. 'Het gaat juist steeds meer om wat je maakt en doet als bedrijf. Niet om wat je vertelt. Daar prikken mensen in deze tijd vanonline reviewszo doorheen. Ik vind dat een positieve ontwikkeling. Neem Tesla. Amper reclamebudget, en toch is het een van de succesvolste automerken ter wereld geworden. Simpelweg omdat ze een goed product hebben.'
Het hoeft niet te verbazen dat reclame in de ogen van de marketingstrateeg niet het probleem is, maar juist deel kan zijn van de oplossing. De Bruijn is bang dat alle kritiek op greenwashing enbadvertisinghet tegenovergestelde bewerkstelligt van wat de wetgever en de klimaatbeweging willen.'Greenhushing'wordt dit fenomeen hier en daar al genoemd. Uit angst voor een berisping door de Reclame Code Commissie of de ACM zouden bedrijven er van de weeromstuit voor kiezen het onderwerp duurzaamheid helemaal te negeren.
'Natuurlijk is greenwashing fout', zegt De Bruijn. 'We moeten echter niet doorslaan. Ik wil geen wereld waarin organisaties liever geen grote ambities meer uitspreken - iets wat ik op dit moment in de reisbranche zie gebeuren. We hebben juist heel veel ambitie nodig in de strijd tegen klimaatverandering.' Hij noemt het voorbeeld van Volvo. De Chinees-Zweedse fabrikant lanceerde in het verleden met veel tamtam de belofte dat zijn auto's zo veilig zouden worden dat geen inzittende nog een dodelijk ongeval kon krijgen. Met succes. De Bruijn:'Nobody dies in a Volvo.Ik denk niet dat ze dat in deze tijd nog zouden durven. Terwijl het hardop uitspreken van dit voornemen juist enorm belangrijk was!'
Terug naar Amstelveen,waar in de vergaderzaal van de Reclame Code Commissie vooralsnog weinig te merken is van een afname van greenwashing. Nadat alle klagers hun verhaal hebben kunnen doen trekt de commissie zich terug voor beraadslaging. Het is niet uitgesloten dat op zijn minst een van de aanwezigen hier over een maand of wat zijn gelijk zal behalen. De commissie heeft de afgelopen jaren onder meer Shell, Rabobank, Primark en Tata Steel al teruggeﬂoten voor misleidende groene claims.
Het aantal klachten hierover is het afgelopen decennium verzevenvoudigd. Inmiddels gaat tien procent van alle zaken over duurzaamheid, blijkt uit cijfers dieTrouwdeze maand opvroeg. Toont dat het gelijk van de sceptici, die menen dat reclame vooral dient als makkelijk mikpunt voor activisten? De commercie is inderdaad ideaal om alle maatschappelijke ellende op te projecteren, van eetstoornissen tot overconsumptie en milieuvervuiling. Overzichtelijk ook, want het is laagdrempeliger en goedkoper om de Reclame Code Commissie aan te spreken dan 'de' politiek te overtuigen, zeker na de laatste verkiezingen. Net als dat een verbod op KLM-reclames in de metro meer tot de verbeelding spreekt dan een hogere CO2-belasting.
Tegelijkertijd vallen de successen van de nieuwste generatie antireclame-rebellen niet te ontkennen. Geen fossiele advertenties op straat, in het museum, op televisie? Het zou in elk geval een begin zijn. Een noodzakelijke stap bovendien, zoals Femke Sleegers van Reclame Fossielvrij zei. 'Niemand hier denkt dat een reclameverbod de enige oplossing is voor het klimaatprobleem. Maar afrekenen met fossiele reclame is wel een onmisbare voorwaarde. Zolang we overal beelden krijgen voorgeschoteld van zogenaamd supervoordelige vakanties naar Curaçao, alsof het de normaalste zaak van de wereld is, zullen mensen nooit de krimp van Schiphol steunen.'
Dus blijft het druk, bevestigt de voorzitter van de commissie na een lange ochtend vol klimaat- en dierenleed. Nadat een laatste klacht over een McDonald's-reclame voor een 'broodje kipﬁlet' (een gefrituurde McChicken bomvol calorieën) de eetlust heeft aangewakkerd, wordt het bezoek uitgelaten. 'Ik doe dit werk al vijftien jaar', zegt hij, 'en ik zie de laatste jaren een duidelijke verschuiving.' Dan, bij het naar buiten gaan: 'Natuurlijk komen er ook nog steeds klachten over de KamaSutrA Beurs, maar geloof me, het gaat hier echt heel veel meer over duurzaamheid dan vroeger.'