Eeuwig offerdier Kroniek van kunst&cultuur

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
24 oktober 2024
KUNST Remarkable Meetings
De entree van W139 is afgeplakt met zwart materiaal; wat er te zien zal zijn in de groepsexpositieRemarkable Meetings with Disgusting Men,samengesteld door EMIRHAKIN, moet aan den lijve worden ondervonden. Ook in de tentoonstellingstekst zijn er woorden, zinsdelen zwartgelakt - de werken in deze expositie reflecteren 'op (zelf)censuur als een doordringende ervaring, en verkent ████████ manieren voor om [sic] met angst om te gaan'. Dit blijkt een effectieve manier om de toeschouwer ervan te doordringen wat er op het spel staat. In plaats van informatie, waarmee je je kunt bewapenen, die kunstwerken behapbaar kan maken, krijgt de bezoeker een aansteker mee met de tekst'if I go any further/ I will burn'. Dat is meteen de titel van de eerste installatie, rood nep-vuurwerk opgesteld in de vorm van een maansikkel, een halsband met spikes als een ster ernaast; de symbolen van de Turkse vlag.
Het onheilspellende gevoel van niet helemaal weten wat je te wachten staat, behalve dat dit een tentoonstelling is over de grenzen tussen het lichaam en onderdrukkende krachten, wordt in de daadwerkelijke expositieruimte onmiddellijk bestendigd. De ruimte zelf is duister, vol rook en een gordijn van rood licht (dat blijkt het werkTopiavan Zalán Szakács). Er zijn desorienterende mechanische geluiden en rumoer, als ware het een nachtclub, maar zonder dansend publiek. Achter een gordijn staat een behandeltafel met daarop een projectie van een oudere man in een net pak die zich geheel uitkleedt en onderworpen wordt aan een ingrijpend onderzoek door twee in latex gestoken handen (en door de camera). De mythe dat het lichaam, dat van de witte cis-man, iets van de privésfeer is, wordt hier meteen ontmanteld.
Na deze betrekkelijk kleine ruimte vol sterk werk - een rij omineuze, afgehakte paardenoren, meer abattoir dan nachtclub, begeleidt de bezoeker naar de volgende zaal - moet het hoogtepunt nog komen. Een gigantische kubus van zilverkleurige platen hangt in de ruimte. Hoe kan zoiets zwaars zo zweven? Het rumoer, waarin telkens net geen individuele stem in te ontwaren valt, lijkt uit deze interpretatie van de Ka'aba te komen. Visueel contrasteert het met een eveneens hangende, maar veel kleinere, ronddraaiende hoepel(Coils of Coppervan Andreas Tegnander en Ossip Blits). Dan zijn er wat kleinere details rondom die kubus,360is de titel van de installatie; aan de ene kant een koffer die flink is meegezeuld, aan de andere kant een strak gevouwen stapeltje schone lakens, watten, zeep, komijnzaad.
Terwijl ik probeer te doorgronden wat het een met het ander te maken heeft (en dit gebrek aan eenduidigheid is een verdienste van de tentoonstelling) valt mijn oog op een in het duister zwevende vlinder. Censuur ondermijnt, is grensoverschrijdend, heeft een verwoestende uitwerking op het leven. Hoe je hiertegen te wapenen? De bezoeker die dan ook nog de moeite neemt onder het vierkant te kijken treft daar een lam aan, eeuwig offerdier dat hier vooralsnog niet wordt verpletterd.
Fabienne Rachmadiev
Remarkable Meetings with Disgusting Men,
tot 3 november in W139, Amsterdam,https://w139.nl
Giovanni Salice | Zalán Szakács, Topia, 2024. Lichtinstallate, onderdeel van Remarkable Meetings with Disgusting Men in W139