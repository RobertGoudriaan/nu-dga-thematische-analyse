Hoe-komen-we-aan-een-kind

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
16 januari 2025
THEATER Who's Afraid of Oscar Wilde
De titelWho's Afraid of Oscar Wildeverwijst naar het toneelstuk van Edward Albee, beroemd van de verfilming uit 1966, met Elizabeth Taylor en Richard Burton als het oudere echtpaar Martha en George. Zij leven inWho's Afraid of Virginia Woolfop een drankovergoten avond genadeloos hun relationele frustraties op elkaar uit, in bijzijn van een jonger koppel dat bij hen thuis komt doorzakken.
In de wegens succes hernomen voorstelling van het nieuwe Utrechtse gezelschap Red Yellow & Blue brengen eveneens twee stellen de avond met elkaar door. Een geestige rode draad: alcohol ontbreekt. Degene die de wijn zou halen kreeg ruzie bij haar vaste slijter. En steeds als iemand opstaat om richting buurtsuper te gaan, vindt een ander dat het daarvoor niet het goede moment is. Drankinname is geen noodzakelijke voorwaarde voor uit de hand lopend geruzie, toont deze zwarte komedie. In vertrouwen vertelde intimiteiten belanden op de meerzitsbank waar het samenzijn zich afspeelt.
Een bedacht kind is, net als in de toneelklassieker, het gevoelige thema dat de emoties doet opvlammen. Bij Martha en George is dat een fictieve zoon, waar het kinderloze echtpaar een heel leven voor heeft verzonnen. Tegenover deze hetero-vertelling zetten de theatermakers een eigentijdse variant. Het gastechtpaar Vera en Sinem heeft een diepe kinderwens. Vera's homoseksuele broer Bram, die elke vrijdagavond langskomt met zijn veel jongere partner Manu, kan zijn zus en haar geliefde daarbij helpen. Vanavond vertellen broer en zus dat Bram de donor wil zijn van een door Sinem gedragen kind. Maar omdat dit plan buiten de partners om is besproken, valt het totaal verkeerd en leidt tot hoogoplopende conflicten tussen alle vier de betrokkenen.
Daan van Bendegem, die Bram speelt, schreef de tekst. Knap zet hij de aard van de personages in als explosieve materie, en laat hun onderlinge verhoudingen voortdurend verschuiven. Onder eindregie van Ellen Goemans vergroten de acteurs de snel wisselende botsingen vaardig uit. De hopeloos omzichtig laverende Bram en de rationele, snel gekwetste Vera hebben een broer-en-zus-symbiose, die sterk voelbaar is in de intimiteit tussen Van Bendegem en Eline van Gils, en die de liefdeskoppels uit elkaar drijft.
Sharlee Jo Daantje als de sprankelende én woest-woke Sinem strijdt in haar eentje tegen elk flintertje patriarchaat en mansplaining dat ze bij Bram detecteert, en creëert een hilarisch herkenbaar mijnenveld waarin 'ik schenk je een kind' volkomen fout is.
ToyboyManu projecteert zijn polyamoureuze fantasieën op Bram en Sinems zaad-eicel-verstrengeling, en veroorzaakt een rare triodans die Vera buitensluit. In alle emotionele uitbarstingen en zwijgmomenten tekent zich de levenspijn af van vier individuen, die er mede voor zorgt dat juist zij, die toch hun queer-zijn delen, elkaar maar niet vinden.
Aangrijpend is de eindmonoloog van Sinem, die het hele hoe-komen-we-aan-een-kindgesprek niet had willen voeren en zich een doorsnee moeder voorstelt die een achteloos gekregen kind achteloos naar believen kan verpesten.
Marijn van der Jagt
Op tournee tot 20 februari