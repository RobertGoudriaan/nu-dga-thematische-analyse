Robert Badinter 30 maart 1928 - 9 februari 2024 Het einde

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
22 februari 2024
Met groot eerbetoon nam Frankrijk vorige week afscheid van het morele geweten van het land: advocaat en intellectueel Robert Badinter.
Twee dagen en twee avonden stond er ondanks de druilerige motregen een lange rij wachtenden op de Place Vendôme om het condoleanceregister op het ministerie van Justitie te tekenen. Hetzelfde plein waar Robert Badinter op 30 september 1981 door een woedende menigte werd uitgejouwd. De toenmalig minister van Justitie onder de socialistische president François Mitterrand had juist zijn wetsvoorstel voor de afschaffing van de doodstraf door het parlement geloodst. Meer dan de helft van de Fransen was tegen en schold hem uit voor 'vriend van moordenaars'.
Robert Badinter overleed op vrijdag 9 februari, precies 81 jaar nadat hij als veertienjarige getuige was van de arrestatie van zijn vader die op transport werd gesteld en de dood vond in de gaskamers van Sobibor. Hijzelf overleefde de oorlog met zijn moeder en broer in een dorpje in de Savoie. 'Je kunt Robert Badinter niet begrijpen als je de wond van zijn verleden niet kent', verklaarde Alain Jakubowicz, vriend en advocaat van de slachtoffers van Gestapo-chef Klaus Barbie, de 'beul van Lyon' die verantwoordelijk was voor de deportatie van zijn vader. Dankzij de inspanningen van Badinter werd hij in 1983 door Bolivia aan Frankrijk uitgeleverd.
Zijn joodse ouders waren in 1919 gevlucht voor de pogroms vanuit Bessarabië, het huidige Moldavië, en kozen bewust voor Parijs, Frankrijk, het land dat garant zou staan voor de emancipatie van de joden, de mensenrechten, het land van Émile Zola en Victor Hugo. Na zijn rechtenstudie begon de jonge advocaat Badinter zijn loopbaan met de verdediging van de belangen van Charlie Chaplin, Brigitte Bardot en Coco Chanel en hertrouwde hij na een eerder huwelijk in 1966 met de filosofe en feministe Élisabeth Bleustein-Blanchet met wie hij drie kinderen kreeg.
Zijn oorlogservaringen en de vuile oorlog in Algerije maakten hem kritisch op het Franse rechtssysteem. Toen hij er in 1972 niet in slaagde om Roger Bontems, medeplichtig aan twee moorden, van de doodstraf te redden, besloot hij na 'het droge geluid van het vallend mes op het blok van de guillotine en de geur van het bloed van zijn cliënt' de strijd tegen de doodstraf aan te gaan. Het 'gevecht van mijn leven' noemde hij het acht jaar durende pleidooi onder het motto: 'Je moet je rug recht houden'. Hij stelde, niet zelden boos en geëmotioneerd, de rechters verantwoordelijk voor hun oordeel. Rechters kunnen fouten maken, betoogde hij, de samenleving als geheel moest haar verantwoordelijkheid nemen en een veroordeelde de kans geven zijn leven te beteren.
Nog geen jaar na de afschaffing van de doodstraf haalde Badinter in 1982 homoseksualiteit uit het wetboek van strafrecht, werd onder zijn bewind de toegang tot juridische bijstand vergemakkelijkt en kregen veroordeelden het recht naar het Europese Hof voor de Rechten van de Mens te gaan. In 1986 werd hij benoemd tot voorzitter van de Staatsraad. Daarnaast maakte hij zich sterk voor de oprichting van het Joegoslavië-tribunaal en werd hij door Michail Gorbatsjov om advies gevraagd voor de Russische grondwet. Badinter werd in 1995 lid van de Eerste Kamer waarin hij bleef vechten voor het respect voor de fundamentele vrijheden. Tot zijn teleurstelling zag hij de repressie onder druk van de terroristische aanslagen, groeiende criminaliteit en illegale immigratie toenemen.
Ook na zijn pensioen bleef hij bezig met mensenrechten en schreef hij een toneeltekst over de veroordeling van Oscar Wilde wegens homoseksualiteit. Zijn opera-librettoClaude(2013) baseerde hij op de gelijknamige roman van Victor Hugo, een aanklacht tegen de doodstraf. InIdiss(2018) beschreef Badinter het levensverhaal van zijn grootmoeder, dat zijn vriend en advocaat van het satirische weekbladCharlie HebdoRichard Malka, tevens cartoonist, omwerkte tot een stripboek. 'Zo veel mogelijk mensen moesten hier kennis van nemen', schreef Malka inLa Tribune Dimanche,de nieuwe Franse krant op zondag. Vorig jaar tekende Badinter nog als coauteur voorVladimir Poutine, l'accusation,een aanklacht tegen de Russische president wegens onder meer misdaden tegen de menselijkheid.
Tijdens het nationaal eerbetoon op 14 februari op de Place Vendôme, werd zijn kist bedekt met de Franse driekleur, na het Allegretto van deZevende symfonievan Beethoven vanuit het ministerie van Justitie onder dof tromgeroffel op het plein neergezet. Voor het oog van zijn vrouw Élisabeth Badinter, die werd geflankeerd door haar drie kinderen en president Macron. Achter hen zat de huidige en voormalige Franse politieke top; op verzoek van de familie ontbrak het extreem-rechtse Rassemblement national en het radicaal-linkse La France insoumise (lfi). Extreem-rechts stond op een afstandje, buiten het hek te scanderen, maar financieel toezichthouder Éric Coquerel van lfi besloot toch te komen uit hoofde van zijn departement financien dat wél was uitgenodigd.
President Emmanuel Macron maakte tijdens zijn speech bekend dat de naam Robert Badinter zal worden bijgeschreven in het Panthéon 'naast hen die zoveel voor de menselijke vooruitgang, voor Frankrijk hebben gedaan en op u wachten'. De president verklaarde in deze tijd van toenemend antisemitisme en groeiend extreem-rechts plechtig trouw aan het erfgoed van Badinter, 'het morele geweten dat niets uitwiste'. Hij zal onze stemmen kunnen horen, beloofde Macron, 'die die van de antisemieten en de holocaust-ontkenners zullen doen smoren, zoals uw stem de hunne smoorde'.
Robert Badinter haalde graag de woorden van zijn grootmoeder Idiss aan: 'De doden praten met ons, ze luisteren wanneer we over hen spreken.'
Hij ging de strijd tegen de doodstraf aan
In 1981 | Jean-RégisRoustan / Roger-Violet / ANP