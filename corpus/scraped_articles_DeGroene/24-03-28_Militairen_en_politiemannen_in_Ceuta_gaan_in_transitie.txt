Militairen en politiemannen in Ceuta gaan in transitie

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
28 maart 2024
Barcelona- Tientallen politieagenten en militairen in de Spaanse stad Ceuta hebben het voorbije jaar hun geslacht veranderd. Ze zijn vrouw geworden. Toch zien ze er - afgezien van een jaartje ouder - nog precies hetzelfde uit en heten ze bij de burgerlijke stand nog steeds gewoon Juan, Antonio of Jesús. Het kan dankzij de transwet, een wet die een jaar geleden in werking trad en het mogelijk maakt om soepel van geslacht te veranderen.
Iets té soepel misschien. De transwet, die eigenlijk 'Wet voor de werkelijke en effectieve gelijkheid van transpersonen en voor lhbti-rechten' heet, streeft een nobel doel na. Ze wil nodeloos lijden voorkomen van mensen die vinden dat ze in het verkeerde lichaam zijn geboren. Het heeft er alle schijn van dat dit bij de agenten en militairen in Ceuta niet direct het geval was.
De lat voor geslachtswijziging ligt laag. Je moet bij de burgerlijke stand een formulier invullen en drie maanden later voor de plaatselijke rechter je aanvraag bevestigen. Binnen een maand volgt de uitspraak. Medische of psychologische rapporten zijn niet nodig. Hormoonbehandeling of geslachtsoperaties ook niet. Je hoeft alleen maar tweemaal aan te geven dat je een ander geslacht wil. Juan, Antonio en Jesús hoeven zich niet eens Juanita, Antonia of María te noemen.
Een plaatselijke krant in Ceuta (tachtigduizend inwoners) telde 37 van dit soort gevallen. Waarom willen al die militairen en agenten opeens vrouw worden? Ze staan tenslotte bekend als een collectief dat massaal stemt op machopartij Vox. Het antwoord laat zich raden: administratief vrouw zijn levert voordelen op. Zoals een kamer voor jezelf in de kazerne. Of meer kans op promotie, want ook het leger en de politie streven naar meer vrouwen in leidinggevende functies.
Het feest gaat niet altijd door. Er zijn al gevallen gemeld van rechters bij de burgerlijke stand die misbruik van de wet vaststelden en geslachtswijziging weigerden. Het probleem is alleen dat de wet geen duidelijke criteria aanreikt om fraude te ontdekken. Bovendien kun je de aanvraag net zo vaak indienen als je wil en bij welk kantoor van de burgerlijke stand dan ook. Zodat je net zo lang kunt zoeken tot je een gewillige rechter treft.
Matías Martínez, de eerste rechter die een frauduleuze geslachtswijziging tegenhield, vindt het maar niks: 'Op deze manier hollen we de maatregelen voor positieve discriminatie uit.'