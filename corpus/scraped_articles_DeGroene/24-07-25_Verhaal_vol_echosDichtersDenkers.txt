Verhaal vol echo's Dichters&Denkers

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
25 juli 2024
Rachel Cusk werd steevast bekritiseerd, niet als schrijver maar als persoon - totdat ze een manier vond om zichzelf uit haar werk te verwijderen. Dat ging haar, zo blijkt nu, nog niet ver genoeg. Nu is er de romanParade.
Er zijn boeken waarmee een schrijverals het ware opnieuw begint. Rachel Cusk debuteerde dertig jaar geleden metSaving Agnes,en schreef daarna nog elf romans, drie memoires, een bundeling essays, en een bewerking van het verhaal van Medea. Zo zou het begin van haar auteursbiografie kunnen klinken - maar sinds 2018, toen het derde deelKudosverscheen, geldt Cusk allereerst als 'de schrijfster van deOutline-trilogie'. Haar uitgever Faber noemt op de achterflap alleen die trilogie, twee van haar memoires(A Life's Work, Aftermath),en'several other works of fiction and non-fiction'.
In Nederland had Cusks wedergeboorte het gevolg dat haar memoires over het moederschap, ooit verschenen met de wat zouteloze titelIn het land van moeders,twee jaar geleden opnieuw verschenen, nu letterlijk vertaald alsEen levenswerk. 'Als iedereen dit boek zou lezen', schreef ooit de eerste recensent, 'zou de mensheid stoppen zich voort te planten, en dat zou zonde zijn.' Het was een teken van wat komen ging. 'Geloof of het of niet, er zijn best wat mensen die genieten van het moederschap. Om dat te kunnen, moet je wel eerst volwassen worden.'
Er verschenen ook lovende besprekingen ('de Montaigne van het moederschap'), maar keer op keer herhaalde zich hetzelfde fenomeen: het boek werd niet beoordeeld als boek, maar als sociale situatie; niet gelezen door een lezer, maar door een andere moeder.
Een van de ervaringen waarover Cusk had willen schrijven was nu juist dat nieuwe moeders hun echte gevoelens kunnen wegdrukken uit angst omslechtemoeders te zijn. Dat mechanisme herhaalde zich op de sociale schaal: Cusk moest worden weggedrukt. Haar boek werd ervaren als een aanval op het moeder-imago, ze was geen schrijver maar een dader, en daarmee vogelvrij.
Dat alles herhaalde zich tien jaar later. Op aanvraag van het tijdschriftGrantaschreef Cusk over haar scheiding, en haar stuk groeide uit tot een boek,Aftermath. Wéér werd de receptie persoonlijk. 'Ze beschrijft haar rouw tot in precies, hinnikend detail.'
In Cusks memoires wordt duidelijk dat feministische idealen je nog geen 'feministische gevoelens' geven. Hoewel ze in haar huwelijk de kostwinner was, terwijl haar man voor de kinderen zorgde, was ze woedend alimentatie te moeten betalen. En het probleem was niet dat Cusk dat probeerde te verdedigen, maar dat ze het gevoel openlijk toegaf. Haar critici besloten háár te recenseren, in plaats van wat ze schreef. De rest van haar werk is niet los te zien van die receptie. Het was een 'cruciale' ontwikkeling in haar schrijverschap, zegt ze, om 'uit te zoeken waarom de memoiresvorm defect was, waarom die me niet beschermde'. Wie zichzelf als voorbeeld gebruikt kan altijd, als men zich niet in je herkent of wíl herkennen, als uitzondering worden weggezet. Toen het aankwam op het zijn van een moeder of vrouw, was de prijs van herkenning voor velen te hoog.
Dus voerde Cusk in haar drie volgende romans,Outline, TransitenKudos,een hoofdpersoon op over wie de lezer haast niks te weten krijgt. De boeken staan in de eerste persoon enkelvoud, maar die eerste persoon ontbreekt: haar naam wordt drie keer genoemd (één keer per boek), verder staan de boeken vol met verhalen die andere personages aan haar vertellen. Cusk noemde dat perspectief aanvankelijk 'verwoest', maar het omgekeerde bleek waar: de romans bestaan totáál uit perspectief; de hoofdpersoon ís haar invalshoek. Ze laat zich kennen in wat ze opmerkt, en hoe ze dat beschrijft, in de verhalen die ze samenbrengt en wat ze daaruit weglaat. Het gaat nog altijd over moeders, huwelijk, sekse, het schrijverschap van een vrouw, maar nu blijft het leven van de verteller buiten schot.
Cusk toonde dat waarnemen eendaadis, dat we zijn overgeleverd aan wie ons bekijkt, hoe een ander ons verwoordt. Dat gaat haar, blijkt nu, niet ver genoeg.
Met haar romans ontweek ze het gevaar waaraan ze zichzelf had blootgesteld, maar ze losten het 'defect' van de memoires nog niet op. Elke beschrijving kon nog steeds worden weggezet als de indruk van een enkeling, elke voorstelling van de werkelijkheid kan worden verweten aan degene die hem heeft. Als waarnemen een daad is, kunnen we schuldig worden gemaakt aan wat we zien. In een interview zei Cusk te zoeken naar eenblamelesssoort schrijven. 'Ik zou iets willen maken waarin de afdruk van identiteit veel minder voelbaar is. Ik breek er m'n hoofd een beetje over hoe ik dat kan doen.'
Haar nieuwe romanParadelijkt daarop een antwoord. De toon wordt gezet door een simpel moment van geweld: de verteller wordt neergeslagen door een andere vrouw. Haar herinnering aan die gebeurtenis wordt abstract, het voelt alsof ze is geslagen door haar eigen vrouwelijkheid. Ze ervaart haar leven als iets datondankshaar vrouw-zijn kon bestaan, en ondanks haar moederschap; het is alsof haar vrouwelijkheid wraak zocht en teruggeslagen heeft. 'Alleen dit deel, het deel van mezelf dat moeder was geweest, was tot verontwaardiging in staat. De rest van me vond dat ik het had verdiend.'Paradezoekt naar de wortels van dat gevoel.
Eén deel van de roman herneemt de structuur van de trilogie: de hoofdpersoon sluit aan bij een gesprek, en verdwijnt tot de laatste zin uit beeld, terwijl anderen het woord nemen. In de andere drie delen wordt het verhaal van de verteller afgewisseld met verhalen over kunstenaars. Anekdotes wisselen elkaar af zonder dat er sprake is van een doorlopend plot.
Toch ontstaat er iets dat daarop lijkt doordat de anekdotes elkaar herhalen. Gebeurtenissen in het leven van het ene personage krijgen, met variaties, vervolg in het leven van het andere. Sommige figuren keren in die levens terug en krijgen iets universeels: de wrede echtgenoot, de harde moeder. Er ontstaat een doorlopend verhaal dat niemand toebehoort, samengesteld uit echo's. Op die manier lijkt Cusk de ervaringen 'schuldloos' te hebben willen maken, losgemaakt van hun menselijke dragers. Als er iemand schuldig is aan het verhaal, dan is het de lezer zelf, en zijn neiging verbanden te leggen.
Zo gaat het in het tweede deel over de vrouwelijke kunstenaar G, en de invloed van haar huwelijk op haar zelfbegrip. We ontmoeten haar na haar 'wilde jaren' - een tijd voordat ze zichzelf leert herkennen als vrouw, waarin ze nietondankshaar lichaam leeft. Haar man accepteert die jaren, omdat ze zorgen dat haar kunst goed verkoopt, maar wil ze naar de buitenwereld 'historiseren' als een periode die achter haar ligt. Hij is zelf amateurfotograaf, zijn foto's van hun dochter vullen de muren van hun huis. Naar het eind van het deel ontstaat de suggestie dat hij haar misbruikt. Het staat G vrij om te vertrekken, zegt hij nog, maar hun dochter blijft bij hem.
Dat verhaal vervolgt zich in deel drie, in het leven van een museumdirectrice. Ze wordt voortdurend gebeld door haar man, die haar met doodsbedreigingen belaagt, en ze stopt met haar baan om met haar dochter te vluchten naar een eiland.
Hoe belandden ze bij zo'n man? G ontmoette haar echtgenoot tijdens een expositie, waar hij walgde van haar expliciete, rücksichtslos autobiografische werk. 'Wat haar verleidde was zijn afkeuring', schrijft Cusk. 'In zijn afkeuring herkende ze het bewijs van zijn gezag.' De oorzaak voor die herkenning duikt op in deel vier, in het leven van de verteller zelf. Haar moeder is gestorven, en de opluchting daarover is duizelingwekkend. Eerst ervaart ze vrijheid - maar op den duur voelt het koud. 'Zonder haar kritische blik voelden onze levens onwerkelijk.'
Een dochter raakt voor haar zelfbesef afhankelijk van de meedogenloos strenge blik van haar moeder. Als ze die blik later aantreft in een man, voelt hij vertrouwd, en ze verwart die vertrouwdheid met liefde. Het huwelijk dat volgt is een tijdbom. Het is een van de verhalen dieParadeniet zozeer vertelt, maar als een schaduw werpt.
Daardoor leek het eerst, toen ikParadehad uitgelezen, alsof er niks was blijven hangen. Drie korte scènes stonden me nog voor de geest. Dat overkwam me naOutlineook - ik had het met plezier gelezen en herinnerde me weinig. Maar zodra ik daadwerkelijk begin te zoeken, keren allerlei gedeeltes moeiteloos terug, en voelt het juist alsof ik álles woordelijk onthouden heb, niet als verhaal maar als letterlijke tekst. De verhalen hangen als schimmen tussen de passages in, en doemen pas weer op als ik die passages terughaal.
Ondertussen refereert de roman aan het werk van allerlei kunstenaars (Tracey Emin, Louise Bourgeois, Norman Lewis, Éric Rohmer), waaromheen Cusk soms feitelijke, soms fictieve levens schrijft. De namen worden verborgen, alle kunstenaars heten G. De allereerste is een versie van de schilder Georg Baselitz, en de roman kan worden gelezen als reactie op zijn idee dat vrouwen geen kunstenaars kunnen zijn. Cusks vorige roman,Second Place,was een fictieve bewerking van de memoires van Mabel Dodge Luhan over de schrijver D.H. Lawrence. De ontvangst van dat boek, vond Cusk, getuigde van een verlangen dat vrouwen hun bek zouden houden.'If they can't shut up, what is the male voice then?'
Dat is ook hoe ze Baselitz pareert. 'Wat hij eigenlijk bedoelde', laat ze zijn echtgenote denken, 'was dat vrouwen geen kunstenaar konden zijn wilden mannen kunstenaar zijn.' Zijn mannelijke stem bestaat bij gratie van vrouwelijk zwijgen. Het is niet genoeg, toont Cusk, dat vrouwen 'een stem krijgen' als datdiezelfdestem is. Daarin is het vrouwelijk zwijgen al inbegrepen, zoveel werd duidelijk uit haar memoires. De beschikbare vormen schoten tekort om zonder repercussies over moederschap te schrijven; over scheiding, over vrouwelijk kunstenaarschap.Paradegaat over de vraag welke lichamen die repercussies incasseren, en zoekt naar een vorm die zich beter verweren kan.
Cusk lijkt de ervaringen 'schuldloos' te hebben willen maken, losgemaakt van hun menselijke dragers