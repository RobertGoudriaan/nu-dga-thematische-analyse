Bosje bloemen Kroniek van kunst&cultuur

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
24 november 2022
TONEEL The Hot Peaches
'Kunnen we nog even wachten met beginnen?' vraagt een jongeman die vanaf de zijkant van het podium in de zaal tuurt. Zijn vader is er nog niet, zegt hij een beetje schuchter. Maar de show kan niet wachten. De clownesk geschminkte, zwierige ceremoniemeester heeft zojuist de zaal opgewarmd met een uitzinnige act. Achter het hek vol lampen, die straks in spetterende patronen oplichten, zien we de spelers popelen om op te komen. Dus voegt de jongeman zich maar bij de groep, die op de smalle podiumstrook voor de lichtjeswand het juichende beginlied ten gehore brengt.
Ze zijn met z'n achten. Samen in het groepsoptreden, maar meteen ook een bonte verzameling individuen. Uitgedost in extravagante kleding die samengesteld lijkt uit wat ze thuis hebben verzameld. Waarmee ze tonen wie ze op het podium in alle vrijheid kunnen zijn: schitterend in hun elegante androgyniteit, hun travestie van de avond, in het mixen van hun mannelijke en hun vrouwelijke aspecten en in een schaamteloze viering van hun lange of juist lekker mollige lijven. De jongerenvoorstellingThe Hot Peaches,een samenwerking van dox en De Toneelmakerij, is niet de enige (jeugd)productie die momenteel het hokjesdenken in de scheiding der seksen ondergraaft. Maar bijzonder aan deze opzwepende optelsom van zangnummers en korte spelscènes is de connectie met een activistisch verleden. De titel verwijst naar een theatergroep uit New York die tussen 1970 tot 1990 in het underground circuit optrad met 'politieke camp-shows'. En onder regie van Timothy de Gilde, gespecialiseerd in geestverruimend jongerentheater, raakt het heden van acht jonge performers aan de geschiedenis van hun historische voorgangers.
Terwijl de spelers zich volledig uitleven in alle kanten van hun persoonlijkheid, schemert de geschiedenis van de Hot Peaches door de voorstelling. Dat gebeurt aan de hand van het boekMy Dear, Sweet Selfdat oprichter Jimmy Camicia schreef over zijn leven als Hot Peach. Daar wordt zo nu en dan iets uit voorgelezen, en een tafereel uit nagespeeld. Als iemand die even Jimmy speelt erachter komt dat hij - o lieve help! - misschien wel gay is, stuiven de andere performers gillend weg. Het moment dat een Hot Peach doodgeslagen wordt gevonden, wordt sober benoemd, en voort snelt de show alweer. Het is een prachtige manier om de schaduwkant voelbaar te maken van de hedendaagse vrijheid die op het podium wordt beleden. Heerlijk is ook de scène waarin een paar performers transformeren in een stelletje botte macho-gabbers. Een rake, geestige parodie die ook van de tegenkracht een feestje maakt. Zonder gebruik van bekentenismonologen heb je aan het eind van de voorstelling toch het gevoel dat je alle acht spelers hebt leren kennen. Ook de schuchtere jongeman uit het begin. Bij het applaus - hij is intussen veranderd in een wulpse diva - krijgt hij als enige een bosje bloemen. 'Van je vader', zegt iemand. Zo eenvoudig wordt hier een hele wereld opgeroepen. Ontroerend.
Marijn van der Jagt
Nog te zien tot 25 november.https://toneelmakerij.nl
Sanne Peper | The Hot Peaches van DOX en De Toneelmakerij