Jonge garde Vertrouwd klateren

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
26 september 2024
De tijdelijke huisvesting van Nest is industrieel. Het is er donker en er klinkt geraas uit het kunstwerk, alsof er een stortbui neerkomt op het dak van de ruimte.
Een visser stond verslagen naast zijn vissersboot in de droge rivierbedding, binnen 24 uur was deze arm van de Amazonerivier drooggevallen. Dat betekende niet alleen dat er niet meer gevist kon worden. Het water werd al groen, binnen een paar dagen zouden de visser en zijn gezin geen drinkwater meer hebben. Schoon drinkwater kon alleen worden aangevoerd over de rivier.
HetNOS Journaalzond een fragment uit van de reportage. In kunstruimte Nest in Den Haag is een kunstwerk te zien dat alvast een voorproefje geeft van de effecten van het menselijke wegkijken. Een kunstwerk over het moment dat er niemand meer over is om het land uit te sturen of tegen te houden, omdat alle mensen zijn uitgestorven door natuurrampen.
Wegens verbouwing van het vaste onderkomen zit Nest dit schooljaar in het Laakkwartier, achter station Hollands Spoor, naast de Praxis. Ook de tijdelijke ruimte is industrieel: na een lichte ontvangstruimte kom je binnen in een grote, hoge loods. Het is er donker en van een afstand klinkt er geraas uit het kunstwerk, alsof er een zware stortbui neerkomt op het dak van de ruimte. Er staat een steiger van ijzeren buizen en met op drie verdiepingen horizontale plateaus. Verspreid over die verdiepingen staan delen van een drumstel.
Deze drums en bekkens maken geluid zonder dat er iemand moeite voor lijkt te doen. Via een slangensysteem en elektrische pompjes valt er water op de instrumenten. Het klatert wanneer het vanaf de bekkens op het vel van een van de trommels valt. Klateren is vertrouwd, het suggereert vers, helder water uit een beek of direct uit de berg. Minder geruststellend is het diepe gerommel van de bassen. Het vallende water veroorzaakt een zichtbare trilling, de druppels schieten langs de randen van het trommelvel weg en worden onderaan opgevangen en weer via de slang naar boven gestuurd.
Het is onmogelijk de trommels op de hogere verdieping te zien. Ook zittend op de naast de steiger neergezette tribune krijg je weinig mee van de slang- en trommeltechniek. De felle schijnwerpers die van boven op de stellage zijn gericht, zorgen ervoor dat het water op de transparante plateaus een bewegende schaduw werpt op de grond. Dat kan geen toeval zijn.
Het werk, deze stellage met het water en het drumstel, heetDRRRUMMERRRRRRen is gemaakt door de in 1983 in Alaska geboren Nikita Gale. De moeder van de kunstenaar was muziekleraar, en ze heeft een bachelor in archeologische antropologie. Dat verklaart Gale's focus op gebruiksmaterialen, op beton, barricades, steigers en de sporen die de menselijke gebruikers daarop achterlaten. Sciencefiction en popmuziek zijn belangrijke inspiratiebronnen voor Gale. InAUDIENCING,Gale's solotentoonstellling in PS1 van het MoMA in New York in 2020, bouwde ze een levensgroot podium dat veel te hoog was voor de toeschouwers. Gezeten in de schijnwerpers onder het podium kregen de bezoekers een volledig automatisch spelende potpourri van politieke toespraken, Whitney Houston en Britney Spears, en geluid.
Gale maakteDRRRUMMERRRRRRvoor het eerst in 2019, de uitvoering past ze aan op de ruimte waarin het te zien is. Bezorgdheid over klimaatverandering gaat vaak over water, vertelde ze eerder in een interview. 'Of er is te weinig of er is te veel. De reikwijdte van de hoeveelheid water die een mens kan hebben, is beperkt.' Dat de mens zichzelf daarbij centraal stelt, is begrijpelijk, vindt Gale. Maar iets meer begrip voor de rest van de wereld, en de dingen die zullen voortbestaan zonder ons, is ook gepast. Dat voortleven toont ze in dit kunstwerk. Bij het verlaten van de ruimte vraag ik me af of iemand dit kunstwerk na sluitingstijd ook uitzet. Ja natuurlijk is dat zo. Maar zo'n vraag, die stel ik mezelf anders nooit. En dat is precies waar Gale op uit is.
DRRRUMMERRRRRRvan Nikita Gale is te zien tot 5 oktober in Nest in Laak, Den Haag
Minder geruststellend is het diepe gerommel van de bassen
Lotte van Uittert, courtesy by the artists, Petzel Galery and Nest | Nikita Gale, DRRRUMMERRRRRR (2019-2024)