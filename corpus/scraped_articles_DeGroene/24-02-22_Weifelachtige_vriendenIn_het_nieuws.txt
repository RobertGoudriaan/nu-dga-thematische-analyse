Weifelachtige vrienden In het nieuws

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
22 februari 2024
De Russische regering heeft de merkwaardige gewoonte om de wereld op politiek gevoelige momenten aan zijn moorddadigheid te herinneren. In 2018 was er flink debat in Europa en de VS over het opheffen of juist opvoeren van sancties tegen Rusland, toen twee Russische agenten de overgelopen dubbelspion Sergej Skripal en zijn dochter in Engeland vergiftigden met het zenuwgas novitsjok. Veel intenser nog was de woordenstrijd in de lente van 2022: moesten Europeanen - Duitsers? - echt wapens gaan sturen naar een oorlog tegen Rusland? Precies op dat moment begonnen de beelden uit Boetsja binnen te stromen, waar Russische soldaten een bloedbad aanrichtten onder honderden burgers.
Nu gebeurt hetzelfde. Deze winter kreeg de voorspelde oorlogsmoeheid in Europa en de VS vorm: een groot steunpakket aan Oekraïne strompelde uiterst moeizaam door de EU en in de VS hangt het aan een zijden draad. En opnieuw komt er uit Rusland, met de dood (of moord) van de Russische oppositieleider Aleksej Navalny een opmerkelijke interventie. Het kan het duwtje zijn dat het Amerikaanse steunpakket door het Congres krijgt. Maar helaas is in Europa en de VS het geheugen voor dit soort gebeurtenissen kort, en is het blijvend werken om te zorgen dat een land in het oosten van ons continent niet vernietigd wordt en overgeleverd aan precies dat geweld. Met hulp van Poetin-apologeten die overal in democratische landen - in de grootste partij van ons land, bijvoorbeeld - van dat korte geheugen gebruikmaken.
Het is een vaststelling die de tweede verjaardag van Ruslands grootschalige invasie van Oekraïne een extra grimmig randje geeft. De fysieke vernietiging van Oekraïne bereikt ons dagelijks via het nieuws, maar hoe diep dat geweld in de Oekraïense samenleving bijt, maakt een reis van Manon Uphoff duidelijk. Rusland heeft zich juist 'geconsolideerd' tot een maatschappij zonder tegenspraak: een land van 'altijd-oorlog' waar permanente strijd het ordenend principe is geworden van politiek, economie en sociale psychologie. Door heel Europa vragen gevluchte Oekraïners zich af hoe permanent ze hun verblijf moeten maken, zoals die in Vlaardingen, terwijl populistische partijen ook hun haken in die vraag slaan.
Geen optimistisch plaatje, maar hier en daar klinkt wel de vraag of er een jaar geleden niet te veel euforie was en nu te veel moedeloosheid. Op de veiligheidstop in München bijvoorbeeld, waar Oekraïense leiders, opnieuw, westerse landen om hulp vroegen. Vorig jaar straalden Oekraïense leiders de zekerheid uit dat zij met westerse wapens het Russische leger uit hun land gingen drijven; nu neigen hun pleidooien naar wanhoop. Maar Oekraïne staat niet op verliezen, is niet gebroken en heeft dezelfde sterke (maar weifelachtige) vrienden. De logica om Oekraïne te helpen zichzelf te verdedigen is in twee jaar niet veranderd. Het is een veeg teken dat in München zelfs de man die nog maar een jaar geleden als grootste twijfelaar en uitsteller van Europa bekend stond, de Duitse kanselier Scholz, ergernis toonde over zijn mede-Europeanen die blijven doen alsof de oorlog tussen Rusland en Oekraïne de zaak van iemand anders is en vooral afhangt van de politieke bokkesprongen in de VS en niet van Europa zelf. 'Het maakt niet uit wat de VS verzinnen. Wij Europeanen moeten onszelf verdedigen', zei de Deense premier Frederiksen, toen ze uitlegde waarom Denemarken zijn hele artillerie-voorraad aan Oekraïne geeft in plaats van te handenwringen dat Europa zijn beloftes aan Oekraïne niet nakomt.
Het is zoals Frederiksen zegt. Dat heeft niet alleen betrekking op artillerie, maar ook op verdekte eigendomsconstructies, slap nageleefde sancties, of de driehonderd miljard aan bevroren Russisch kapitaal dat de EU niet voor Oekraïne's heropbouw wil gebruiken. 'Vraag Oekraïne niet wanneer de oorlog eindigt. Vraag jezelf af waarom Poetin deze oorlog kan voortzetten', zei Zelensky. Enigszins gechargeerd, want Europese landen kunnen Rusland niet tot beëindiging van de oorlog dwingen. Maar het onmogelijk maken van een Russische overwinning kan Europa ook zonder de VS. Het kantelpunt van de Oekraïne-oorlog ligt niet bij Avdiivka of in Washington, maar hier.
De logica om Oekraïne te helpen is in twee jaar niet veranderd