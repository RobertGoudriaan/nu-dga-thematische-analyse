Meester in de overdrijving Het koude vuurwerk van Sahra Wagenknecht

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
10 oktober 2024
Sahra Wagenknecht noemt zichzelf 'conservatief-links'. Maar veel van haar standpunten - over migratie, gender, Rusland - overlappen inmiddels met die van de AfD. Waar is ze op uit?
Het is 3 oktober,de Dag van de Duitse Eenheid, wanneer de meest besproken politica van het land zich opmaakt om in Berlijn een grote vredesdemonstratie toe te spreken. Voor het zover is staat Sahra Wagenknecht achter het podium in een woud van camera's en microfoons rustig en zelfverzekerd de pers te woord. Als altijd zwaar opgemaakt, elegant gekleed, het haar opgestoken in de vlechtenknoedel die als haar handelsmerk geldt.
Ze doet het persgesprek samen met een witbesnorde oudere heer die een traditioneel Beiers jasje draagt, met donkere biezen en knopen van hertshoorn. Het is Peter Gauweiler, voormalig csu-politicus en ook in zijn eigen partij omstreden om onder meer acties tegen het homo-uitgaansleven als bestuurder in zijn woonplaats München, het aannemen van miljoenen van een rechtse ondernemer tijdens zijn lidmaatschap van de Bondsdag en werk als advocaat voor een Russische oligarch.
Op zijn jasje heeft hij twee opvallende insignes gespeld: het zijn respectievelijk portretten van zijn mentor Franz Josef Strauss en van Ludwig III, de laatste koning van Beieren.
Ze gaan vriendschappelijk met elkaar om, de 55-jarige leider van de pas dit jaar opgerichte, naar haar genoemde en in naam linkse partij Bündnis Sahra Wagenknecht (bsw) en de 75 jaar oude rechtse politicus in ruste. Meteen na het min of meer gedwongen opgeven van zijn functie bij de Beierse christen-democraten wegens zijn te extreme standpunten werd Gauweiler gevraagd om secretaris-generaal van de extreemrechtse AfD te worden, een aanbod dat hij overigens afwees.
Ze worden beiden ook even hard toegejuicht wanneer ze korte tijd later na elkaar op het podium staan. De een noemt militaire steun aan Oekraïne 'waanzin' (Gauweiler) en een breuk met de belofte dat de Bundeswehr alleen voor verdediging van het eigen land zal worden ingezet. De ander (Wagenknecht) verwijt de regering marionetten van de Verenigde Staten te zijn en een gevaar voor de veiligheid van de eigen bevolking. Er mag geen geld en er mogen geen wapens meer naar Israël en Oekraïne. Het risico op een Derde Wereldoorlog is te groot. In plaats daarvan moeten er zowel met Rusland als met Iran onderhandelingen over permanente vrede beginnen.
Wat gebeurt hier? Wordt voor een publiek van zo'n tienduizend man, voorzien van spandoeken tegen de Navo en zwaaiend met Palestijnse vlaggen, de juistheid van de hoefijzertheorie gedemonstreerd, die stelt dat de extremen op links en rechts elkaar uiteindelijk raken? Of is dit het bewijs dat die oude tegenstelling niet meer van toepassing is? Wagenknecht muntte in haar jongste boek,Die Selbstgerechten,de term 'conservatief-links' voor een ideologie die als het gaat om sociaal-economische thema's het beste met de onderklasse voorheeft, maar dit combineert met een afkeer van nieuwlichterij op het gebied van klimaat, gender en diversiteit. Dat is de vlag waaronder ze nu vaart.
Toch brak Sahra Wagenknechtna een reeks van steeds verder oplopende conflicten pas in oktober vorig jaar officieel met Die Linke, de partij waarvan ze voorzitter en tussen 2015 en 2019 fractieleider in de Bondsdag was geweest. Ze behield haar zetel, net als de negen afgevaardigden die haar volgden. Als redenen voor de breuk noemde ze: de sancties tegen Rusland, die het eigen land grote economische schade toebrengen; de ongebreidelde migratie waardoor lokale gemeenschappen ontwricht zouden worden en het 'ecologisch activisme' van 'de slechtste regering in de geschiedenis van de Bondsrepubliek'. Die Linke kwam daar niet overtuigend genoeg tegen in het geweer. Als het zo doorging, aldus Wagenknecht, zouden 'de Duitsers over tien jaar hun eigen land niet meer herkennen'.
Vanuit haar voormalige partij klonk, niet voor het eerst, de vraag waarin haar opvattingen eigenlijk nog verschilden van die van de AfD.
In januari van dit jaar lanceerde Wagenknecht officieel bsw, haar eigen partij. Een waagstuk, zeker nadat haar eerdere poging om een nieuw project links-van-het-midden te beginnen mislukte. Geïnspireerd door La France insoumise van Jean-Luc Mélenchon, het Spaanse Podemos en de campagne van de Amerikaanse senator Bernie Sanders begon zij in 2018 de beweging Aufstehen. Na aanvankelijk groot enthousiasme en veel publiciteit ging die al snel ten onder aan organisatorisch onvermogen en geruzie. Wagenknecht en haar man, voormalig spd-minister en kanselierskandidaat Oskar Lafontaine,
kregen daarvan de schuld. Zij zouden autoritair zijn en geen ruimte laten aan de beloofde initiatieven van onderop. Wagenknecht trok zich al na vijf maanden met verwijzing naar een burnout terug.
Maar ze bleek van het echec te hebben geleerd. De publieke zender zdf volgde voor een documentaireserie gedurende een jaar de aanloop naar en de eerste maanden van haar nieuwe partij. Bündnis Sahra Wagenknecht wilde in 2024 meteen al meedoen aan de Europese verkiezingen én in drie deelstaten, toevallig alle drie gelegen in het voormalige Oost-Duitsland waar ook Wagenknecht vandaan komt.
Er was dus haast geboden, maar ook zorgvuldigheid. Te zien is hoe behoedzaam delen van het vertrouwde kader van Die Linke worden overgenomen, terwijl tegelijkertijd de aanwas van nieuwe leden streng in toom wordt gehouden. Aanmeldingen voor het lidmaatschap worden persoon voor persoon gecontroleerd. Dat leidt tot frustratie van enthousiaste Wagenknecht-fans, maar de zdf-reeks registreert ook toevallig een ballotagegesprek met een AfD'er uit Hamburg die, voorzien van pruik en valse naam, de partij probeert binnen te sluipen. In het voorjaar van 2024 heeft bsw zeventienduizend betalende 'ondersteuners', die op een wachtlijst voor het lidmaatschap staan, maar in heel Duitsland slechts vijfhonderd leden.
De partij behaalt zes zetelsin het Europees Parlement, één meer dan regeringspartij fdp en twee keer zoveel als Die Linke. De partijleidster, al jaren zeer aanwezig in de media, is in de aanloop naar de verkiezingsdag niet uit de publiciteit weg te slaan geweest, en dat zal in de maanden daarna zo blijven. Vooral voor serieuze talkshows op de late avond is ze de perfecte gast. Ze zit kaarsrecht op om het even welke stoel of kruk, geeft zonder aarzelen antwoord op elke vraag, goed beargumenteerd en in complete zinnen zonder ook maar een enkele uhm of ah, en is niet te beroerd om keihard uit te halen naar politieke tegenstanders. Zij het dat ze daarbij nauwelijks emotie toont. Vuurwerk levert ze, maar koud vuurwerk, vuurwerk waarover is nagedacht.
De meeste van haar pijlen richt ze op de zittende regering en daarin met name op de Groenen en hun ministers Robert Habeck (Economie en Klimaat), verantwoordelijk voor een mislukte energiepolitiek, en Annalena Baerbock (Buitenlandse Zaken), die maar eens de moed zou moeten hebben om samen met andere oorlogshitsers een bataljon te vormen en zelf naar Oekraïne te vertrekken.
Ook regeringsleider Olaf Scholz moet het natuurlijk ontgelden, maar minder zijn partij. Die is met het oog op coalitievorming in de wat verder weg gelegen toekomst allicht nog eens nodig. Wagenknecht wijst dus graag op het verleden van de spd, die onder Willy Brandt ontspanning, ontwapening en goede betrekkingen met het Oostblok nastreefde, zoals zij nu met Rusland.
De Groenen daarentegen vormen volgens Wagenknecht de 'leugenachtigste, meest incompetente en gevaarlijkste partij in de Bondsdag'. Nee, de AfD is dat niet, want die zijn niet aan de macht. Bovendien: 'Er zitten zeker nazi's in de AfD, maar (fractievoorzitter) Alice Weidel is geen nazi.' Dat vraagt dus om 'een zakelijke omgang'.
Die nuance lijkt bedoeld om kiezers van die partij niet al te zeer voor het hoofd te stoten. Misschien was hun stem in het verleden eenmalig, en niet zozeer uit enthousiasme voortgekomen maar vooral uit onvrede met de gevestigde partijen. En dan is er voor hen nu een alternatief, in de persoon van Sahra, een voormalige communiste en beslist geen nazi, die op een flink aantal punten dezelfde problemen adresseert als de oppositie van uiterst rechts.
Daarbij horen behalve de eerdergenoemde kwesties bijvoorbeeld ook de hoge energieprijzen door het wegvallen van Russisch gas, de te grote invloed van Europese regels, de eenzijdigheid van de publieke omroep en de schade die de strenge coronamaatregelen hebben veroorzaakt. Net als het overgrote deel van de AfD-fractie bleven de vertegenwoordigers van bsw weg bij het bezoek van de Oekraïense president Zelensky aan de Bondsdag.
Het zijn kortom allemaal nationaleen internationale thema's waarmee Wagenknecht en haar partij onafgebroken campagne voerden, ook voor de deelstaatverkiezingen van afgelopen maand. Lokale onderwerpen ontbraken. Enerzijds was dat verklaarbaar uit de korte voorbereidingstijd, die het schrijven van gedetailleerde plannen moeilijk maakte, en door de introductie van deels onervaren kandidaten. Dus werden kiezers in Saksen, Thüringen en Brandenburg niet alleen door de AfD bezworen dat het 'tijd is voor vrede', maar werd hun ook door bsw dringend gevraagd te kiezen tussen 'oorlog of vrede'. Ook al gaan de deelstaten helemaal niet over het buitenlandbeleid van de republiek.
Maar het was ook een bewuste strategie. Het is ongewoon om op de affiches voor regionale verkiezingen niet het gezicht van de plaatselijke nummer 1 af te beelden, maar dat van de landelijke partijleider, die immers niet verkiesbaar is. In dit geval leek dat toch gewenst. 'De meeste mensen lezen geen verkiezingsprogramma's', legde Wagenknecht uit in een aflevering uit de televisiereeks. 'Maar ze kennen mij en dat is een groot voordeel, ik belichaam het programma, we letten erop dat dat zo blijft.'
Ze zei het terwijl ze voor de spiegel stond en haar haren deed, om te laten zien hoe ze 'iedere ochtend binnen tien minuten in Sahra Wagenknecht verandert'.
Het lukte Bündnis Sahra Wagenknecht overigens maar matig om kiezers bij de AfD weg te houden. Die partij boekte de al in de peilingen voorspelde grote winst: nipt tweede in
Brandenbrug en Saksen, zelfs eerste in Thüringen. bsw haalde zijn stemmen bij verschillende andere partijen vandaan en bezette vanuit het niets overal de derde plek. Een spectaculair resultaat. Met als consequentie dat de partij in alle drie de staten nu het enige alternatief is voor een coalitie met de AfD, die de christen-democraten en sociaal-democraten bij voorbaat hebben uitgesloten. cdu en spd moeten knarsetandend aanvaarden dat Wagenknechtkingmakeris en eisen kan stellen. Hoewel formeel niet betrokken bij de regeringsvorming, heeft zij al fijntjes laten weten toch graag even kennis te komen maken met de kandidaat-ministers van de andere partijen voordat eventuele onderhandelingen beginnen. Zij is per slot van rekening de partij.
De Dag van de Duitse Eenheidwordt afwisselend in een van de hoofdsteden van de federatie gevierd. Dit jaar was de beurt aan Schwerin, in Mecklenburg-Vorpommern. Daar waren alle minister-presidenten van deLänderdus samen met bondskanselier Scholz bijeen om de 34ste verjaardag van de hereniging tussen Oost en West te vieren, terwijl Wagenknecht de vredesdemonstratie in Berlijn toesprak. En daar bleek ook dat de lijsttrekkers van cdu en spd al eieren voor hun geld hadden gekozen en een eerste stap in de richting van Wagenknecht wilden zetten.
In een open brief, gepubliceerd in deFrankfurter Allgemeine Zeitungvan die dag, doen de minister-presidenten van Saksen en Brandenburg, Michael Kretschmer (cdu) en Dietmar Woidke (spd), plus de cdu-voorzitter in Thüringen, Mario Voigt, een oproep aan de regering om onmiddellijk zelfstandig, dus desnoods zonder Amerikaanse instemming, diplomatieke activiteiten te gaan ondernemen gericht op een wapenstilstand en daarna op een vredesakkoord waarin de veiligheid van Oekraïne gewaarborgd is. De plannen om Amerikaanse middellangeafstandsraketten op Duits grondgebied te stationeren, waar Sahra Wagenknecht mordicus tegen is, noemen zij in de brief 'alleen maar zinvol wanneer ze met intelligente diplomatie verbonden zijn'. Lees: wanneer de regering ook de mogelijkheid openhoudt om ervan af te zien.
Wagenknecht reageerde meteen op de handreiking, die ze 'een intelligente en genuanceerde bijdrage' noemde. Elders in Berlijn was men vermoedelijk minder gecharmeerd van de ongewone vrijheid die de drie regionale partijleiders zich permitteerden.
Olaf Scholz had al moeten slikken dat hij zich op verzoek van Woidke niet vertoonde op verkiezingsbijeenkomsten, nota bene in de deelstaat waar hij zelf woont; de impopulaire kanselier zou de kansen van zijn partij kunnen schaden. Nu leek het ook nog alsof hij instructies kreeg op een terrein waar hij uiteindelijk over gaat.
cdu-leider Friedrich Merz op zijn beurt heeft coalities met bsw, net als met de AfD, eerder uitgesloten, ze later onwaarschijnlijk genoemd, maar voelde zich nu gedwongen te laten weten dat in de deelstaten misschien iets mogelijk is. Landelijk samen regeren lijkt hem nog steeds onmogelijk na de Bondsdagverkiezingen, die voor volgend jaar september gepland staan. Maar die ook eerder kunnen plaatsvinden als de huidige regering van spd, Groenen en de liberale fdp deze herfst de begrotingsonderhandelingen niet tot een goed einde brengt of door onderlinge tegenstellingen uit elkaar klapt. Krijgt Wagenknecht dan weer een sleutelrol? Het is niet uitgesloten.
Er is iets vreemds aan de handmet Sahra Wagenknecht. Voor een politicus die al bijna dertig jaar zoveel publiciteit trekt, die in haar boeken het autobiografische niet schuwt, en die ook de belichaming is van haar partij, laat ze nog altijd veel te raden over als het gaat om haar bedoelingen en drijfveren.
In een essay voor het weekbladDie Zeitvergeleek publicist Florian Illies haar onlangs met Nefertiti, de vrouw van farao Achnaton, wier wereldberoemde borstbeeld te bewonderen is in het Neues Museum in Berlijn. Hetzelfde 'heersersprofiel', dezelfde starre blik waarmee ze 'in een toekomst schouwt die niemand behalve zij weet te duiden' en een gezicht dat zelfs in de plooi blijft wanneer er verf naar wordt gegooid, 'zoals het een koningin van kalksteen betaamt'. Alleen draagt Sahra in plaats van een kroon een knot.
Serieuzer wordt Illies wanneer hij de historische Nefertiti bijzondere bestuurlijke gaven toeschrijft. Ze zou net als Wagenknecht een geraffineerde machtspoliticus zijn geweest die haar man in de schaduw stelde, bijzonder gewiekst in het aangaan, sturen en winnen van conflicten. Dat zijn vooral tactische gaven. Maar waar is de inhoud? De auteur is verbaasd dat zoveel kiezers op haar hebben gestemd. Ze mag dan een iconische figuur zijn, slogans als 'wij geven uw toekomst een thuis' en 'gezond verstand en gerechtigheid' zijn op zichzelf toch tamelijk nietszeggend.
Het is waar: het hele verkiezingsprogramma van Bündnis Sahra Wagenknecht beslaat niet meer dan vier bladzijden met beloftes die slechts summier worden uitgewerkt. Maar de suggestie dat Wagenknecht zelf inhoudelijk tekort zou komen, klopt niet. Ze publiceerde 23 boeken. Ze brengt eerder te veel kennis en interpretatie mee dan te weinig. Probleem is vooral dat haar opvattingen vaak aan verandering onderhevig zijn. En dat ze beter lijkt in het analyseren van misstanden dan in het bieden van werkbare oplossingen. Ze droeg dan ook nog nooit bestuurlijke verantwoordelijkheid.
In haar voorlaatste boek, met de nogal verheven titelCouragiert gegen den Strom: Über Goethe, die Macht und die Zukunft(2017), vertelt ze hoe haar interesse in de politiek al heel jong gewekt werd door het lezen van Goethe's
Faust.De duivel, Mephisto, is daarin 'de geest die overal nee op zegt' en niet gelooft in het goede in de mens. Daar tegenover staat de nieuwsgierige Faust, die kennis wil vergaren om de wereld te verbeteren. Zo wil ik ook worden, dacht de tiener die toen nog Sarah heette en opgroeide bij haar grootouders in Jena en later bij haar alleenstaande moeder in Berlijn. De spelling van haar naam veranderde ze pas na haar schooltijd, als eerbetoon aan haar Iraanse vader, die ze nooit heeft gekend.
Met haar beleden afkeer van negativisme is het ironisch dat voormalige collega's juist beweren dat ze daardoor gekenmerkt wordt. De'njet-machine' noemt Gregor Gysi haar, na een aantal jaren met haar te hebben samengewerkt in de sed. Wagenknecht werd na de val van de Muur lid van deze voortzetting van de ddr-regeringspartij, maar zelfs in dat gezelschap vond men haar bewondering voor het stalinisme-leninisme vaak te ver gaan.
Ze stoort zich eraan wanneer dit nu nog wordt opgerakeld. Het waren 'de meningen van een twintigjarige' die voortkwamen uit een 'koppige afkeer' van de negatieve manier waarop ineens over de ddr werd gesproken.
Maar dat is niet helemaal waar. De sed ging later op in Die Linke. Binnen die partij gaf Wagenknecht tot 2010 leiding aan het orthodoxe Kommunistisch Platform en ook als veertiger toonde ze zich nog een bewonderaar van Fidel Castro en Hugo Chávez. Over de Venezolaanse president schreef ze een jubelend boek, samen met haar toenmalige echtgenoot Ralph Niemeyer(Aló Presidente,2004).
Niemeyer, met wie ze vijftien jaar getrouwd was, is een veroordeelde oplichter en politiek avonturier, die tegenwoordig bij de Reichsbürger hoort, een beweging die de huidige bondsrepubliek niet erkent. In de zomer van 2022 meldde hij zich als 'kanselier van de Duitse regering in exil' voor vredesgesprekken in Moskou, waar hij inderdaad kort door de minister van Buitenlandse Zaken werd ontvangen en door Russia Today als prominente dissident werd geïnterviewd.
Ook over hem heeft Sahra Wagenknecht het liever niet meer. Tegenwoordig pleit ze tegen 'messianistische buitenlandpolitiek' en vindt ze 'de interpretatie van universele mensenrechten een zaak van elke regering afzonderlijk'.
Naast Goethe las de jonge Sarahook de andere klassiekers van de Duitse literatuur en vervolgens de grote filosofen, zo zet ze in de terugblik op haar jonge jaren uiteen. Na haar eindexamen legde ze zichzelf een streng schema op: dagelijks vijf uur Kant en Hegel, twee uur Marx en dan nog 'iets belletristisch'. Literatuur en kunst,Bildung,acht ze van het grootste belang voor een gezonde samenleving.
Ze pleit daarom in het boek uit 2017 tegen een te grote, eenzijdige nadruk op technische vakken. Alleen burgers die hebben geleerd om na te denken zijn in staat om tegenwicht te bieden tegen het neoliberalisme en de terreur van het profijtbeginsel. Ook in dit boek, opgetekend door de journalist Florian Rötzer die haar ook kritisch bevraagt, is ze al bezorgd over de toestroom van grote aantallen migranten. Omdat ze kunnen worden uitgebuit door gewetenloze ondernemers en, zeker niet in de laatste plaats, omdat het hun herkomstlanden berooft van vakmensen, verpleegkundigen, artsen.
Haar oplossing: meer ontwikkelingshulp, zodat elders de welvaart stijgt.
Heel anders is de toon inDie Selbstgerechtenuit 2021 (een Nederlandse vertaling onder de titelDe zelfgenoegzamenwerd destijds aangekondigd, maar is nog steeds niet verschenen). Die titel is op zichzelf al een aanklacht. Ze doelt op de klasse van hoogopgeleiden die ze 'lifestyle-linksen' noemt, een welvarende elite die in naam sociaal is, maar die door zich te verbinden met de identiteitspolitiek van minderheden laat merken dat ze neerkijkt op de arbeiders- en de middenklasse met hun ouderwetse waarden.
Vele pagina's wijdt Wagenknecht aan voorbeelden van de manier waarop links-liberalen hun ideeën over politiek-correct taalgebruik of genderneutrale toiletten proberen op te leggen. Haar stelling: academisch opgeleiden maken zich tot woordvoerder van denkbeeldige gemeenschappen, 'terwijl moslim-emigranten, homoseksuelen en zelfs vrouwen geen ander gemeenschappelijk belang hebben dan gelijkheid voor de wet en niet-gediscrimineerd worden'.
De homoseksuele vrachtwagenchauffeur die vreest voor zijn baan door de concurrentie uit Oost-Europa leeft in een heel andere wereld en kijkt heel anders naar de EU dan de homoseksuele student politicologie wiens ouders een stage in Brussel voor hem geregeld hebben. Identificatie op grond van afkomst, huidskleur, gender of seksuele voorkeur suggereert niet alleen een gezamenlijk belang dat er helemaal niet is, ze schept tegenstellingen waar solidariteit nodig zou zijn. Kortom: geen intersectionaliteit, maar klassenstrijd. Aldus Wagenknecht.
Over de analyse valt te redetwisten, maar vooral de felheid waarmee ze het karakter en de intenties van haar tegenstanders neerzet als welhaast het absolute kwaad is opvallend. Ze lijkt uit te sluiten dat politici van links-liberale partijennietneerkijken op de laagstbetaalden - en versterkt door het steeds te herhalen een vijandbeeld waarin dat wel zo is. Ze verwijt hun moralisme, maar moraliseert zelf volop. Ze veronderstelt arrogantie in een milieu dat misschien ook wel twijfel en zelfkritiek kent. En in ieder geval interne oppositie, iets wat in haar nog jonge partij voorlopig nagenoeg ontbreekt.
HoewelDie Selbstgerechtendus naar haar favoriete tegenstanders vernoemd is, worden in de ruim driehonderd pagina's in korte hoofdstukken nog veel meer onderwerpen aangesneden, van buitenlandse handel tot digitalisering, van klimaatbeleid tot industriepolitiek en onderwijshervormingen. Het mag, gezien de onaantastbare positie van de partijleider, dan ook best gelezen worden als aanvulling op het tot dusver wel heel rudimentaire verkiezingsprogram. En het bevat zeker zinnige elementen. Maar, om eens op een uitspraak van haar geliefde Goethe te variëren: vooral in de overdrijving toont zij zich een meester.
De gezaghebbende sociologen Steffen Mau en Oliver Nachtwey noemen haar om deze manier van politiek bedrijven een 'ondernemer in politisering'. Dat wil zeggen: iemand die over de volle breedte van het maatschappelijk spectrum onvrede en brandpunten opspoort, ze vervolgens met elkaar in verband brengt en in politieke tegenstellingen omzet. Ze hanteert daarbij een zero-sum filosofie. Een tekort aan woningen of gebrekkig openbaar vervoer kunnen met meer financiële middelen worden opgelost. Klassieke linkse politici willen dan schulden aangaan of de belastingen voor veelverdieners verhogen. Wagenknecht stelt dat die problemen makkelijk kunnen worden verholpen door Oekraïne niet meer te ondersteunen en het recht op asiel te beperken. Alsof die koppeling de enig mogelijke is en er geen andere keuzes bestaan.
Voorlopig vindt die aanpak, precies zoals de bedoeling is, weerklank bij kiezers van links tot rechts. Al moet worden afgewacht of het succes in de westelijke deelstaten in de toekomst even groot is als in de voormalige ddr; bij de Europese verkiezingen was dat nog niet geval. Zelf woont Wagenknecht inmiddels in het uiterste westen van de bondsrepubliek, in Saarland, aan de grens met Frankrijk, in het enigszins afgelegen huis van haar tweede echtgenoot, de inmiddels tachtigjarige oud spd-minister Oskar Lafontaine.
Het paar leidt er een gedisciplineerd bestaan met veel studie, sport en een streng dieet. In een zeldzaam moment van openhartigheid en na een uren durende tocht op de racefiets langs de Saar onthulde de zelfverklaardecontrol freakooit tegenover een uitgeputte verslaggever vanDer Spiegeldat ze eigenlijk mensenschuw is.
Tijdens deWendehad ze een tweede interpretatie van de Faust-mythe gelezen, die van Thomas Mann inDoktor Faustus,en zich gerealiseerd dat haar drang naar perfectie ook, net als bij de fictieve componist Adrian Leverkühn, tot isolement en eenzaamheid kon leiden. Of de politiek daar een remedie tegen kan zijn, is de vraag.
...