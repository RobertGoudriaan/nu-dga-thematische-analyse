Het uitlenen van witte muren Kunst Estland op de Biënnale van Venetië

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
27 oktober 2022
Gul leende Nederland het Rietveldpaviljoen uit aan Estland voor de Biënnale van Venetië . Maar we konden niet voorkomen dat het werk van een van onze gasten werd gecensureerd. Hoe ziet echte betrokkenheid er eigenlijk uit?
Sinds het Mondriaan Fondsaankondigde dat het Rietveldpaviljoen werd uitgeleend aan Estland, probeer ik de verleiding te weerstaan om te denken dat dit een pretentieus idee is. Ik vreesde dat Nederland een ander land slechts de sleutel van het paviljoen gaf en niet begreep hoe complex die uitnodiging is. Dat het gebaar een ludieke marketingstunt is die de Nederlandse kunst extra zichtbaarheid oplevert maar niets verandert aan de prominente plek die we als land innemen op de Biënnale van Venetië.
Ook de door de Estse commissie geselecteerde kunstenaars voor het Rietveldpaviljoen Kristina Norman en Bita Razavi begrepen dat er voor Nederland iets op het spel stond. In hun tentoonstellingOrchidelirium: An Appetite for Abundancewilden zij de grenzen tussen dominante en gedomineerde landen doen vervagen. Er kwam een feestelijke opening, met een op het oog geslaagde tentoonstelling over Estland, Nederland en Indonesië. Maar achter de schermen rommelde het. Tot aan de opening van de biënnale werkte Razavi aan een artistieke bijdrage die door de Estse commissie uiteindelijk in de kiem werd gesmoord.
Op de wanden van het Rietveldpaviljoen staat te lezen:'A small nation, usually on the periphery, steps inside the Dutch pavilion (...).'Het Estse team heeft het niet aangedurfd om voor het zelfstandige woord 'Rietveldpaviljoen' te kiezen. In plaats daarvan wordt het paviljoen aangeduid als Nederlands bezit waar Estland te gast is, en noemt Estland zichzelf bovendien niet eens bij naam. De overige zaalteksten, waarin wordt geschreven over het werk, zijn al even mysterieus. Alsof niet hardop gezegd mag worden dat in deze tentoonstelling het koloniale verleden centraal staat van het land dat Estland nu een plek op het hoofdpodium gunt.
Curator Corina L. Apostol schetste voorOrchidelirium: An Appetite for Abundanceeen verhaal over de negentiende-eeuwse Estse kunstenaar en wereldreiziger Emilie Rosalie Saal. Samen met haar partner, schrijver, fotograaf en topograaf Andres woonde Emilie Rosalie op Java, in die tijd onderdeel van Nederlands-Indië. Apostol wil met de Saals de complexiteit laten zien van aanduidingen als slachtoffers en daders van kolonialisme. De Saals kwamen immers uit het door het Russische rijk toegeëigende Estland, en vestigden zich vervolgens in Indonesië, om de taal en cultuur te leren kennen, en bloemen te schilderen als tijdverdrijf. Botanie stond centraal in Emilie Rosalie's tekeningen en nu ook in deze tentoonstelling. De orchidee, zo beschreef Andres in zijn notities, ging de fantasie van het volk te boven, en als de bloem in bloei stond, dan haalde dat de krant. In de tentoonstelling is deze bloem dan ook een metafoor voor iets waar de massa in andere tijden van in vervoering raakte, maar wat nu zo banaal is geworden dat men er ook de lelijke kanten van kan zien. Nu pas wordt de ecologische uitbuiting zichtbaar die voorafging aan het succes van de orchidee als kamerplant.
Met name Razavi heeft de gretigheidwillen tonen waarmee land, mens en dier in die tijd werden uitgebuit. Zij maakteKratt: Diabolo No 3,een kinetisch, elektrisch aangedreven sculptuur die midden in het paviljoen staat. De sculptuur is geïnspireerd op een mythologisch wezen uit de Estse folklore. Volgens de mythe zal Kratt tot leven komen als er drie druppels bloed worden geofferd aan de duivel. Daarna zal Kratt iedere taak, hoe kwaadaardig ook, uitvoeren in opdracht van zijn meester. De gewetenloze machine in het paviljoen lijkt op een grote spin met een machineband. Op de bovenste band zijn de tekeningen van Emilie Rosalie te zien. De mechaniek die het mogelijk maakt om deze tekeningen te bekijken, verwijst naar de onzichtbare arbeid van Indonesische huishoudsters in het kunstenaarschap van Saal. Ook is het scherpe contrast tussen de witte achtergrond en de botanische tekeningen een bewuste keuze: door de witte achtergrond van Saals werk werd de koloniale omgeving weggeknipt en bleef er een mooie bloem achter. Maar op het onderstel van de machine is enkel een witte ondergrond te zien. Het ziet er niet onaf uit, en als bezoeker heb je hooguit het gevoel dat je iets over het hoofd hebt gezien. Maar daar, op die spinpoten, werd iets liever niet getoond dan wel.
Op de poten vanKratthadden archiefbeelden moeten staan waarop te zien is hoe de Nederlandse koloniale extractie van arbeid en grond heeft geleid tot uitputting van landschappen en mensen in Nederlands-Indië. Een van de foto's toont een in witte jurk gehulde witte vrouw in amazonezit op een paard. Op een ander beeld zijn juist arbeiders te zien, in de schaduw van een provisorische overkapping. Het Nederlands Fotomuseum, dat de foto's in bezit heeft, stelde vast dat het auteursrecht verjaard is. Toch vond de Estse commissie het onethisch voor Razavi om ze in haar werk te gebruiken. De curator maakte zich zorgen om cultuurtoe-eigening, maar Razavi bleef het werk verdedigen, met onder meer als argument dat de curator de beelden zelf naar haar had gestuurd. Ze vertelt in een gesprek aan de telefoon hoe de directeur van het Estonian Centre for Contemporary Art, Maria Arusoo, het productieproces van de archiefbeelden liet stilleggen terwijl zij zelf met stressklachten was opgenomen in het ziekenhuis. In een e-mail schreef Arusoo haar dat deze keuze in overleg met de curator werd gemaakt, omdat Razavi niet op hun vragen reageerde. Later zegde ze toe dat alle werken alsnog volgens plan geproduceerd werden. Als er op de opening naar gevraagd werd, mocht Razavi best zeggen dat de prints nog ontbraken, maar het woord censuur moest zij niet gebruiken, aldus Razavi. Maar ondanks de toezegging verschenen de prints niet meer in het Rietveldpaviljoen.
Het zou ironisch zijn om vanuit Nederlandte duiden waarom Razavi's werk gecensureerd werd. Wel moeten we, juist in Nederland, het huurcontract tussen Estland en Nederland onder een vergrootglas leggen. Ruime tijd geleden kreeg de directeur van het Estonian Centre for Contemporary Art een telefoontje van het Mondriaan Fonds, met de vraag of Estland niet voor één keer het Nederlandse paviljoen wilde lenen in het hart van de Giardini. Ook in Nederland verscheen op een gegeven moment een persbericht met de kop 'Radicaal andere aanpak'. Radicaliteit lijkt gewenst omdat het biënnaleterrein in Venetië, de Giardini, is bevroren in de tijd. Er mogen al 25 jaar geen nieuwe paviljoens worden gebouwd dus een jong land als Estland maakt geen kans op zo'n prominente positie. Daarnaast meent het Mondriaan Fonds dat Estland een kunstscene heeft die niet onderdoet voor die van Nederland. Maar er zijn natuurlijk meer landen zonder paviljoen met een rijke kunstsector. Er waren meer opties, maar de keuze voor Estland was een particulier idee, waar intern over werd beslist, en wat het publiek bereikte als kennisgeving.
Achteraf blijkt nu dat er is gekozen voor een land waar de artistieke vrijheid beknopt werd, wat in schril contrast staat met de vrijheid waar Nederland op deze biënnale naar verlangde. De context van de Giardini wordt weliswaar gezien als een weerspiegeling van geopolitieke macht, maar het is daarmee ook een vrij saaie plek voor experimenteel curatorschap. Het Mondriaan Fonds was dus ook benieuwd welke vrijheden er denkbaar zijn als Nederland de randen van de stad opzoekt. Alsof Nederland gaat kamperen met een dikke portemonnee op zak, om zichzelf uit te dagen. Er is geen noodzaak om te overleven, niet zoals dat geldt voor landen die hun onafhankelijkheid hebben moeten opeisen, of landen waar onafhankelijkheid een onvoorstelbare fantasie is. Die naïviteit werkt door in de officiële communicatie rond de biënnale: er lijkt geen besef te zijn van de arbeid en persoonlijke investering die komt kijken bij het innemen en vrijmaken van artistieke ruimte. Alsof niemand kon bedenken dat het vrijmaken van ruimte misschien niet altijd plaatsvindt in een gebouw, maar des te meer te vinden is in de relaties die we met elkaar aangaan.
Noem het naïef, of strategisch,maar niemand reageerde toen Razavi's werk zonder toestemming werd gecensureerd. Haar onvrede moest de kunstenaar zelf maar aan het publiek overbrengen, en als kwetsbaar individu de last dragen van een werk dat provoceert, in een geleende omgeving waar alles mogelijk was, maar waar precies deze uitspraak niet gedaan mocht worden.
Vanaf het moment dat Estland de uitnodiging accepteerde, heeft het Mondriaan Fonds zich afzijdig willen houden van wat er in het paviljoen gebeurde. Waarschijnlijk heeft men daarmee zoveel mogelijke ruimte vrij willen maken. Maar de keerzijde van deze liberale opvatting van ruimte is dat het Nederlandse paviljoen hiermee haast een vastgoedobject wordt. Met het Mondriaan Fonds als de beheerder van het sleutelkastje, afstandelijk en efficiënt, zoals de eigenaar van een Venetiaanse Airbnb zijn gasten nooit in het echt ziet, en de communicatie zich beperkt tot de vraag of alles bij vertrek nog heel is.
Was het vanuit het Mondriaan Fonds niet sympathiek geweest om een artikel te wijden aanOrchidelirium: An Appetite for Abundance?Men had het delen van informatie over de Estse tentoonstelling kunnen zien als een uitbreiding van het huurcontract, waarbij de Estse kunstenaars niet alleen gebruik konden maken van witte muren, maar ook van het grote bereik van Nederland. In plaats daarvan is de Nederlandse betrokkenheid bij de Estse presentatie miniem. En dat is niet alleen het Mondriaan Fonds aan te rekenen. De uitdaging op het eerste internationale uitje in tijden is om de kerk te vinden waar melanie bonajo te zien is, niet om de presentatie in het Rietveldpaviljoen te doorgronden. Ook mijn vrienden delen kleurrijke beelden, van feestjes waarop verschillende vormen van vrijheid en wellustigheid worden gevierd, maar wat Razavi metAn appetite for Abundanceheeft bedoeld, is bij het Nederlandse publiek voor dovemansoren bestemd.
De archiefbeelden die ontbreken in het paviljoen zijn nu te zien als reizende tentoonstelling die begon in Razavi's geboorteplaats Teheran. Door meer afstand te nemen wil de kunstenaar een patroon doorbreken waarbij de Europese koloniale geschiedenis exclusief wordt verteld vanuit een eurocentrisch perspectief. Precies dit pijnpunt maakt het voor Nederlanders ingewikkeld om over het incident rond Razavi te spreken. En waarschijnlijk hebben we het massaal gemist omdat het zo zorgvuldig, vrij letterlijk, werd verbloemd.
Natuurlijk was het interessant geweest om in het Rietveldpaviljoen de discussie over cultuurtoe-eigening te voeren. Maar minstens zo belangrijk is de vraag hoe het Nederlandse kunstveld werkelijk ruimte had kunnen maken en zich betrokken had kunnen tonen bij de Estse tentoonstelling. Niet omdat wij het sleutelkastje beheren, maar omdat we het onszelf toestaan om elders artistieke vrijheid te vieren.
Er is gekozen voor een land waar de artistieke vrijheid beknopt werd
Antti Siponen | Geheel links: Bita Razavi, Erased Images of a Work About Historical Erasure , 2022. Installatie, Asia Now, Monnaie de Paris;