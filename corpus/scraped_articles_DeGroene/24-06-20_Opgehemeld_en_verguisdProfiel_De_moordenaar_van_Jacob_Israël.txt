Opgehemeld en verguisd Profiel De moordenaar van Jacob Israël de Haan

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
20 juni 2024
Deze maand honderd jaar geleden werd in Jeruzalem de Nederlandse, joodse en homoseksuele journalist en dichter Jacob Israël de Haan vermoord. Als zionist én pleitbezorger van de Arabische zaak had hij binnen de joodse beweging strijdmakkers en vijanden.
Jeruzalem, Palestina,30 juni 1924. De Nederlandse journalist, dichter en jurist Jacob Israël de Haan loopt een synagoge uit. Hij wordt opgewacht door Abraham T'homi uit Oekraïne, 21 jaar oud. De Haan is dan 42. Hij was naar Jeruzalem vertrokken als gelovige zionist en als bekende publieke intellectueel. Hij solliciteerde naar de functie van consul in Jeruzalem, hij prees zichzelf aan als de dichter van het joodse lied, onderhield internationale contacten, ook met de zionistische leiding in Londen.
Zijn zware tijd in Nederland als schrijver van controversiële romans lag achter hem. Bij publicatie in 1904 hadPijpelijntjes,een boek over een vanzelfsprekende homoseksuele vriendschap, hem zijn baan gekost bij de sociaal-democratische krantHet Volk.Hij stortte in. Als tiener was hij van zijn joodse geloof gevallen, nu verloor hij zijn linkse geloof en begon de torah weer soelaas te bieden. Intussen zag hij kans af te studeren als jurist. Strijd tegen onrecht werd een rode draad in zijn leven. In 1913 voerde hij internationaal actie voor politieke gedetineerden in Rusland. Hij promoveerde maar verloor de kans op een felbegeerd hoogleraarschap. Die afwijzing sterkte hem in het voornemen zijn heil te gaan zoeken in Palestina.
In die tijd woonden er in Palestina 75.000 joden op een bevolking van zevenhonderdduizend. Hoewel de Britten, die nog maar kort daarvoor de Turken hadden verslagen en opgevolgd als machthebbers in Palestina, niet zaten te wachten op een dichter van het joodse lied, kreeg De Haan een verblijfsvergunning. Hij bewoog zich in zijn hartstochtelijk bezongen land in de hoogste kringen. Iedereen kende hem. Met de Engelse gouverneur-generaal wisselde hij van gedachten over literatuur en kunst.
Eerst noteerde hij met tegenzin de onkunde en arrogantie van de nieuwe machthebbers, maar al snel veranderde De Haan van een lyrische zionist in een ontremde criticus van het zionistische project. Zijn gecompliceerde karakter speelde daarbij een rol; sommige De Haan-kenners vermoeden rancune door gebrek aan erkenning. Maar die verandering kwam zeker ook voort uit zijn groeiende verwantschap met bevriende Arabieren en de orthodoxe joden van de oude Yishuv die allang in Palestina woonden voordat de zionisten ('de Russen') de dienst kwamen uitmaken. Hij woonde bij een Arabische familie, was verliefd op minstens een van hun zonen, en trok met Arabische vrienden het land door. Van zijn beschrijving van de reis met paard en wagen door Gaza krijg je nu kippenvel. Via hen leerde hij ook de Arabische heersers kennen, koning Hoessein en diens zoon Abdullah, de emir van TransJordanië. Nagels aan zijn doodskist, bleek later.
Met groeiende verontwaardiging bekeek De Haan de invoering van discriminerende maatregelen tegen de Arabieren. Hij bekritiseerde de zionistische boycot van Arabische arbeiders, die vaak hun brood verdienden op land dat werd opgekocht door de nieuwkomers. Als geloofsgenoot en jurist bevocht De Haan de niet-orthodoxe zionisten, bijvoorbeeld toen die via belastingen op matses de financiële macht over alle joden in het land wilden grijpen.
Zijn verslag van zijn laatste bezoek aan koning Hoessein maakte de zionisten woedend. De Haan citeerde een soort oorlogsverklaring tegen de zionisten van Hoessein, die stelde: 'En daar ik de tegenwoordige, politieke ongodsdienstige Zionistische Beweging beschouw als een onrecht tegenover de Mohammedanen, de Christenen en de Orthodoxe Joden in Palestina, ben ik als Dienaar der Gerechtigheid verplicht de geheele Mohammedaanse wereld te organiseren en te mobiliseren tegen de tegenwoordige ongodsdienstige Zionistische Organisatie.'
De uitspraak verscheen in de Arabische, Nederlandse en Engelse pers, werd onder druk van de zionisten door Hoessein ontkend, en onder Arabische druk weer bevestigd. Een paar maanden later werd zijn doodvonnis getekend, toen hij naar Londen wilde om een aparte status voor de orthodoxe gemeenschap te bepleiten bij invloedrijke Britten.
En toen was het dus 30 juni 1924, liep hij de synagoge uit en was daar Abraham T'homi, die zijn pistool greep.
Californië, Santa Monica, oktober 1989.De vpro-ploeg staat met Abraham T'homi op het balkon van een bescheiden appartement hoog boven het strand bij Ocean Avenue en geniet van het zicht op zee. We zetten een punt achter het interview met T'homi. Zijn vrouw komt erbij staan en is opgelucht dat het erop zit; haar man is moe. Twee sessies, verdeeld over twee middagen, over Abrahams strijdbare leven in dienst van het zionisme. Over de moord op Jacob Israël de Haan, 65 jaar geleden, een daad die hij ook in onze gesprekken hartstochtelijk rechtvaardigt. Echtgenote Vicki is bezorgd dat Abraham zich te druk maakt. Hij is 86 en ziek, longkanker.
In de huiskamer prijkt een vierkante kolos van een computer, daarnaast nog een elektrische schrijfmachine. Op het bureau een stapel volgetikte A4'tjes, een manuscript. En boeken. Hier is een schrijver aan het werk.
T'homi geeft me twee van zijn boeken cadeau:The Dream and the Awakening(1977) enBetween Darkness & Dawn: A Saga of the Hehalutz(1986). Allebei over zijn jeugd in het door pogroms geteisterde Odessa en over zijn jonge jaren als pionier op de illegale en levensgevaarlijke weg naar Palestina. Over de jaren daarna, over de moord op Jacob Israël de Haan, zijn rol als commandant van zionistische gevechtseenheden en zijn werk voor de joodse geheime dienst schreef T'homi ooit een omvangrijk manuscript, maar dat heeft hij niet gepubliceerd. Als ik hem ernaar vraag, schudt hij zijn hoofd: 'Te gevoelig. Het heeft geen zin je erover te vertellen. Je kunt het niet begrijpen.'
Vicki zegt dat haar man een boekenwurm is, al sinds zijn kinderjaren. T'homi lacht schaapachtig. Geen school, wel boeken, is zijn commentaar.
De schrijver die hem het meest vormde was Ze'ev (Vladimir) Jabotinski, net als hij een Oekrainer. In 1923 had die een essay gepubliceerd dat erin hakte:De ijzeren muur.'Ik sta bekend als vijand van de Arabieren, iemand die ze wil verdrijven uit Palestina, enzovoort. Dit is niet waar', begint het. Om verderop te vervolgen: 'Er kan geen vrijwillige overeenkomst tussen ons en de Arabische Palestijnen komen. Niet nu, en niet in de nabije toekomst.'
Als overtuigd nationalist was Jabotinski er zeker van dat de Arabieren nooit een joodse meerderheid in het land zouden aanvaarden. Een volk laat zich immers nooit vrijwillig overheersen door immigranten. Dus restte De IJzeren Muur, een metafoor voor de vereiste joodse verdediging tegen het vanzelfsprekende Arabisch nationalisme. De Arabieren hadden de keuze: zich te onderwerpen (en dan zouden zij humaan worden behandeld, als in een democratie), of te vuur en te zwaard te worden bestreden. Dit was hoe de gretige lezer T'homi Jabotinski's woorden interpreteerde. En minstens even belangrijk voor T'homi: Jabotinski was een rabiate anti-bolsjewiek.
Dik twintig jaar eerder,in 1903 (het geboortejaar van T'homi), vond Vladimir Jabotinski (geboren 1880) zijn roeping als zionist. Hij was toen al een bekende journalist en bezocht dat jaar het Zesde Zionistische Congres in Basel. Daar stemde hij tegen het door de Britten voorgestelde plan om een Joods Nationaal Tehuis te vestigen in Afrika, in wat nu Oeganda is. Het was toen, begin twintigste eeuw, nog normaal om te koloniseren, maar ook nationalisme, het recht van een volk op een omgrensd eigen land, vond brede weerklank. Jabotinski's nationalisme leidde niet naar het door de Britten overheerste land in Afrika, maar naar Palestina. In hetzelfde jaar schokte de pogrom in Kishinev in Bessarabië, onderdeel van het Russische Rijk, de wereld, en Jabotinski sloot zich aan bij een joodse zelfverdedigingsgroep. Hij bereisde half Rusland om overal dergelijke groepen op te richten. Gewapend verzet en naar het uitkwam de aanval als de beste verdediging zouden pijlers worden onder Jabotinski's ideologie.
Die noodzaak tot verdediging kleurde de hele wereld van T'homi als kind. Massale pogroms en de moordende antisemitische bendes, al dan niet communistisch, hadden zijn hele jeugd getekend. Vooral het wangedrag van de bolsjewieken had hem verwond.
Abraham, geboren Avram Silberg, was het derde kind van een sombere graanhandelaar en een hardwerkende vrouw uit de Krim. Vraag niet hoe, maar zij overleefden de terreur na de Oktoberrevolutie van 1917. Machthebbers volgden elkaar snel op, terwijl er één constante was: jodenhaat. Tussen 1918 en 1920 werden honderdduizend joden vermoord, sommige rapporten schatten het dodental op een kwart miljoen.
In 1921 kostte de hongersnood in het rijk van Lenin miljoenen het leven. Ook Abrahams vader stierf en werd in een massagraf gekwakt. Abraham was toen achttien en tot het uiterste getergd. Lenin erkende de joden niet als volk, het judaïsme niet als legitiem geloof; de synagoge werd een buurthuis, het Hebreeuws verboden.
Vanaf zijn zestiende werd hij meerdere keren beschuldigd van spionage en gevangengezet, eerst door Witrussen, later door bolsjewistische joodse militanten. De eerste keer overleefde hij een schijnexecutie, viel in katzwijm van angst en kwam pas bij in een donkere kerker. Bij een ander arrestatiebevel grepen de bolsjewieken bij vergissing zijn broer Anatole. Die overleefde de twee maanden van martelingen en uithongering maar net.
Abraham, zijn moeder, zijn jongere broer en zus namen de wijk naar Sebastopol op de Krim, waar zijn opa een zeepfabriek draaiende hield.
Opa nam hem mee naar de Zionistische Club, waar hij Joseph Trumpeldor ontmoette, een intellectuele zionist, tandarts en jurist. Trumpeldor was een held: vóór de revolutie een zeldzame joodse officier in het Russische leger, bekroond met de hoogste militaire onderscheidingen. En hij had net als zijn vriend Jabotinski een joods legioen gevormd dat met de Britten de Turken verdreef uit Palestina.
In Sebastopol zocht Trumpeldor pioniers voor een nieuw legioen, de Hehalutz, een leger van arbeiders en soldaten dat de fundering moest leggen voor het Joods Nationaal Tehuis. Via Odessa moesten duizenden joden op weg gaan naar Palestina, Trumpeldor mocht niet naar Odessa, en nu moest Abraham, nog geen zeventien jaar, die exodus in gang zetten. Via een illegale route, want de Britten beperkten de immigratie. Abrahams held gaf hem namen, adressen en gedetailleerde instructies. Niks ervan mocht de tiener opschrijven, hij moest het geheime plan in het jongenshoofd meedragen. Deze opdracht werd zijn levensdoel.
'Versla de jodenen red Rusland', las hij ondertussen op de muren van Odessa. Gevaar. De illegale migratie moest wachten, overleven was het nu. Studentenleider Eliahu Ben-Horin overtuigde Abraham zich aan te sluiten bij een gewapende gevechtseenheid van de Zionistische Studenten Organisatie. Zijn liefde voor wapens begon hier.
Het was Ben-Horin die Abraham het schokkende nieuws gaf: Trumpeldor was gesneuveld in Palestina, op 1 maart 1920 doodgeschoten bij de verdediging van een kibboets bij een aanval door Arabieren (Abraham wist niet dat De Haan, toen precies een jaar in Palestina, Trumpeldor eerde in een kwatrijn). Hij hoorde ook dat Jabotinski meteen daarna ter ere van Trumpeldor een zelfverdedigingsgroep had opgericht. En dat die groep een maand later al in actie kwam tijdens rellen waarbij groepen Arabieren joden aanvielen in Jeruzalem (De Haan schreef erover als ooggetuige). In Jabotinski's huis waren wapens gevonden. Abraham wist dat Jabotinski was gearresteerd door de Britten en ondanks een veroordeling niet veel later als een held was vrijgelaten. Wat hij niet wist was dat Jacob Israël de Haan in die tijd op goede voet stond met Jabotinski en in de rechtszaal als advocaat optrad om een van diens mannen te verdedigen.
Aangevuurd door deze tijdingen lukte het Abraham om Trumpeldors plan uit te voeren en wekelijks groepjes jonge joden langs een geheime weg het land uit te smokkelen. Totdat de bolsjewieken er lucht van kregen en ook hij weg moest.
Uiteindelijk ontsnapten Abraham en zijn broer, langs de schietgrage bolsjewistische wachtposten. Op weg naar Palestina. En die weg was moeilijk. De Britten gaven geen visum en ze belandden in kampen in Polen, Roemenië en Turkije. Pas na een jaar van omzwervingen kwam Abraham aan in zijn droomland Palestina. Waar vijandige Arabieren woonden. Hij sloot zich aan bij de Haganah, een paramilitaire organisatie die na de rellen van 1920 was opgericht. En ondertussen hoorde hij van ene De Haan, die verraderlijk commentaar leverde op zionistische nieuwkomers zoals hij; ze zouden bolsjewieken zijn. Bolsjewieken!
'One of them being you?'vragen we Abraham T'homi, de hoogbejaarde, in Californië.
'Yes. It hurts. It was terrible.'
'We had no choice but to get rid of him', zegt Abraham T'homi over Jacob Israël de Haan.'Weet je, ze vergeleken hem met een dolle hond, de kranten. Een dolle hond. Daar kun je niet mee praten. Hij deed niks anders dan bijten. Dat was het enige wat hij deed. Iedereen bijten. Dus wat kon je doen?'
T'homi vervolgt. 'Hij was gewaarschuwd. Ik ben hem zelf gaan opzoeken in de synagoge. Ik zei tegen hem: "Kijk, de mensen hier zijn gevlucht uit de hel. Wat wil je van hen? Ze kunnen nergens anders naartoe."'
De Haan schreeuwde terug, volgens T'homi: '"Ketter! Laat God je doden!" Als een gek. Geen gesprek mogelijk. Je kon de problemen met hem niet oplossen door te praten.'
Hoe goed de ongeschoolde T'homi zich tegenover De Haan kon uitdrukken, in het Engels of Hebreeuws, is de vraag. Maar dat De Haan de waarschuwing begreep lijdt geen twijfel. Hij was uitgekotst door de zionistische machthebbers.
Voor de ongelovige Abraham T'homi was Jacob Israël de Haan de beruchte advocaat van de orthodox-joodse gemeenschap, de pleitbezorger van middeleeuwse achterlijkheid die de stichting van een moderne staat blokkeerde, en hij stond op het punt af te reizen naar Londen om de seculiere zionisten zwart te maken bij politici en in de pers.
T'homi had niet getwijfeld aan de noodzaak van de moord, vertelt hij als oude man. Het was een bevel van de Haganah-leiding. Ben-Zvi, later de tweede president van Israël, stond erachter. Ben-Goerion moet er volgens T'homi van hebben geweten.
Die namiddag in 1924 wachtten hij en Avraham Giora, ook een Oekraïner, tot De Haan de synagoge van het ziekenhuis verliet waar hij had gebeden voor zijn kort daarvoor overleden vader. Toen hij de deur uitkwam hoorde een vrouw drie pistoolschoten van achter zich komen en zag De Haan voor haar ogen ineen zakken, bloed gutsend uit een buikwond. Toen ze zich omkeerde zag ze twee jonge mannen wegrennen.
Al snel was politieofficier David Thidar ter plekke. Hij stuurde zijn mannen in de achtervolging, maar bewust in de verkeerde richting. Hij maakte deel uit van het complot tegen De Haan. In 1970 zei Thidar op de Israëlische radio: 'Het speet me dat ik niet was gekozen om hem te liquideren. Het was mijn taak diegenen te beschermen die het deden. (...) Ik wist in welke richting de schutter moest ontsnappen.'
Bizar detail: De Haan had hem geld geleend en had hem twee dagen voor zijn dood vergeefs om terugbetaling gemaand. David Thidar gebruikte de lening voor de publicatie van zijn eerste boek,Misdaad en misdadigers in Israël.Hij wilde schrijver zijn, en hij werd dat inderdaad, hij werd beroemd met de eersteHebrew detective.
T'homi werd niet opgepakt. Hij dook onder, kreeg malaria, lag op bed, en las. Hij begreep dat er een scheuring was ontstaan tussen de verschillende zionistische leiders en ideologen. Zo was Jabotinski's militie opgegaan in de Haganah die onder toezicht stond van Ben-Goerion, maar was Jabotinski vervolgens uit de Haganah gestapt uit onenigheid met Ben-Goerion.
Nu was T'homi een Jabotinski-adept, maar omdat de Haganah op dat moment de belangrijkste gewapende zelfverdedigingsgroep was keerde hij zodra hij weer op de been was daar toch naar terug, en niet veel later, in 1925, werd hij al benoemd tot commandant in Jeruzalem. Vriend Giora, die had geholpen bij de moord op De Haan, werd Haganah-commandant in Galilea.
Kort daarna richtte Vladimir Jabotinski een nieuwe beweging op, de Unie van Revisionistische Zionisten, politiek liberaal tegenover Ben-Goerions socialistische organisatie. Met als belangrijk doel aanspraak te maken op GrootIsraël. Dat sprak T'homi aan. Hij vond het al onverteerbaar dat de Britten in 1922, een jaar voor T'homi's aankomst, het land in twee delen hadden gesplitst, met de Jordaan als scheidslijn. Zijn vriend Eliahu Ben-Horin sloot zich aan bij de revisionisten en werd redacteur bij Jabotinski's krant in Jeruzalem.
Zijn politieke verwarring werd groter door een persoonlijke verwarring: hij vond de liefde van zijn leven, Victoria Moussaieff, Vicki, een achttienjarigebeauty queen,dochter uit een geslacht van juweliers. Zij viel voor zijn flamboyante verschijning in uniform. Hun huwelijk zou echter nog twintig jaar op zich moeten laten wachten. Want Abrahams plicht riep. Hij moest zich volop wijden aan de vestiging van het Joods Nationaal Tehuis. Vicki vertrok naar de VS.
De rellen die in 1920 hadden geleid tot de vorming van de Haganah mogen bekend staan als de eerste Arabische opstand, maar verbleken in bloedvergieten bij de tweede, in 1929. Zowel de joden als de Arabieren vreesden de greep van de ander op Palestina en zochten de confrontatie. Aan beide zijden vielen veel doden en gewonden, volwassenen en kinderen werden gemarteld en afgeslacht. De Haganah werd beknot in zijn bewapening en was machteloos. T'homi gaf de schuld aan de linkse leiding van Ben-Goerion.
Frustratie over de machteloze Haganah en het politieke pappen en nathouden van BenGoerion leidde ertoe dat T'homi een eigen gewapende macht ging oprichten. In 1931 was het zover. Hij stond aan de wieg van de in de Israelische geschiedenis bewonderde en verguisde Irgun. Vrienden uit Odessa, waaronder Eliahu Ben-Horin, en ook de mededader van de moord op Jacob Israël de Haan, Avraham Giora, deden mee. Het legertje zou uitgroeien tot drieduizend man. Het moest de kiem gaan vormen van het toekomstige leger van Israël.
De Irgun kreeg ook een eigen blad,Ha' Yarden,waarin een ideoloog zich begon te onderscheiden: Benzion Netanyahu, de vader-van. Benzion Netanyahu vond zijn plek tussen de uitersten van de revisionistische zionisten, tussen Jabotinski (die altijd ook liberale en democratische principes zei aan te hangen) en de terreurgroep Alliantie van Rebellen.
Benzions vriend Abba Ahimeir was de jonge intellectuele leider van die rebellen. In de krant van Jabotinski schreef hij columns onder de kopNotities van een fascist.Hij had Jabotinski willen uitroepen tot Duce. Maar dat vond de grote leider geen goed idee.
In 1933 werd deze Abba beschuldigd van het organiseren van de moord op Haim Arlosoroff, leider van de socialistische arbeiderspartij. Als directeur politieke zaken van The Jewish Agency had Arlosoroff overleg gepleegd met de Arabische leiders van Trans-Jordanië, met emir Abdullah, net zoals De Haan tien jaar eerder deed. Voor vooral jonge extremisten als Netanyahu sr. en zijn rebellenvriend was dit verraad van het streven naar Groot-Israël.
Arlosoroff werd vermoord, Abba werd vrijgesproken, een andere rebel werd veroordeeld en toch weer vrijgelaten. Benzion Netanyahu bleef tot diens dood bevriend met de veronderstelde moordenaar. Netanyahu gaf hem zelfs werk als redacteur van deEncyclopaedia Hebraica.Jabotinski had de moorddadige Alliantie van Rebellen geridiculiseerd, hun fascinatie voor het Italiaans fascisme daarentegen deelde hij wel. Hij zette in 1934 in Italië de Betar Naval Academy op, in een overeenkomst met Benito Mussolini. Fascisme zonder antisemitisme, moet hij gedacht hebben.
Geweld was legitiem,soms zelfs groots, vonden T'homi en zijn Irgun-soldaten. In hun ondergrondse leger zaten intellectuelen en dichters die het martelaarschap bezongen. Bij de ceremonie ter afronding van de training van officiers in 1932 zong iedereen het op muziek gezette gedichtUnknown Soldiervan Avraham Stern: 'Onze droom is te sterven voor ons land.'
Anders dan Jacob Israël de Haan was Stern een dichter naar T'homi's hart. Hij schreef tientallen gedichten vol van bijna sensuele liefde voor het martelaarschap dat nodig was om het beloofde land te veroveren. De student klassieke talen en literatuur werd een goede vriend. Begin jaren dertig verdeelde Stern zijn tijd tussen de studie en de Irgun. Hij wilde promoveren en vertrok naar Florence. Maar na vier maanden kwam T'homi hem weghalen, benoemde hem tot zijn ondercommandant en zond hem als geheim agent naar Polen om daar wapens te kopen voor hun illegale Irgun-leger. En om de illegale immigratie te bevorderen.
Tegen Sterns zin integreerde T'homi de Irgun in 1936 toch weer in de Haganah, om eenheid te scheppen toen de derde Arabische opstand uitbrak. De helft van zijn manschappen weigerde en splitste zich af. Zij zagen niets in Ben-Goerions richtlijn van terughoudendheid. Onder hen de charismatische Stern, die uitgroeide tot een legendarische figuur, verguisd en bewonderd als leider van de Stern Gang, een terroristische afsplitsing van de Irgun die Britse doelen aanviel.En dat niet alleen: ook hij flirtte met Mussolini's fascisme, en zocht samenwerking met nazi-Duitsland om de Britten te verslaan en daarmee te verdrijven uit zijn Palestina. De Arabieren zag hij, net als Benzion Netanyahu, als een minder ras dat moest worden bestreden of verjaagd.
Abraham T'homi had intussen spijt: de Haganah-leiding en Ben-Goerion hadden de Irgun onder valse voorwendselen binnengehaald en T'homi gedegradeerd. Hij stapte op en ging naar Polen om het geheime werk van Stern voort te zetten. Hij pakte de aankoop en smokkel van wapens op, bestemd voor dat deel van de Irgun dat na zijn vertrek doorging. En hij gaf gevolg aan Trumpeldors opdracht: organiseer illegale immigratie.
Dat strookte met een nieuwe ingeving van Vladimir Jabotinski, die het plan had gelanceerd om anderhalf miljoen joden uit Duitsland en Oost-Europa te evacueren. Veel joden zagen dit als een handreiking naar antisemitische regeringen die van hun jodenprobleem af wilden. Ben-Goerion noemde hem 'Vladimir Hitler'.
Van Jabotinski's evacuatieplan kwam niks terecht. Hij opperde ook nog een gewapende inval in Palestina. Avraham Stern zou voor veertigduizend strijders zorgen en samen zouden zij de Britten overrompelen en de macht grijpen. Ook dit werd niks. De opwinding bereikte een kookpunt toen de Britten in 1937 de tweedeling van Palestina wilden formaliseren. Ben-Goerion ging akkoord, zoals hij later ook bij de stichting van de staat zou doen, Jabotinski was natuurlijk fel tegen. T'homi eveneens.
Jabotinski was inmiddels verzeild in een strijd om de koers en de macht van de Irgun. Met T'homi's vriend uit Odessa, Eliahu Ben-Horin, en met Benzion Netanyahu in hun kielzog, was hij vertrokken naar New York. Het plan was om in Amerika afdelingen van de Betar te stichten, inclusief gewapende training. En om met Ben-Horin als president van Jabotinski's New Zionist Organization Amerikaanse steun te verwerven om de immigratie van joden te bevorderen. Dat was slap gedoe, volgens sommige Irgun-commandanten. Zij wilden wapens kopen en schepen om emigranten en gevechtseenheden op de Britten in Palestina af te sturen. Maar Jabotinski wilde, toen de Tweede Wereldoorlog uitbrak, de Britten eerst steunen tegen Hitler. En opeens stierf hij, op bezoek bij een Betar-groep in Upstate New York.
Benzion Netanyahu, tot dan de vlijtige secretaris van Vladimir Jabotinski, zag zijn kans schoon. Eerst steunde hij Jabotinski's plaatsvervanger Ben-Horin. Maar al gauw gooide hij het op een akkoord met de extremisten. T'homi's vriend Ben-Horin gaf er de brui aan. T'homi zag alle inspanningen voor een Joods Nationaal Tehuis uitlopen op een bittere persoonlijke teleurstelling. Toen David Ben-Goerion Israël in 1948 uitriep tot soevereine staat, was er geen plaats voor Abraham T'homi en zijn strijdmakker uit Odessa. Als revisionisten, als mannen van Jabotinski, bleven alle deuren voor hen gesloten.
Zolang Ben-Goerion premier was weigerde hij de herbegrafenis van Jabotinski in Israël toe te staan. Benzion Netanyahu voerde lang campagne voor de herbegrafenis. Pas na het aftreden van Ben-Goerion als premier kregen Netanyahu en zijn medestanders het voor elkaar: het stoffelijk verschot van hun held werd overgebracht naar Palestina.
T'homi en Ben-Horin zochten hun heil in de VS. Voor T'homi begon een nieuw leven. Eindelijk met Vicki.
Londen 2024.Linda Masson (80), handelaar in juwelen, staat het huwelijk van Abraham T'homi met haar tante Vicki nog scherp voor ogen, al was zij in de herfst van 1948 een kleuter van vier. Het was 14 november, op de dag af een half jaar nadat Ben-Goerion de onafhankelijke staat Israel had uitgeroepen. 'Tante Vicki droeg groen. Ze riep:"Marry in green, live like a queen."Het was de eerste keer dat ik iemand zag die te veel had gedronken. Ze hield niet op met lachen. Oom Abraham adoreerde haar.'
Linda Masson werkte lang in Hongkong. In de jaren zeventig en tachtig werkte ook haar tante Vicki daar in de juwelenbusiness, zoals de hele familie Moussaieff al honderd jaar deed. Oom Abraham zat altijd thuis te schrijven. In die tijd hoorde Masson meer over het verleden van haar oom, vooral over zijn jeugd in Odessa. Over zijn militante jaren zweeg hij. Op haar vraag of hij De Haan werkelijk had vermoord antwoordde hij: 'Ik heb niets gedaan waarvoor ik me schaam.' Verder ging hij niet. Hij was een vriendelijke knappe man, een beetje aan de bedeesde kant. Dat hij onder de geuzennaam Gideon in Palestina had gemoord en gevochten met zijn gideonsbende, de Irgun, was onvoorstelbaar.
'Hij was aardig tegen iedereen. En Vicki was hetpowerhouse.Zij maakte lange dagen en voorzag in zijn levensonderhoud.'
Als wij in 1989 de T'homi's in Californië bezoeken, is Vicki nog steeds een powerhouse. Als jonge vrouw was ze danseres, nu komt ze thuis van een sessie poweryoga. Ze is goedlachs en kijkt rond met een brutale blik. Ondeugend, zou je zeggen. Een sterke zelfstandige vrouw.
Als wij op het balkon staan, boven Ocean Avenue, vraag ik de zieke Abraham of hij er niet over denkt zijn botten te rusten te leggen in de grond van het land waarvoor hij heeft gevochten. Hij blijft stil en kijkt naar zijn vrouw. Die kijkt met een schalkse blik terug naar hem en antwoordt dan voor haar man:'We don't like the people over there.'
Nog een laatste sprongin de tijd. Benzion Netanyahu werd ouder en ouder en bleef de ideologie van T'homi's en Jabotinski's Irgun en de theorie van afschrikking door geweld en krachtsvertoon propageren.
Op zijn 99ste, in 2009, zei Benzion Netanyahu over de Palestijnen: 'Ze zullen de oorlog met ons niet meer aankunnen, een oorlog die inhoudt dat we voedsel weghouden uit de steden, dat we onderwijs onmogelijk maken, de we de elektriciteitstoevoer vernietigen en nog meer. Ze zullen niet kunnen blijven bestaan en ze zullen vluchten.' Zijn zoon Bibi was toen premier van Israel, zoals hij dat ook was toen Benzion stierf, in 2012. Hij werd 102. In 2019, bij de herdenking van Jabotinski's sterfdag, sprak Bibi Netanyahu in de geest van zijn vader: 'Ik kan zonder overdrijving zeggen dat Jabotinski's geest in ons voortleeft en ons de weg wijst.'
Abraham T'homi was toen bijna dertig jaar dood en vergeten.
Privé archief | Abraham T'homi, toen nog Avram Silberg, 1923