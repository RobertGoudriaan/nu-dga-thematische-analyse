Wijsheyd gaet alles te boven Kroniek van kunst&cultuur

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
25 juli 2024
KUNST Quellinus
Het Paleis op de Dam is het manifest van Amsterdams republikeinse ambities in de zeventiende eeuw. Het werk van de Vlaamse beeldhouwer Artus Quellinus (1609-1668) speelt daarin een centrale rol. Hij kwam in 1648 naar Amsterdam en werkte zestien jaar aan het sculptuurprogramma dat van het stadhuis een model van seculiere harmonie en maatschappelijke voorspoed maakte. Omdat het dak gerenoveerd wordt, toont het Paleis enkele spectaculaire onderdelen van dat programma, die doorgaans twintig meter boven ons hoofd en dus enigszins uit het zicht staan. Daaronder is de windvaan die normaal op de koepel staat, met het stadszegel van de stad - het koggeschip met twee figuurtjes en een hond - en een van de vier keizerskronen die op de hoeken van het gebouw staan, ondersteund door zestien adelaars. Zij worden gerestaureerd en verguld, waardoor de aanblik van het Paleis flink verandert. Blikvanger is een van de zes grote beelden die Quellinus boetseerde en in brons liet vervaardigen voor de voor- en achtergevels van het gebouw:Prudentia. Zij staat nu binnen, vier meter hoog, drieduizend kilo, voorzien van nieuw patina. Haar iconografische attributen - spiegel en slang - zijn al blinkend verguld. Voor een beeld dat ver boven straatniveau staat is het opmerkelijk gedetailleerd; je ziet haar stevige blote voet met verzorgde nagels en het is beslist elegant, met een zachte curve, een licht wapperende mantel en een blik die normaal gesproken opziet naar het centrale beeld in het dak-arrangement, de Vrede.
Tentoonstellingen over beeldhouwers zijn zeldzaam; Quellinus verdient er een alleen al omdat hij een belangrijke schakel is tussen de kunsten van Zuid en Noord. Voordat hij naar Amsterdam gehaald werd, raakte hij in Rome bekend met de hoogste kwaliteit beeldhouwkunst van Bernini en Duquesnoy. In het nog altijd katholieke Vlaanderen kon Quellinus met hun expressieve barok goed uit de voeten; in het protestantse noorden sloot die, in getemperde vorm, perfect aan bij het idealistische classicisme van Van Campen. Quellinus ontwierp vrijwel alles in het stadhuis en toonde zijn kwaliteit daarnaast in borstbeelden van mannen als Johan de Witt en Andries de Graeff, die Bernini naar de kroon steken.
Over het iconografische programma van het stadhuis valt nog veel te zeggen. Het gebouw komt tot stand op het moment dat Amsterdam een vrijwel zuivere republiek is en zich in alles richt op de klassieken, zodat een nieuw Rome aan de Amstel zal ontstaan, geregeerd door burger-bestuurders met dezelfde hoge principes als hun grote Romeinse voorgangers. Die vier kardinale deugden zijn daarin een vertrouwd schema, samen leiden ze tot Vrede, maar:Prudentiae obediunt omnia,'Wijsheyd gaet alles te boven', volgens Dirk Pietersz. Pers inBellerophon. Prudentia is de 'voorzichtigheid' of, beter nog, het vermogen om op het juiste moment de juiste maatregel te nemen, altijd geaard - zoals de slang - en met één oog in de achteruitkijkspiegel. Het is met een kerndeugd voor de moderne Mercator Sapiens, alert op zakelijk voordeel, maar gematigd en verstandig in zijn handelen.
Koen Kleijn
Hoog! Kijk omhoog: Een dak vol verhalen.Koninklijk Paleis, Amsterdam, t/m 22 september
Koninklijk Paleis Amsterdam | Prudentia van de Vlaamse beeldhouwer Artus Quellinus