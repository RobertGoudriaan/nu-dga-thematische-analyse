Vreemde hartstochten

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
29 september 2022
Ik ben Elijah Thrushvan James Purdy - als schrijver zelf ook marginaal gebleven - leest als een erkenning van de zonderlingen, de buitenbeentjes, de 'niet-normalen'.
Ik heb ik weet niet hoe vaakin een tweedehandsboekhandel of op het Waterlooplein met een boek van James Purdy in mijn handen gestaan. Wat ik altijd weer vreemd vond was dat het een duur uitgegeven boek was (gebonden met omslag), dat het exemplaar nog een vlekkeloze, ongelezen indruk maakte en dat ik het desalniettemin voor een appel en een ei kon kopen.
In de jaren zeventig, tachtig en negentig verschenen verschillende boeken van Purdy in de Grote Bellettrie Serie van Athenaeum-Polak & Van Gennep, waarin verder alleen maar klassieke meester werken zijn opgenomen. Wat de indruk wekte dat Purdy's werk al net zo gecanoniseerd was als dat van Flaubert, Casanova, Canetti en al die anderen.
Dit bracht me nogal in verwarring. Als Purdy blijkbaar tot de grootste schrijvers uit de geschiedenis behoorde, waarom had ik dan nog nooit van deze knakker gehoord? Dat kon gewoon aan mij liggen (een ernstig hiaat in mijn literatuurkennis) of er was iets anders aan de hand.
Aan mijn verwarring kwam een einde toen ik een paar jaar geleden de biografie van Johan Polak las, geschreven door Koen Hilberdink. Daarin staat dat uitgever Polak zich identificeerde met Purdy en zijn romanpersonages, en dat hij vooral erg gesteld was op de 'ongeremde seksuele instincten' van die personages, die deden denken aan Reve en Markies de Sade.
Aha, dacht ik toen. Die mooie uitgaven van zijn werk waren dus gewoon het gevolg van een zeer individuele belangstelling van een uitgever. Purdy behoorde helemaal niet tot de groten der aarde. Dat ze vervolgens ongelezen en spotgoedkoop in het tweedehandsboekencircuit belandden, bevestigde me in dit idee. Voor mijzelf was het wel een prettige, rustgevende redenering. Het lag niet aan mij dat ik Purdy niet kende.
Maar Purdy bleef me achtervolgen. Ik zag zijn boeken prominent liggen in New Yorkse boekhandels. Vage kennissen dweepten op sociale media met zijn werk. En ik las dat Purdy's boeken werden en worden bewonderd door onder anderen Paul Bowles en Jonathan Franzen. Toen afgelopen zomer bij Athenaeum-Polak & Van Gennep een nieuwe Nederlandse uitgave van zijn werk verscheen,Ik ben Elijah Thrush,vond ik dat ik eraan moest geloven. Blijkbaar vonden ook de opvolgers van Polak dat Purdy de moeite waard is. Het boek verscheen voor het eerst in Amerika in 1972 en in Nederland in 1994. Harm Damsma herzag zijn vertaling uit de jaren negentig voor deze nieuwe editie, met mooie illustraties van Charlotte Schrameijer.
Al na een paar pagina's, of eigenlijk al na de prachtige eerste alinea, werd me duidelijk dat ik mezelf tekort had gedaan door op het Waterlooplein die boeken van Purdy te laten liggen. WantIk ben Elijah Thrushis een bijzonder boek en Purdy een fascinerende schrijver van wie ik beslist meer ga lezen.
En dat terwijl ik deze roman niet alleen maar met plezier heb gelezen. Het boek werd in de jaren negentig gepresenteerd als 'een New Yorkse komedie', maar grappig is het eigenlijk niet echt. Spannend is het ook al niet, of meeslepend. Het is met name buitengewoon merkwaardig. Tijdens het lezen onderging ik drie fases: in het begin vond ik het geweldig goed. Tijdens het middendeel begon ik te denken dat het allemaal één grote grap was: dat een groepje uitgevers en schrijvers voor de lol een of andere b-auteur hadden uitgeroepen tot een briljante schrijver, alleen maar om lezers en critici in verwarring te brengen. En in de laatste fase was ik gehecht geraakt aan dit vreemde maar intrigerende literaire universum.
InThe New Yorkerlas ik:'Purdy's fiction seems likely to remain an acquired taste. But it is a taste worth acquiring.'Ja, zo is het precies.
Wat het begin vanIk ben Elijah Thrushzo onweerstaanbaar maakt, is de combinatie van een vermakelijk verhaal, fijne excentrieke personages en de flegmatieke, licht lethargische vertellerstoon van de ik-figuur, Albert Peggs. Aanvankelijk ongeïnteresseerd in hun beslommeringen, en alleen maar uit op geld, raakt hij verstrikt tussen twee hysterische bejaarden die hem voor hun karretje spannen. De eerste is Millicent De Frayne, een steenrijke oude vrouw die met haar 'broodmagere Zweedse' dienstmeisje in een appartement op Manhattan woont. Ze vraagt Albert om voor een vorstelijk salaris de memoires op te schrijven van die andere bejaarde, 'de mime, dichter en art-nouveauschilder' Elijah Thrush. Albert moet hem bovendien bespioneren.
Die openingsscène in het snikhete appartement van Millicent De Frayne is erg sterk en ja, toch ook wel geestig eigenlijk. 'Je hebt iets waardoor iemand bijna optimistisch zou worden', zegt ze tegen Albert. Om er meteen aan toe te voegen: 'Nou ja, niet echt.' Terwijl ze over Elijah Thrush vertelt, 'die zijn gezicht in geen vijfentwintig jaar heeft gewassen omdat hij het gevoel heeft dat dat desastreus is voor zijn teint', vraagt ze de Zweedse om Alberts gezicht even schoon te vegen en 'exquise kipsandwiches' voor hem klaar te maken.
Albert moet haar beloven dat hij niet 'intiem zal worden met de Mime', maar dat gebeurt natuurlijk toch. Eigenlijk is in dit boek zo'n beetje iedereen verliefd op elkaar, maar de liefde is nooit eenvoudig en zonder hindernissen. Wat me aanvankelijk een beetje teleurstelde, was dat Albert net zo vreemd blijkt als Millicent De Frayne en Elijah Thrush. Hij is - om een indruk te geven - zoöfiel en gerontofiel en hij trekt voortdurend in het openbaar zijn kleren uit. Als hij nou, te midden van al die waanzin, een enigszins normaal figuur was gebleven, was het boek waarschijnlijk toegankelijker geweest. Maar later begreep ik dat de roman dan ook afstandelijker was geworden en dat Purdy's levensvisie minder goed voor het voetlicht was gekomen.
Het bijzondere namelijk is dat de waanzin van de personages steeds minder waanzinnig overkomt. Zo gek zijn ze nou eigenlijk ook weer niet. Ze zijn aandoenlijk en kwetsbaar. Ze zijn net zo gestoord (of normaal) als al die 'brave burgers die ongetwijfeld van mening waren dat hun gedrag de perken te buiten ging'.
Ik ben Elijah Thrushis overduidelijk een boek over racisme. Dat ligt er zelfs wat te dik bovenop. De twee bejaarden zijn wit en hooghartig en vernederen de zwarte adonis Albert aan de lopende band. Maar toch leest dit boek meer nog als een aansporing om je niets van conventies aan te trekken. Om je niet te schamen voor vreemd gedrag. Als een erkenning van de zonderlingen, de buitenbeentjes, de 'niet-normalen' die geen vanzelfsprekend onderdeel zijn van de maatschappij. In de wereld van Purdy is geen enkele hartstocht vreemd of verkeerd. In dit opzicht isIk ben Elijah Thrusheen boek met een warme boodschap. En het verklaart denk ik ook waarom een klein publiek zo verknocht is aan deze schrijver, die zelf ook een buitenbeentje was.
Het is eigenlijk een wonder dat James Purdy nog steeds gelezen wordt, en dat een Nederlandse uitgever nu opnieuw probeert om nieuwe lezers voor hem te vinden. Toen Purdy begon met schrijven, lukte het jarenlang niet om zijn werk uitgegeven te krijgen. En toen dat eindelijk wel lukte, slaagde hij er weliswaar in om de rest van zijn leven te blijven publiceren, maar hij kreeg zelden goede kritieken, de pers negeerde over het algemeen zijn werk en hij vond nooit een groot lezerspubliek. Als je het zo sec bekijkt, was hij een onsuccesvolle schrijver.
Twee keer in zijn leven proefde hij aan succes, maakte hij mee hoe het was om gewaardeerd te worden. De eerste keer was in Amerika, de tweede keer in Nederland, dankzij Adriaan van Dis.
Eind jaren vijftig, aan het begin van zijn carrière, werd zijn werk even warm onthaald. Er verschenen een paar mooie besprekingen en hij ontving een beurs en een prijs. Maar toen (nota bene een jaar na de geboorte vanAmerican Psycho-auteur Bret Easton Ellis) publiceerde hij een boek over een beurshandelaar die een serieverkrachter was. Daarmee schokte hij de literaire wereld die hem net nog warm had onthaald. Vanaf toen werd hij die gemarginaliseerde schrijver die hij de rest van zijn leven zou blijven.
Het zal hem goed hebben gedaan dat hij, al in de nadagen van zijn leven, in Nederland ineens een besteller had:De gewaden der levenden(1990). Tijdens het televisie-interview door Van Dis was hij weinig spraakzaam. Maar hij kon blijkbaar imponerend zwijgen, want daarna wilde iedereen zijn boek kopen.
En daarna... Ja, daarna belandden al die exemplaren op het Waterlooplein. Dertig jaar later krijgt Purdy dus weer een nieuwe kans in Nederland. Komende winter verschijnt ook nog zijn romanOnder sterrenin een nieuwe editie. En ook dat boek (ik moet wel zeggen: een beetje tot mijn eigen verbazing) ga ik zeker lezen.
JAMES PURDY Ik ben Elijah Thrush Vertaald door Harm Damsma en geïllustreerd door Charlotte Schrameijer. Athenaeum, 164 blz.