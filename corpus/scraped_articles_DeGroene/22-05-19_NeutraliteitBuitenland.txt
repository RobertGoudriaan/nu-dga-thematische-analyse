Neutraliteit Buitenland

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
19 mei 2022
Op Fort Suomenlinna, een oude vesting bij Helsinki, staat een inscriptie die Finnen maant zich dapper te verdedigen en 'nooit te rekenen op hulp van buitenaf'. Door die woorden zet Finland nu een streep met een verzoek om Navo-lidmaatschap.
Het land kwam neutraal de Koude Oorlog en de decennia daarna door, maar volgens de Finse president Sauli Nisto is er een 'nieuw tijdperk' aangebroken. Ook Zweden onderschrijft die overtuiging door een twee eeuwen oude neutraliteitsdoctrine af te schudden en bij de Navo aan te kloppen.
Zelfs al zou een eventueel Turks veto of een andere onverwachte gebeurtenis de Scandinavische uitbreiding verhinderen, dan nog is het door Zweden en Finland gezochte Navo-lidmaatschap de ultieme coda voor de oorlog die Rusland is begonnen in Oekraïne. Die zou volgens Kremlin-propaganda zijn ingezet om Navo-uitbreiding richting Ruslands landsgrenzen te voorkomen. Precies het omgekeerde gebeurt nu: de Navo groeit, juist omdat Rusland zich agressief toont. Op internet gaan de grapjes rond: Poetin is een ideale recruiter voor de Noord-Atlantische Verdragsorganisatie.
Niet alleen heeft Poetin het Navo-enthousiasme vergroot, hij laat hiermee ook zijn strategische falen zien. Moskou haalde Russische troepen weg van de grens met Finland om in te zetten tegen Oekraïne. Precies dat maakt het voor Finland makkelijker om nu Navo-lid te worden. 'Ze hebben eigenlijk niet veel waarmee ze ons kunnen bedreigen', zei Pekka Toveri, een afgezwaaide Finse generaal en ex-hoofd van de Finse militaire inlichtingendienst tegenThe New York Times. 'Ze hebben geen politieke, militaire of economische macht.' Tot aan de aanval op Oekraine hield het imago van Rusland als supermacht nog enigszins stand. Toveri slaat de spijker op de kop: Ruslands macht komt enkel voort uit kernwapens, voor de rest heeft het land eigenlijk geen instrumenten om anderen zijn wil op te leggen.
In Helsinki en Stockholm is de beslissing om bij de Navo aan te sluiten niet licht genomen. Maar de diep gekoesterde neutraliteit bleek uiteindelijk te riskant in een wereld waar Rusland zomaar territorium steelt en een genocidale vernietigingsoorlog begint. Dat is ook een boodschap aan de westerse 'realisten' die beweren dat de Navo verantwoordelijkheid draagt voor de Russische aanval op Oekraïne. Die logica, dienend aan hoe er in Moskou wordt gedacht, gaat uit van het misplaatste idee dat Rusland een invloedssfeer gegund moet worden, bestaande uit landen die zich niet militair met het Westen verbinden. Finland was zo'n land en wil nu Navolid worden omdat de noodzaak van bescherming keihard is aangetoond. De provocatielogica loopt leeg als een ballon.
Ondertussen is het Finland dat de Navo een dienst bewijst, net zo goed als andersom. De verdedigingsorganisatie krijgt er een militair bijzonder goed uitgerust lid bij dat, in tegenstelling tot sommige Navo-oprichters, wel bereid is militaire uitgaven zeer dicht op twee procent van het bbp te zetten. Bovendien is Finlands goed getrainde leger snel uit te breiden met honderdduizenden reservisten en afgestemd op één doel: een Russische aanval afslaan. Dat is nuttige expertise, zo is gebleken.
Nieuw is ook hoe dicht Rusland en de Navo nu op elkaar komen te zitten. Het aantal kilometers directe grens tussen de twee verdriedubbelt als gevolg van Finlands toetreding. De Baltische Zee, nu nog een vrije toegang tot de Atlantische Oceaan, wordt een Navo-water omringd door Zweden, Finland en de Baltische Staten. Schepen die varen van en naar Sint-Petersburg, een belangrijke militaire haven, kunnen enkel nog langs Navo-kusten. Een neutraal Zweden en Finland konden zelf besluiten om wel of geen informatie over Russische onderzeeërs te delen. Straks gaan deze inlichtingen automatisch naar Brussel en Washington.
Dat toetreding van Zweden en Finland tot de Navo nu snel kan gebeuren, is het gevolg van jarenlange voorbereiding. De twee landen trainden al samen met de Navo en deden mee aan missies. Sinds de annexatie van de Krim is deze samenwerking intensiever geworden. Formeel lidmaatschap, plus de wederzijdse verplichting die daarbij hoort, was altijd een stap te ver. De reden was Rusland, dat zijn gelijk kreeg, totdat het besloot het te gaan halen. Moskou heeft gezegd zich 'grondig te gaan beraden' op deze nieuwe realiteit. Het Kremlin zal moeten beseffen dat het de twee landen in de armen van de tegenstander heeft gedreven.
De Baltische Zee wordt nu een Navo-water