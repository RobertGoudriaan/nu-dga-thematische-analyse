Voor elkaar door het vuur De Mijnstreek De blijvende koempelmentaliteit van Roda JC

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
19 oktober 2023
De Limburgse voetbalclub Roda JC ontstond uit meerdere voetbalclubs voor mijnwerkers. De spelers waren verbonden door kolendamp en noeste arbeid. Hun koempelmentaliteit, hun verenigde geestdrift, werkt nog altijd door in de hedendaagse clubcultuur.
In een passage in het centrumvan Kerkrade hangt tussen de Wibra en een drogist een rolluik halfopen. De tegels binnen zijn grijs, de muren zijn grijs, in het lichtgrijze systeemplafond zitten hier en daar bruine vochtplekken. Geel-zwarte wedstrijdshirts zitten weggestopt in een kartonnen doos. Tegen een muur leunt een verweerde dug-out uit het voormalige Roda JC-stadion, daar bovenop staan paspoppen met namen en rugnummers uit vervlogen tijden - Senden (2), Doomernik (8), Fledderus (8). In een vitrine, naast twee Delfts blauwe borden en een paar roetzwarte voetbalschoenen, een elftalfoto in zwart-wit. De bomen houden geen blad meer, een kerktoren steekt door de kale takken, het gras lijkt drassig.
Uiterst links staat een man met tweedjasje en iets wat lijkt op een ehbo-koffer, uiterst rechts een man met das. De voetballers tussen hen dragen korte broeken en polo's met lange mouwen. Behalve de doelman in het midden, hij draagt een coltrui die zelfs in het zwart-wit van de foto donker afsteekt bij zijn medespelers. Zijn handen als kolenschoppen klemmen een witte bal van het vroegere model, het soort dat zwaarder werd als het regende. Zijn neus een beetje scheef, zijn oren van bovengemiddelde omvang, zijn haren strak over zijn schedel gekamd, zijn wangen ingevallen. Getekend, getergd bijna, kijkt hij in de lens.
De foto werd gemaakt in seizoen 1955/56, in het jaar dat Rapid JC landskampioen zou worden na een 3-0 overwinning op NAC Breda. De beelden van die wedstrijd zien eruit zoals elke wedstrijd uit die tijd. Voetballers juichen nog met twee gebalde vuisten, supporters rennen na het laatste fluitsignaal het veld op ('Als een vloedgolf waarin alle spelers verdrinken', zegt de commentator in Polygoon-staccato). Voetbal was nog een wekelijks samenkomen met een haast religieuze dimensie, om los te breken van de alledaagsheid, het leven in de mijnen voor negentig minuten te vergeten.
Op 16 juli 1956, de maandag na het kampioenlschap, schrijftDe Zuid-Limburgerover doelman Deu Cox: 'Hij is momenteel 21 jaar en van beroep ondergronds mijnwerker.' Net als verdediger Sjef Mommertz, middenvelder Wiel Smeets, linksbuiten Hubert Hanneman, en veel andere teamgenoten. Rapid JC was een mijnwerkersploeg: 's ochtends om zes uur ondergronds, om twee uur 's middags weer naar boven, 's avonds op het trainingsveld, aan het einde van het seizoen landskampioen en een kwalificatie voor Europees voetbal op zak. De koempelmentaliteit was de geestdrift die het team verenigde, waarop de mijnkolonie kon vertrouwen, verbonden door kolendamp en noeste arbeid, door hamer en beitel.
Rapid JC was een van de voorlopers van de hedendaagse Limburgse profclub Roda JC; JC staat voor Juliana Combinatie, naar een steenkolenmijn in de gemeente Kerkrade. Achter de rolluiken van het Roda JC Museum houdt vrijwilliger Frank van Dun een ingelijste poster met de omvangrijke stamboom van de voetbalclub omhoog, maar eigenlijk komt het erop neer dat Roda JC werd geboren uit het kolengruis. Een mijnverleden dat nog altijd doorwerkt in de hedendaagse clubcultuur.
Het is vlak voor het middaguur.Achter in het pop-upmuseum drinken we zwarte koffie uit plastic bierglazen en eten we abrikozenvlaai aan een tafel waarop tientallen clubiconen hun handtekening hebben gezet met permanent marker. De tafel staat op 'heilig gras', zegt een van de museummedewerkers; kunstgras dat vorig seizoen werd verwijderd uit het Parkstad Limburg Stadion, de arena waar Roda zijn thuiswedstrijden afwerkt. Van Dun beheert de collectie van het Roda JC Museum met drie andere vrijwilligers, onder wie Ivo Kaus, die een omvangrijk clubarchief op zijn laptop heeft staan. Hij zit ermee op schoot en zoekt zo nu en dan een fragment bij de gesprekken over het mijnverleden, uitslagen van decennia geleden, van iedere vergeten voetballer heeft hij het aantal gespeelde wedstrijden en aantal doelpunten verzameld; hele voetballevens in tabellen gevat.
Oud-speler Pierre Vermeulen en zijn vrouw Lonny zijn inmiddels ook aangeschoven, daar had Kaus op aangedrongen - 'mister Roda', noemt Kaus hem als hij achter de vitrines te voorschijn komt. Voordat Pierre en Lonny een stoel hebben gevonden, laat Kaus zien hoe Pierre een van zijn eerste doelpunten voor Roda scoorde, een verfijnd wippertje over een inglijdende doelman.
'Eigenlijk bestond iedere voetbalclub in deze regio uit mijnwerkers', zegt Lonny als haar man, Van Dun en Kaus verzeild zijn geraakt in een onderling gesprek over Pierre's tijd bij Paris Saint-Germain. 'Iedereen voetbalde en wie niet kon voetballen kreeg een trommel in zijn handen gedrukt bij de harmonie', zegt ze. Pierre laat het andere gesprek stilvallen en knikt naar Lonny. 'Je vroeg ook niet wat andermans vader deed, want iedere vader werkte in de mijnen, iedereen bij ons in de straat was koempel', zegt Lonny, die opgroeide in Heerlen.
Pierre werkte nooit in de mijnen, maar zijn ploeg werd wel door het stelsel van gangen en schachten gevormd. 'Goh, hoe moet ik dat uitleggen', zegt hij als ik hem ernaar vraag. 'Het is niet makkelijk om daarover te praten omdat het over
een gevoel gaat. Als je bij Roda speelt, dan word je eigenlijk opgenomen door die geschiedenis, je wordt er als het ware onderdeel van. Het was heel wat om bij die club te horen.' Dan schept hij nog een puntje vlaai op een kartonnen bordje.
Toen doelman Deu Cox landskampioen werd met Rapid JC, klotste het geld in de mijnkolonie over de plinten. Een fors deel van de jongens uit de regio meldde zich op veertienjarige leeftijd bij de Ondergrondse Vakschool voor een opleiding tot mijnwerker. In het boekHet geluk van Limburg(2015) schrijft Marcia Luyten over die mijnschool: 'Ze smeedde een hechte eenheid tussen jonge jongens die straks samen onder de grond zouden gaan. (...) De Ondergrondse Vakschool gaf hun een tenue, eigen geld en een duidelijke identiteit - status in eigen kring.' Verderop in het naoorlogse hoofdstuk beschrijft Luyten hoe elke werkdag begon met het scanderen van tien leefregels die de mijnscholen hanteerden, als een ochtendgebed:
1. Op mijn eer kan men vertrouwen. 2. Ik wil trouw zijn aan God, ouders, leiders en land.3. Ik wil een vriend zijn voor allen. 4. Ik wil ridderlijk zijn.5. Ik wil flink de handen uit de mouwen steken; wat ik doe, doe ik goed.6. Ik wil spaarzaam zijn.7. Ik blijf opgewekt onder alle moeilijkheden.8. Ik wil een goed vakman worden. 9. Ik wil een beschermer zijn van de natuur.10. Ik wil gehoorzaam zijn, zonder tegen te spreken.
Deze vermenging van arbeidsethos,topsportwetten en de tien geboden werd in de samenleving gedragen als collectieve levensovertuiging. Jonge jongens werden honderden meters onder het aardoppervlak hard werkende mannen. Zo onbevangen en onbevlekt als ze in de mijnschachten verdwenen, zo volwassen en besmeurd kwamen ze weer boven. Het ondergrondse leven was zwaar, zwaarder dan iedereen voordien mogelijk had gehouden. Maar het leven in de mijnen leidde ook tot verbroedering. Zoals op schokkerige, versnelde videobeelden in het Nederlands Mijnmuseum in Heerlen is te zien.
Mannen die eigenlijk nog jongens zijn stappen in een liftkooi en vallen met wel acht meter per seconde in het schemer van de zwarte aarde. Daar wacht een wagon die ze in twintig minuten dieper de mijn in brengt. 'Kijk, dan boeteren ze', zegt rondleider Bert Boumans, die naast me op een bankje tegenover het scherm is komen zitten; de mannen eten een boterham. Als de trein tot stilstand is gekomen volgt een transportband waarop ze om beurten op hun buik minutenlang verder afdalen. Dan is het nog even lopen langs stutten van naaldhout, 'dat kraakt als er te veel kracht op komt te staan', zegt Boumans. De constante dreiging van het gewicht van de aarde, de ziedende hitte, de vochtige lucht, de roetvegen over het kwetsbare lijf - samen ploeteren bracht eendracht in de mijnkolonie.
Op een van de fragmenten staan de mannen onder de douche, ze wassen elkaars rug, hun poekel. 'Fysiek contact maakt mensen opener', zegt Boumans, die gedurende de hele film duidt waar we precies naar kijken. 'Net als met sport. We hebben het daarom ook niet over collegialiteit in de mijnen. Nee, het is meer dan dat, het is kameraadschap. Dat is ook die koempelmentaliteit waar ze het bij Roda JC altijd over hebben. Het gevoel dat je voor elkaar door het vuur zal gaan, dat we niet op elkaar mopperen als iemand een fout maakt, schouders eronder, precies zoals het er in de mijnen aan toe ging.'
Op een dag in 1947 ging het gruwelijk mis. In Staatsmijn Hendrik vloog 636 meter onder het aardoppervlak een rubberen loopband in brand. 'Het mijngas in de lucht ontvlamde', schrijft Luyten in haar boek, 'het vuur kolkte door de onderaardse gangen'. Er kwamen bij de grootste naoorlogse mijnramp dertien mensen om het leven, onder wie enkele voetballers van Limburgia, een van de betere clubs uit de oostelijke mijnstreek. De club vroeg de Nederlandse voetbalbond om uitstel van een paar wedstrijden, maar de knvb verplichtte de koempels tot spelen.
Er is vrijwel geen gebeurtenis die de maatschappelijke naoorlogse verhoudingen beter illustreert. De mijnwerkers waren trots op hun werk, trots dat de koempels in belangrijke mate konden bijdragen aan de wederopbouw van Nederland. Maar buiten de mijnkolonie werden de koempels als minderwaardig gezien. Alleen op het voetbalveld wisten ze indruk te maken. De mijnwerkersploegen waren fitter, sterker, speelden met meer bravoure en gemeenschapszin dan clubs uit andere delen van het land.
In juni 1950, drie jaar na de mijnramp, werd Limburgia landskampioen na een 0-6 overwinning op Ajax in het Olympisch Stadion. Een verslaggever van hetLimburgsch Dagbladbeschrijft hoe de spelers van Limburgia op de Dam werden gehuldigd. 'Gij hebt de hoogste onderscheiding behaald en dat verheugt ons', zei de voorzitter van de voetbalbond. 'En als men bedenkt, dat dit elftal uit zeven ondergrondse mijnwerkers en vier bovengrondse bestaat en als men dan bedenkt onder wat voor ons moeilijk te begrijpen omstandigheden zij werken en als men dan weet, dat de aanvoerder van Limburgia, Willy Groen, reeds vijftien jaar mijnwerker is, zult u met mij voor dit elftal een zeer diep respect krijgen.' Het sportieve succes leidde tot enige rehabilitatie van de Mijnstreek.
Maar de waardering voor de regiozal kort daarna verbrokkelen. Op de eerste verdieping van het Mijnmuseum, die in het teken staat van de hoogtijdagen, schittert het goud en marmer. Rondleider Bert Boumans houdt halt bij een hoek met drie wedstrijdshirts. Grasgroen van Fortuna '54, voorloper van de hedendaagse profclub Fortuna Sittard; blauw van Limburgia; geel-zwart van Roda JC. Er hangen foto's van trapveldjes met koeltorens aan de horizon, als asgrijze bloemenvazen waaruit onafgebroken helderwitte wolken ontsnappen. De mijnen waren nooit uit zicht, zo vervlochten waren de inwoners en het landschap met de steenkool. Het zwarte goud dreef de welvaart aan, aan het einde van de jaren vijftig werkten volgens Boumans ruim 75.000 mensen in de steenkolenindustrie. Juist door die afhankelijkheid zou de Mijnstreek in een financiële afgrond verdwijnen.
InHet geluk van Limburgbeschrijft Marcia Luyten hoe in 1961 de mijnen een recordproductie behaalden, maar de waarde van een ton kolen dusdanig kelderde dat de marktprijs onder de kostprijs kwam te liggen. Min of meer in hetzelfde tijdsgewricht werd in Noord-Nederland een gasbel ontdekt, waardoor goedkopere energie kon worden geproduceerd. Een kleine tien jaar nadat Deu Cox, de doelman met handen als kolenschoppen, landskampioen werd met Rapid JC, zat toenmalig minister van Economische Zaken Joop den Uyl in de auto naar Heerlen om de sluiting van de mijnen aan te kondigen.
'Heb je een goede neus?' vraagt Boumans als we tegenover het spreekgestoelte hebben plaatsgenomen waarachter Den Uyl zijn rede hield. 'Als je goed kunt ruiken, ruik je misschien nog het angstzweet van Joop.'
'Toen mijn ouders op 17 december 1965 wakker werden, klopte hun leven financieel, economisch, maatschappelijk, sociaal en religieus', zegt Boumans. 'Als ze op 18 december ontwaken in precies hetzelfde bed, wankelen al die vijf zuilen. De enige zekerheid is dat hun elfjarige zoon, op de rand van de puberteit, naar de zesde klas van de lagere school gaat. Daar hoorde ik van mijn leerkracht dat ik een heel andere toekomst zou krijgen dan mijn generatie tot dan toe was voorgehouden.' Het fundament werd onder de Mijnstreek weggeslagen, de koempels bleven voor het merendeel beduusd, werkloos en verkreukeld van de stoflongen achter. Alles wat ook maar een beetje deed denken aan de mijnen werd vernietigd. De schachten werden gedempt, de iconische schoorstenen Lange Jan en Lange Lies werden omvergeworpen. Het enige wat bleef was het voetbal, hun enige houvast.
Clublegende Pierre Vermeulen werd geboren in het jaar dat Rapid JC met doelman Deu Cox landskampioen werd en maakte zijn debuut in de hoofdmacht van Roda JC toen de laatste kolenwagens het daglicht zagen. De erfenis van de mijnsluitingen was armoede, nederigheid. 'Je moest niet naast je schoenen gaan lopen, dat kon niemand waarderen', zegt Pierre. 'Je mocht eigenlijk al blij zijn als je schoenen had.'
Roda JC bleef die jaren bekendstaan om het sjouwen, hun bezieling. De voormalige mijnwerkersploeg deed het in de jaren zeventig uitstekend, werd zelfs even een stabiele subtopper, terwijl de regio gebukt ging onder grote werkloosheid, drugsproblematiek en structurele intellectuele leegloop. 'In Kerkrade, waar het merendeel koempel was geweest, zat tachtig procent van de volwassen mannen thuis', schrijft Luyten. De Mijnstreek geneerde zich voor het economisch drama dat zich na het sluiten van de steenkolenmijnen had ontvouwen, het woord koempel werd nauwelijks meer met trots uitgesproken.
Hoe anders is hetnu. Socioloog Eva Mos deed in 2018 onderzoek naar de koempelmentaliteit en hield daarover een blog bij voor het Migratiemuseum Heerlen. Mos constateerde dat de term in de regio door veel verschillende groepen voor allerlei doeleinden werd gebruikt, van oud-mijnwerkers tot voetbalsupporters, vertelt ze tijdens een telefoongesprek. De koempelmentaliteit wekt volgens haar bij mensen een nostalgisch gevoel op, alsof het leven in de mijnen misschien rooskleuriger was dan de kolenzwarte realiteit. 'Het is natuurlijk ook een mechanisme om het mijnverleden te romantiseren, een manier om met dat verleden om te gaan. Een soort retrospectieve positiviteit. Je wilde tenslotte niet telkens worden herinnerd aan die keer dat je medekoempel een steen op zijn hoofd kreeg of in een schacht viel. Maar, om heel eerlijk te zijn, ik heb nooit begrepen waarom zo'n specifiek concept, een werkomgeving die zo gevaarlijk was, momenteel wordt toegepast op een voetbalclub. Ondergronds ging het over leven of dood, bij een voetbalclub over een mascotte en groepsgevoel op een heel ander niveau.'
Misschien op een ander niveau, maar in het Parkstad Limburg Stadion is het koempel voor en koempel na. Op een vrijdagavond in september kom ik Lonny Vermeulen tegen bij de ingang van het stadion; ze flyert tegen de sluiting van een deel van het Zuyderland-ziekenhuis. Ik beklim de betonnen trappen van het stadion en zoek mijn plek op de Koempeltribune tussen de fanatieke Roda-aanhang. Als de spelers en mascotte Koempeltje opkomen, zwaaien de supporters met geel-zwarte vlaggen waarop diagonaal Kirchroa in kapitalen staat gedrukt, op beide uiteinden zijn een hamer en beitel afgebeeld. Op een van de andere vlaggen staat een mijnschacht.
Aan de tribunes hangen spandoeken met teksten als 'Koempels uit Brunssum groeten Roda JC', sommige supporters laten me hun tatoeages zien, van hamer en beitel of het penningnummer van hun vader. Ze voelen zich koempels, ze noemen zich koempels, ze zijn de nalatenschap van een tijd waar nu eindelijk met enige trots op kan worden teruggekeken. Roda JC is na seizoenen van slechte prestaties en financiële problemen weer op de weg terug naar de Eredivisie; de club werd in oktober periodekampioen van de Keuken Kampioen Divisie.
De betrokkenheid van Roda JC-supporters bij de club is uitzonderlijk hoog, ziet algemeen directeur Jordens Peters. Hij liet onderzoek doen naar hoe zijn club zich ten positieve onderscheidt van andere voetbalclubs en daarin zag hij zich bevestigd, zegt hij tijdens een telefoongesprek. 'En die betrokkenheid is wederkerig.' Een paar jaar geleden lanceerde Roda, net als veel andere profclubs, een maatschappelijk programma om een positieve invloed op hun omgeving uit te oefenen. Het programma van Roda heet 'Gezond in Mijn Streek' en heeft als doel om de gezondheid in de ongezondste regio van Nederland te bevorderen. In tegenstelling tot veel andere clubs is dat programma allesbehalvewindow dressing,het werd het maatschappelijke fundament onder de voetbalclub.
Toen het Zuyderland-ziekenhuis bekendmaakte gedeeltelijk te sluiten, betraden de Roda-spelers het veld met 'Behoud Ziekenhuis Parkstad' op de borst - een ongekend politieke uiting voor een voetbalclub. Of neem afgelopen zomer, zegt directeur Peters, toen een gokbedrijf de club voor tonnen wilde sponsoren en hij besloot daarvan af te zien. 'Uiteindelijk wil zo'n bedrijf natuurlijk dat je achterban op hun site terechtkomt. Maar dat voelde in een regio als de onze, die het al zo zwaar heeft, aan alle kanten verkeerd. Als wij goed zijn voor de regio, is dat goed voor Roda JC', zegt hij.
Roda JC wint die vrijdagavond in september met 3-0 van hekkensluiter Telstar. De ploegen zijn in eerste instantie gelijkwaardig, de bal wisselt snel van helft, als een flipperkast. Frank van Dun, Ivo Kaus en Pierre Vermeulen hadden mijn verwachtingen in het Roda JC Museum al enigszins getemperd. Roda wordt kampioen, zeiden ze, daar waren ze alle drie van overtuigd, maar de échte koempelmentaliteit, de geestdrift van vroeger bestaat tegenwoordig eigenlijk nog alleen in volle glorie op de koempeltribune.
Het beton trilt na elk doelpunt, in de catacomben wiegt na het laatste fluitsignaal een zwartgeblakerde olielamp op het ritme van de springende supporters. De voetballers lopen door de spelerstunnel, die eruitziet als een gangenstelsel van een kolenmijn. Als de spelers in hun kleedkamer zijn verdwenen, staat er een ballenjongen in een geel vest aan de rand van het grasveld naast een kolenwagen. Hij leunt tegen de wagen en maakt met zijn telefoon een foto van het veld. 'Hier wil ik later spelen', zegt hij als hij langs me de spelerstunnel in loopt. De mijnen behoren toe aan een ander tijdperk, maar de koempelmentaliteit is nooit helemaal uit Kerkrade verdwenen.
'Als je bij Roda speelt, dan word je eigenlijk opgenomen door die geschiedenis, je wordt er onderdeel van'