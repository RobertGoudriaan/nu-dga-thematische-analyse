'Mijn eigen mest kan ik niet kwijt' De landbouwcrisis

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
10 oktober 2024
Veel veeboeren staat het water aan de lippen omdat ze de kosten van de mestverwerking niet kunnen opbrengen. Het landbouwbeleid van BBB-minister Femke Wiersma biedt vooralsnog geen enkel soelaas.
'Dan is het einde oefening.'Jitte Ketelaars (62) windt er geen doekjes om: als de mestderogatie niet terugkomt of wordt afgezwakt, dreigt zijn bedrijf kopje onder te gaan. In het Groningse Winsum bestiert hij met zijn vrouw Froukje een melkveehouderij met 150 koeien. Dit jaar hebben ze een ton aan extra kosten omdat ze minder mest over hun land mogen uitrijden. 'Het eet vrijwel alle winst op. Er hoeft maar iets te gebeuren, een ziekte-uitbraak of een kapotte trekker, en het bedrijf valt om.'
Ketelaars wil het bedrijf doorgeven aan zijn twee zoons. Maar dat is een proces van jaren en met de huidige cijfers gaat geen bank de overname financieren. 'Het geeft enorm veel spanning.' Hij vertelt het rustig, maar zijn stem verraadt emotie.
De familie heeft een melkveebedrijf zoals de vorige landbouwministers van de ChristenUnie het graag zagen: extensief, met minder dan twee koeien per hectare, weinig kunstmest en zo min mogelijk ingekocht krachtvoer. En met dieren die, als het kan, dag en nacht in de wei staan. Daar komt nu een einde aan. De koeien staan straks op stal om hun mest op te vangen voor de afvoer. 'Mijn eigen mest kan ik niet kwijt, maar ik mag wel een grote hoeveelheid kunstmest uitrijden', legt Ketelaars uit. 'Dat voelt cru.'
Een zorgvuldig afgestemde kringloop loopt hierdoor spaak. Dierlijke mest bevat belangrijke voedingsstoffen, het gras wordt minder voedzaam door kunstmest. Het resultaat is minder gezonde dieren en hogere kosten voor krachtvoer. 'Onze dieren zijn afgestemd op veel gras, het is nu alsof je diesel in een benzine auto gooit.'
Dit jaar moet hij betalen voor de verwerking van 500 kuub mest, volgend jaar wordt dat 2300
kuub. Daarbovenop komen nog de kosten voor extra krachtvoer en kunstmest. Minder dieren, en dus minder mest, is voor Ketelaars geen oplossing. 'Want met minder melkopbrengst komt het echt niet uit.'
'Als ik geweten had hoe het er nu voorstaat, was ik er nooit aan begonnen.' Marco van Ginkel kijkt uit over het weiland achter zijn stal in Maartensdijk in de provincie Utrecht. In de verte groeit mais die hij teelt voor zijn koeien. 'Een boer onderhoudt het landschap en produceert voedsel. Je denkt zelf dat je het goed doet met oog voor de natuur en de koe, maar de maatschappij vindt blijkbaar van niet.'
Zo'n vijftien jaar geleden nam hij de boerderij van zijn ouders over en breidde de ouderwetse, kleinschalige boerderij uit tot een modern, extensief bedrijf van tweehonderd dieren en vertienvoudigde de melkproductie. Dat heeft hem geen windeieren gelegd. De dure mestafzet doet pijn, maar hij kan het dragen. 'Als je het beter doet dan gemiddeld, hou je wat over.' Toch is ook hij van plan om binnen vijf jaar te stoppen.
'De basis van mijn succes is een zo gezond mogelijk bodemleven', legt Van Ginkel uit. 'Maar voor een gezonde bodem heb ik voldoende eigen mest nodig.' Die mest rijdt hij uit met gps-gestuurde machines om precies zoveel toe te dienen als de bodem kan opnemen. Onlangs nog kwamen ecologen van Wageningen de waterkwaliteit van zijn sloten opmeten. 'Die hadden nog nooit zulke gezonde sloten gezien bij een gangbare melkveehouder. Mest bevat nutriënten voor mijn bodem, die ga ik toch niet laten weglekken?'
Dat hij zo efficiënt produceert is met de huidige stikstofregels een nadeel. 'Mijn dieren produceren minder mest, maar ik moet afvoeren op basis van landelijke normen die hoger liggen.' Daardoor kan hij veel minder uitrijden. Maar kunstmest gebruiken in plaats van dierlijke mest wil hij niet. 'Het gras groeit dan wel snel, maar is veel minder voedzaam. Het verarmt mijn bodem met uitspoeling van nutriënten als gevolg.' En minder voedzaam voedsel betekent minder gezonde koeien. 'Daar ga ik het niet voor doen.'
Na de luidruchtige boerenprotesten van drie jaar geleden dreigt er nu een stille sanering in de melkveehouderij. Want veel meer boeren zoals Ketelaars en Van Ginkel dreigen te stoppen. Aanleiding is de afschaffing van de derogatie, een Nederlandse uitzondering op de Europese bepaling dat er maar 170 kilo stikstof per hectare mag worden uitgereden. Nederlandse boeren mochten tussen de 230 en 250 kilo stikstof bemesten, maar nu moet stapsgewijs de Europese norm in 2026 bereikt zijn.
Vooral kleinere en ook jonge veeboeren staat het water aan de lippen omdat ze de kosten van de mestverwerking niet kunnen opbrengen. Het nieuwe landbouwbeleid van BBB-minister Femke Wiersma biedt hun vooralsnog geen enkel soelaas.
'Gelukkig was 2022 een goed jaarvoor de veehouders met hoge melkprijzen en goede winstmarges', verzucht Alfons Beldman, senior onderzoeker melkveehouderij, duurzaamheid en ondernemerschap aan de Universiteit Wageningen. 'Er zit nog wel wat vlees op het bot, maar dat valt er nu wel snel vanaf.' De kosten van mestverwerking zijn namelijk de laatste twee jaar sterk gestegen, van zeven euro per ton mest naar 35 euro per ton. 'Gemiddeld is een veeboer dit jaar tussen dertig- en veertigduizend euro kwijt aan de verwerking van mest. Een enorm bedrag als je beseft dat het gemiddelde inkomen zo'n tachtigduizend euro bedraagt.'
Vooral bedrijven die tot voor kort nog al hun mest konden uitrijden op hun eigen land hebben het moeilijk, weet Beldman. 'Zij hebben nog niet de contacten met de verwerkers en staan achteraan de rij.' Een andere groep in de gevarenzone zijn bedrijven die nu al hoge lasten hebben, bijvoorbeeld omdat onlangs kinderen de boerderij van hun ouders overnamen en hiervoor een hoge hypotheek afsloten. 'De marges zijn dan heel dun. Zo'n extra lastenverzwaring kan dan net te veel zijn.'
Minister Wiersma kondigde op 13 september in een Kamerbrief een 'mix van maatregelen' aan om de druk op de mestmarkt te verlichten. Ze wil in Europa die grens van 170 kilo per kuub ter discussie stellen en voor de tussentijd bepleit ze opnieuw een Nederlandse uitzondering. Een pad dat door Europese insiders als weinig kansrijk wordt gezien.
Andere maatregelen voor de korte termijn zijn onder meer het bevorderen van de export, stimulering van de mestverwerking, het verkleinen van de zones rond Natura 2000-gebieden die niet bemest mogen worden van 250 naar 100 meter en het verlengen van het uitrijseizoen. 'Volstrekt onvoldoende', oordelen kenners. 'Mest in de herfst uitrijden is alleen maar ongunstig', vindt een boer. 'Met de huidige regenval spoelt die zo de sloot in.'
'Door dit beleid zal de schaalvergroting van de veeteelt alleen maar toenemen', denkt Beldman. Volgens de Wageningse landbouweconoom is er een mix van echte maatregelen nodig. Zo kan er inderdaad wat gedaan worden aan minder eiwitrijk voer, waardoor de mest minder stikstof bevat. Stalvloeren die ontlasting en urine vroeg scheiden, leveren ook minder schadelijke drijfmest en van dierlijke mest kan renure gemaakt worden, een stof die lijkt op kunstmest en, als Europa het goed vindt, boven op die 170 kilo toegediend mag worden.
In de sector zelf wordt bijvoorbeeld renure als het ei van Columbus gezien. Maar de productie is relatief duur en alle overtollige mest omzetten levert ook weer een overschot op. En ook boeren zetten vraagtekens bij het gebruik van het product. 'Dat is net als kunstmest een concentraat en daarmee funest voor mijn bodemleven', zegt Van Ginkel in Maartensdijk.
'Er zijn zeker innovaties mogelijk', reageert Beldman, 'maar de effecten worden vaak overschat en de investeringen zijn fors.' Verkleining van de veestapel zou volgens hem daarom ook onderdeel van de maatregelen moeten vormen. 'Als de veestapel niet krimpt, bestaat de kans dat Nederland de fosfaatgrens overschrijdt. Dit kan dan leiden tot een generieke korting waarbij elke veeboer minder dieren mag houden. Dit kan bedrijven over de rand duwen.'
Beldman maakte dit jaar samen met zijn collega Gerben Doornewaard een rapport over de Nederlandse melkveeteelt voor het congres van The Network European Dairy Farmers. 'Voor de middellange termijn (2030-2035) laten meerdere studies zien dat het geheel aan doelen en opgaven (stikstof, klimaat, mest) niet gehaald lijkt te worden zonder krimp van de veestapel', constateert het tweetal daarin.
Het Landbouwakkoord dat de vorige minister van Landbouw Piet Adema met de sector wilde afsluiten, ging uit van een reductie van de veestapel van dertig procent en er was twintig miljard euro beschikbaar om de transitie te kunnen maken. Van dat geld is met het nieuwe kabinet nog maar een kwart over en minister Wiersma wil alleen een kleine, vrijwillige inkrimping mogelijk maken.
Dit afgezwakte beleid maakt de conclusie van Beldman en Doornewaard alleen maar nijpender: 'Voor een behoorlijk aantal bedrijven zal het op de korte termijn om overleven gaan, hoe kom ik deze periode door?'
'Elk uur schuift die balkde stalvloer schoon, de mest valt dan buiten de stal de afstortput in.' Harm Wientjes loopt door zijn ruime, lichte stal met tweehonderd melkkoeien. Frisse lucht stroomt binnen door de openstaande deuren aan de kant van de weide. 'Als het mooi weer is, gaan ze naar buiten. Dat kan tot ver in de herfst. Maar als het regent komen ze al na vijf minuten naar binnen.'
Wientjes en zijn broer hebben een modern, groeiend intensief melkveebedrijf in het Oost-Brabantse Oploo en verwerken de mest zelf op hun bedrijf. Dat gebeurt in een zacht zoemende installatie die dertig meter verderop staat. 'We pompen de stront van de stal in die ronde silo', wijst Wientjes. De mest vergist en dat zorgt voor biogas die in een verbrandingsmotor elektriciteit opwekt, daarna wordt met een luchtwasser ammoniak aan de mest onttrokken en vermengd met zwavelzuur levert dat renure op, de stof die lijkt op kunstmest. Aan het eind van de installatie groeit met zachte plopjes een grote bruine hoop. Een prachtig restproduct, volgens Wientjes. 'Mooie dikke mest met weinig stikstof die we zelfs in natuurgebieden mogen gebruiken.'
De mestcrisis slaat bij Wientjes minder toe, en dat komt eigenlijk doordat de omstandigheden voor een melkveebedrijf op de Brabantse zandgronden niet ideaal zijn. 'Want de grond is relatief duur, omdat er met akkerbouw veel meer op verdiend kan worden.' Laatst konden de broers nog wat grond erbij kopen voor 120.000 euro per hectare, maar dat is een uitzondering. Groei kan dan alleen komen van intensivering, constateerde de aan de Universiteit Wageningen opgeleide Wientjes, die naast het bedrijf ook nog een fulltime baan heeft als agrarisch adviseur.
Maar meer beesten per hectare betekent meer stront, en die moet worden verwerkt.
Daarom deden de broers Wientjes al in 2006 mee aan de pilot van FrieslandCampina om met kleine biogascentrales de uitstoot van broeikasgassen te verminderen, doordat methaan bij verbranding wordt omgezet in het minder heftige CO2. Tegelijkertijd zochten ze afzetmogelijkheden voor hun kunstmestachtige renure en de dikke mest bij akkerbouwers in de omgeving. Naast aardappelen en bieten verbouwen die in wisselteelt ook rustgewassen als mais, grasklaver en luzerne. 'Wij kunnen zo onze mest binnen een straal van tien kilometer rond het bedrijf kwijt en krijgen er veevoer voor terug. Onze kringloop is lokaal gesloten.'
Omdat ze twee jaar geleden de buurman waarmee ze al samenwerkten konden overnemen, hebben ze nu een bedrijf met driehonderd koeien, verdeeld over drie locaties, die samen zo'n drie miljoen liter melk produceren tegen een kostprijs van zo'n 40 cent per liter. De melkcoöporatie betaalt hun op dit moment 49 cent per liter. 'Dat komt goed uit na zo'n overname', constateert Wientjes. 'Van die negen cent saldo moeten we de aflossing bij de bank betalen.'
De gezondheid van de koeien is ook een belangrijk aspect, benadrukt de boer en adviseur. Door daar goed op te letten gaan hun melkkoeien een jaar langer mee dan de vijf jaar die daar gemiddeld voor staan. 'Vooral de poten zijn kwetsbaar', weet Wientjes, 'daar moet je goed op letten omdat ze er gemakkelijk ontstekingen aan krijgen.'
Voeding is een andere belangrijke knop waaraan gedraaid wordt. Eiwitrijk voedsel levert bijvoorbeeld meer melk op, maar vervolgens wordt het ook duurder om de mest te verwerken. 'Je moet het juiste midden weten te vinden', zegt Wientjes, en dat verschuift voortdurend door de veranderende melkprijs die uiteindelijk wordt bepaald door de maisbeurs in Chicago. 'Bij een lage melkprijs ga je minder eiwitten voeren. Een boer is tegenwoordig voortdurend aan het rekenen, mijn broer heeft er een spreadsheet voor waarop hij dagelijks kijkt.'
En een koe eet al lang niet meer alleen gras. De beesten van de Wientjes vermalen naast de gewassen van de lokale agrariërs ook restproducten uit de industrie als citruspulp en bierbostel. 'Die spreadsheet van mijn broer is dus best ingewikkeld', zegt Wientjes, 'overal staat natuurlijk de prijs bij en we willen zo min mogelijk soja uit Brazilië importeren.'
Optimaliseren van de productie loont, is zijn overtuiging. 'Alleen al aan voer bespaar je dan twee cent per liter, dat klinkt weinig, maar omgerekend zijn dat toch enkele tienduizenden euro's.' Schaalvergroting, dierenwelzijn, klimaatmaatregelen en het bevorderen van biodiversiteit kunnen hand in hand gaan. 'We beheren bijvoorbeeld ook in het Maasheggengebied twintig hectare kruidenrijk grasland op natuurlijke wijze. Daar komt geen kunstmest aan te pas. Dit soort opties gaan ook samen met intensivering.'
'Kijk', wijst Wientjes, 'de buurman daar bouwt voor zijn achthonderd koeien ook een mestvergister.' En bij een collega met melkvee op verschillende locaties staat er ook eentje gepland. Vier streekgenoten met minder koeien hebben dergelijke plannen nog niet. 'Dat is echt een nadeel', erkent Wientjes. 'Je kunt dit soort investeringen alleen doen als je flink wat koeien hebt.'
'Zonder specifieke sturing gaat de (geleidelijke) intensivering door', constateren Beldman en Doornewaard dan ook in hun rapport voor de Europese veeboeren. 'Technologie maakt stijging van productiviteit mogelijk; dat leidt weer tot schaalvergroting.' Al jarenlang neemt het aantal melkveebedrijven jaarlijks met drie tot vier procent af, waarbij de productie die wegvalt wordt overgenomen door de blijvers die daardoor steeds groter worden.
Verkoop vindt vaak plaats omdat er geen opvolging is of opvolging erg lastig is, én omdat het lucratief is. De fosfaatrechten voor melkvee die de overheid in de vorige eeuw gratis beschikbaar stelde, zijn nu 2500 euro per koe waard. Bij een gemiddeld bedrijf met 104 koeien levert dat 260.000 euro op. De grondprijs fluctueert tussen 100.000 en 170.000 euro per hectare.
'Maar minder bedrijven betekent nietdat er minder vee of minder mest is', constateert de Wageningse onderzoeker. Dat blijkt ook uit de scenario's die in het rapport zijn uitgewerkt. Zonder effectief (overheids)beleid halveert het aantal bedrijven in 2030 naar 7500 terwijl de melkproductie zelfs licht groeit. Bij een natuurinclusief scenario blijven er meer dan tienduizend bedrijven over. Naast efficiënte boerderijen als die van de gebroeders Wientjes kunnen dat kleinere bedrijven zijn die nicheproducten beter vermarkten, zoals bijzondere biologische kaas of melk van koeien waarbij de kalfjes niet worden weggehaald. Of boeren die betaald worden voor natuurbeheer, het bevorderen van biodiversiteit, of zelfs het creëren van nieuwe natuur op grasland dat niet meer in gebruik is. Het is een transitie die niet zonder overheidssteun kan, en juist die maatregelen ontbreken in de Kamerbrief van minister Wiersma.
Jerey Groeneweg / ANP | Een melkveehouder injecteert koeienmest in een weiland nabij zijn boerderij. Maasdam, 12 september