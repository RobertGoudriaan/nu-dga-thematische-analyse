Morgen een huis op Palmeiland Onderzoek Dubai Unlocked

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
16 mei 2024
Hoewel de regering van Dubai beloofde beter op verdachte geldstromen te letten, blijkt uit gelekte data dat het land nog steeds een toevluchtsoord is voor superrijken, supercriminelen en alles daartussenin.
'De voordracht"Jort Kelder en de 1 procent" begint zo in The Captains Club', schalt door de speakers van de rai in Amsterdam. De Masters Expo, de opvolger van de voormalige Miljonairsfair, biedt alles waar rijke mensen hun geld op kunnen stukslaan: van jachten tot moderne kunst en van safari's tot verjongingskuren. Vrouwen in glitterjurken en mannen in pak lopen langs de stands. Voor jongere mannen blijkt de combinatie coltrui, jasje en gouden ketting het uniform te zijn. Een pianist in een wit pak speeltEmpire State of Mindop de vleugel.
'We stellen vandaag een contract voor je op, dan heb je morgen een huis in Dubai', prijst een medewerker van Damac, een van de grootste vastgoedbedrijven van het emiraat, haar koopwaar aan bij de stands met vastgoed. Een deel van de buitenlandse kopers verhuist ook daadwerkelijk naar Dubai, vertelt ze. 'Het is er het grootste deel van het jaar lekker weer, en het is er enorm veilig.' Toch gaat het ook vaak om de investering. 'We verkopen steeds meer via Zoom, mensen gaan niet eens kijken. Ze willen gewoon hun geld op een veilige plek stallen.'
'Wat bedoel je?' zegt de Damac-vertegenwoordiger als we vragen of ze weleens het idee hebben dat het geld een verdachte oorsprong heeft. 'Wij zijn maar een tussenpersoon, wij nemen gewoon het geld aan.' Ook vastgoed kopen op een andere naam, of via een bedrijf, is geen probleem. Slechts in uitzonderlijke gevallen worden er checks gedaan, vertelt ze, maar meestal niet. 'We krijgen ook steeds meer mensen die met crypto's willen betalen, of met cash, dat kan ook. We hebben ook een team in Nederland dat het op zich kan nemen om dat geld naar Dubai te krijgen, als jij er niet mee wil reizen. We komen er wel uit.'
Het valt op hoe open de makelaars in de rai zijn over cash-betalingen en de zeldzame checks op de herkomst van het geld, ook aan journalisten. 'Als je met cash wil betalen, dan zeggen we dankjewel, en nemen we je cash aan', zegt een medewerker van Property Shop Investment. Al zijn er grenzen: een makelaar bij een stand verderop vertelt hoe iemand ooit met een Louis Vuitton-rugzak vol cash het kantoor binnen kwam lopen. 'Die heb ik wel vriendelijk de deur gewezen. Want met criminelen handelen we niet hoor.' Hoe hij wist dat het om crimineel geld ging? 'Dat zie je gewoon aan mensen.'
'Oudste zoon Ridouan Taghiin Dubai opgepakt'. 'Drugsbaron Dikke Nordin vanuit Dubai uitgeleverd aan België'. 'Bolle Jos laat ook moeder, vader en zus in luxe delen: Bentleys, penthouse in Dubai en dure klokjes'. En: 'Quincy Promes in Dubai aangehouden, Nederland vraagt om uitlevering'. Allemaal nieuwskoppen van het afgelopen jaar waarin Dubai en drugscriminaliteit hand in hand gaan. Anderhalf jaar geleden onthuldenDe Groene Amsterdammeren onderzoeksplatform Investico al hoe Nederlanders uit zowel de boven-als de onderwereld hun geld graag stallen in appartementen in Dubai. Het emiraat beloofde de afgelopen jaren beterschap: de regering zou voor het eerst belasting gaan heffen, makelaars zouden beter gaan controleren waar het geld van hun klanten vandaan komt.
Uit nieuwe gelekte data blijkt dat daarvan weinig terechtgekomen is. Dubai is nog steeds een toevluchtsoord voor superrijken, supercriminelen en alles daartussenin. Het lek geeft inzicht in wie de eigenaars van honderdduizenden panden in Dubai zijn. De Amerikaanse ngo Center for Advanced Defense Studies verkreeg gegevens over hun eigenaren tussen 2020 en 2022. Het Noorse medium E24 en het Organized Crime and Corruption Reporting Project verspreidden die informatie vervolgens onder 72 media uit de hele wereld, waaronderDe Groeneen Investico. Deze week publiceren niet alleenLe Monde, Der SpiegelenThe Timesover de data, maar bijvoorbeeld ook het IndonesischeTempo,het KazachseVlastenDiario Rombeuit Equatoriaal-Guinea. De lijst bevat ruim duizend Nederlandse vastgoedbezitters, wier bezit een gezamenlijke geschatte waarde van minimaal zeshonderd miljoen euro heeft.
Het is een bont gezelschap. Op de internationale lijst zien we zo'n veertig mensen tegen wie internationale sancties gelden, zoals de Libanees Ali Reda Hassan al-Banai, die ervan wordt verdacht Hezbollah te hebben gesteund met tientallen miljoenen. Ook kwamen we meer dan zestig'politically exposed persons'tegen, zoals de Angolese Isabel dos Santos, een van de rijkste vrouwen van Afrika die aangeklaagd werd voor witwassen, verduistering en belastingfraude.
Er werden meer dan zestig criminelen en verdachten aangetroffen, zoals de Ierse vermeende kartelbaas Daniel Kinahan, Karl Greenwood, medeoprichter van het cryptobedrijf OneCoin dat zijn klanten oplichtte, en de Nederlandse vermeende drugsbaron Jos Leijdekkers, beter bekend als 'Bolle Jos'. Ook minder bekende Nederlandse onderwereldfiguren, zoals Jamal B., van wie sinds zijn ontvoering in 2020 niks meer is vernomen, staan als vastgoedbezitter op de lijst.
Ook bij bonafide investeerders is het emiraat onverminderd populair. De Rotterdamse miljonair Michel Perridon, bekend van de televisieprogramma'sDragons' DenenThe Celebrity Apprentice,bezat in 2020 vier appartementen in Dubai, volgens de nieuwe data zijn dat er in 2022 minstens veertien. 'Als ik hier aan tafel wil komen bij de grote projectontwikkelaars of ministers, dan is één telefoontje genoeg', vertelde Perridon in 2022 tegende Volkskrant. 'Hier op mijn telefoon kun je het telefoonnummer van de minister van Toerisme zien. Dat is mijn vriend. Kijk, hier, de minister met zijn kinderen. Moet je in Nederland eens proberen; contact leggen met iemand op dat niveau.' Perridon, die zijn kapitaal verdiende met de verkoop van zijn elektronicabedrijf Trust en met vastgoed, heeft naar eigen zeggen inmiddels zeshonderd miljoen dollar inluxury real estatein Dubai gestopt.
Alex Kroes, de nieuwe technisch directeur van Ajax die geschorst werd als algemeen directeur vanwege vermeende handel met voorkennis in Ajax-aandelen, staat met een appartement van 171 vierkante meter op de 2022-lijst met Dubai-vastgoed. Kroes verdiende zijn kapitaal met de verkoop van de Sports Entertainment Group, het grootste voetbalmakelaarskantoor van Nederland. 'Voor mij is het een investering op de lange termijn en tegelijk ook een prettige vakantiebestemming. De zon schijnt er altijd', zegt hij. 'En natuurlijk geef ik dit ook op aan de Nederlandse Belastingdienst. Ik doe daar niet geheimzinnig over.'
Het vastgoed kan dan ook een goede belegging zijn. De afgelopen twee jaar stegen de vastgoedprijzen in Dubai met twintig procent, schrijft Deloitte in zijn analyse van de vastgoedmarkt in 2023. Ook de huurprijzen stegen afgelopen jaar met 25 procent, en op toplocaties zoals de beroemde Palm Jumeirah zelfs met 40 procent. Al is het wel een risicovolle markt, met vele pieken en dalen. Tijdens de kredietcrisis kelderden de prijzen van vastgoed in Dubai zelfs met vijftig procent en de komende jaren wordt een afkoeling van de markt voorspeld, sommigen verwachten een daling van tien tot vijftien procent.
Hoeveel Nederlandersvastgoed in Dubai bezitten is niet bekend bij de overheid. Op de uitgelekte lijsten staan in totaal ruim duizend landgenoten; als die in Nederland hun inkomstenbelasting betalen, zijn ze verplicht die panden op te geven. Maar de Belastingdienst laat weten uit zijn systemen niet te kunnen afleiden hoeveel Nederlanders dit doen: 'Het is binnen onze processen niet zo relevant om dergelijke gegevens bij te houden.' In Noorwegen, waar dit soort gegevens wel openbaar zijn, had in 2020 maar een derde van de Noren hun Dubaise bezit opgegeven, blijkt uit onderzoek van onze Noorse collega's van tv-station E24.
Het zijn niet alleen superrijke Nederlanders die in de luxe torenflats investeren, blijkt uit onze data. Zo staat er in de vastgoedlijst van 2022 een opvallend rijtje Volendamse mkb-ondernemers, vaak met een achtergrond in de bouw of verwante sectoren. 'De mogelijkheden zijn ongekend', zegt bijvoorbeeld een ondernemer die investeerde in appartementen die nu nog in aanbouw zijn. Hij wil niet met zijn naam in de media. 'In Dubai word je als investeerder met open armen ontvangen, in Nederland beschouwen ze je vooral als last.'
De nieuwe regels met de middenhuur en de stijging van de vermogensbelasting in box 3 zijn volgens hem de reden dat mensen 'andere plekken voor hun geld zoeken'. 'Daar heb je het dan met collega's over. In het dorp en ook daarbuiten. Het is een gespreksonderwerp.' Bang dat de belegging een fata morgana blijkt te zijn en de appartementen nooit daadwerkelijk gebouwd worden - die verhalen zijn er ook - is hij niet. 'Ik doe zaken met een van de grootste vastgoedondernemingen van het land, die zetten hun reputatie heus niet op het spel.' Dat Dubai een toevluchtsoord is voor zware criminelen vormt voor de Volendamse ondernemer ook geen bezwaar. 'Waar is dat niet zo? Dezelfde verhalen gaan over Marbella. En wat dacht je van Amsterdam?'
Toch blijft het emiraat ook in deze situatie een magneet voor superrijken en mensen met fout geld. De eerste groep kan zo'n crisis gemakkelijk uitzitten en voor de tweede groep blijft het een comfortabele manier om zwarte inkomsten wit te wassen. De huuropbrengsten van met cash of crypto's betaald vastgoed zijn immers wit, en je betaalt er lokaal een minuscule belasting (vijf procent) over. 'In plaats van tweedehands auto's of goud te gebruiken, kan ik in Dubai wonen in mijn witwasmethode', zegt Jodi Vittori. Zij is hoogleraar geopolitiek en veiligheid aan de Amerikaanse Georgetown University en leidde internationaal onderzoek naar witwassen in Dubai. 'En sinds 2021, als ik het goed heb, kun je ook makkelijk een zogenaamd gouden paspoort krijgen als je in vastgoed investeert.'
Bovendien profiteren alle investeerders van de witwassers: het zwarte geld dat in de wolkenkrabbers van het emiraat wordt geïnvesteerd drijft ook de prijzen van de rest van de appartementen op - of dempt de daling bij een crisis. De vermenging van onder- en bovenwereld maakt Dubai zo voor iedereen interessant, zegt Vittori: 'Ik betwijfel of de Emirati's zelf helder hebben welk deel van hun economie legaal en welk deel illegaal is en waar het grijze gebied zit. Dat draagt ook bij aan het succes van Dubai: als er alleen maar zwart geld binnenkwam zouden ze snel uitgesloten worden van de internationale gemeenschap. Een Russische oligarch, een Ierse drugsbaas en iemand van de lokale afdeling van investeringsbank JP Morgan kunnen in Dubai allemaal samen in hetzelfde gebouw wonen.'
Makelaars in het emiraat stellen dan ook niet veel vragen over waar het geld vandaan komt. Dat merkten wij tussen de glitters in de RAI, maar hoorden we ook van onze collega's van het Zweedse televisiestation SVT, die ook betrokken waren bij dit internationale onderzoek. Zij gingen in Dubai langs bij vastgoedbedrijf Damac en deden zich voor als geïnteresseerde kopers. Ook na herhaaldelijk aandringen stelde de makelaar ze gerust: 'Je kunt in crypto betalen, in cash. Niemand zal je vragen waar het geld vandaan komt. Vorig jaar had ik een Ethiopische vrouw als klant met 85 miljoen dirhams in cash. Dat is een boel tassen vol.' In een reactie stelt Damac wel degelijk te controleren waar het geld vandaan komt en extra checks te doen als het cash-transacties betreft.
Soms gaat het niet stellen van vragen zelfs over in het actief meewerken aan een criminele organisatie. Vorig jaar berichtten Follow the Money enRTL Nieuwsdat de Nederlandse makelaar Jeroen van der G. geld investeerde van Raffaele Imperiale. Deze Italiaanse maﬃabaas zou zelfs een bureau hebben gehad in het makelaarskantoor van Van der G., AA Properties. Amerikaanse opsporingsdiensten verdenken Van der G. ervan geld te hebben witgewassen voor onder andere Imperiale en Ridouan Taghi.
Voor zowel investeerders als onderwereldﬁguren is het bovendien prettig dat politiestaat Dubai als erg veilig wordt gezien. Bijna iedereen vertelt hetzelfde verhaal over die iPhone die op een straatbank was vergeten en er een dag later nog lag. Criminelen hoeven niet te vrezen voor liquidaties of ander geweld van concurrenten. Daarnaast was er tot voor kort geen uitleveringsverdrag met Nederland.
Hoe Nederlandse criminelenhun geld witwassen en via bijvoorbeeld Turkije in Dubai krijgen, blijkt uit onderzoek dat de Turkse journalist Timur Soykan vorige maand publiceerde. Zo zou de 'bende van Bolle Jos' Leijdekkers niet alleen geld hebben witgewassen door in Turkije vastgoed te kopen, maar tuigden zij ook verschillende constructies op om hun drugsgeld een 'legale' herkomst te geven. Zo kochten ze zeer luxe auto's bij steeds dezelfde dealer, die kennelijk geen vragen stelde over de herkomst van het geld, om die weer door te verkopen, en kochten ze een juwelier in de Grand Bazar van Istanbul, aldus de Turkse krantBirGün.
Volgens het onderzoek van Soykan, die zich mede baseert op dossierstukken, kreeg Leijdekkers het geld (mede) in Turkije door middel van hawala-bankieren. Daarbij wordt gebruikgemaakt van zogenaamde tokens. In de praktijk gaat dat bijvoorbeeld zo: er wordt één miljoen euro afgeleverd in Nederland en als wachtwoord wordt een foto van een biljet van vijf euro naar Turkije gestuurd waarop het unieke serienummer zichtbaar is. Degene die in Turkije het geld in ontvangst komt nemen, geeft het originele bankbiljet van vijf euro en ontvangt de miljoen euro. Omdat dit geldverkeer wederkerig doorgaat, hoeft het geld niet fysiek van Nederland naar Turkije of van Turkije naar Nederland te gaan.
In de versleutelde berichten van het drugsnetwerk zou vele malen een foto van een biljet van vijf euro worden meegestuurd, waarop het serienummer zichtbaar was. De antwoorden die er kort daarna kwamen omvatten foto's van grote bedragen aan euro's en dollars in vacuüm verzegelde zakken. De Turkse politie zou ook hebben vastgesteld dat Bolle Jos per privé-jet van Turkije naar Dubai vloog om zijn zwarte geld, in ongemunt goud, daarheen te brengen.
Leijdekkers verschool zich lang in Dubai en had daar een erg luxe leven, blijkt uit de rechtszaak wegens witwassen die in Nederland loopt tegen zijn moeder en zus. Zij hebben ook een penthouse op Palmeiland, hadden volgens de processtukken de beschikking over meerdere Bentleys en bezaten exclusieve horloges van merken als Richard Mille en Rolex.
Aan die straﬀeloosheidmoest in 2021 een einde komen. Toen ondertekende Nederland een uitleveringsverdrag met de Verenigde Arabische Emiraten, waar Dubai deel van uitmaakt, en dat heeft tot verschillende arrestaties geleid. De afgelopen twee jaar voerde het Openbaar Ministerie zeker dertien grote zaken waarin sprake was van witwassen via de Verenigde Arabische Emiraten, of tegen verdachten die zich in Dubai schuilhielden.
Zo werd in de zomer van vorig jaar de oudste zoon van Ridouan Taghi opgepakt, op verzoek van Nederland. Faissal Taghi wordt door het Nederlandse OM verdacht van het voortzetten van de criminele activiteiten van zijn vader. Ook de Nederlands-Bosnische Edin G. en de Nederlands-Marokkaanse Zouhair B. werden in Dubai achter de tralies gezet. Zij speelden volgens het OM sleutelrollen in een 'superkartel' dat samenwerkte met de organisatie van Ridouan Taghi en kopstukken uit de Ierse en Italiaanse georganiseerde misdaad. En twee maanden geleden arresteerde de Dubaise politie topvoetballer Quincy Promes. Hij werd bij verstek veroordeeld tot zes jaar cel voor betrokkenheid bij cocaïnesmokkel, en moet ook de cel in vanwege het neersteken van zijn neef.
Toch is geen van hen momenteel in Nederland. Een rechter in Dubai oordeelde dat de verdenkingen tegen Faissal Taghi niet ernstig genoeg waren en dat hij niet mag worden uitgeleverd. Kopstukken Edin G. en Zouhair B. werden amper twee maanden na hun arrestatie weer op vrije voeten gesteld, volgens verschillende media omdat Nederland niet op tijd de juiste documentatie aanleverde, hoewel het OM dat ontkent. DeNRCberichtte eind vorig jaar dat Justitie een deal had gesloten met G., die akkoord ging met een gevangenisstraf van zeven jaar. Het is onduidelijk waar hij momenteel is. De uitleveringszaak tegen Promes startte afgelopen week, het is afwachten of Dubai hem wel zal willen uitleveren.
Hoeveel verzoeken tot uitlevering er zijn geweest, wil het OM niet zeggen, en ook op vragen over hoe de verhoudingen met het emiraat momenteel liggen, wil het OM geen antwoord geven.
Het is tot nu toe onduidelijk waarom de Emiraten in de ene zaak wel met buitenlandse politiediensten meewerken en in de andere niet, zegt onderzoeker Jodi Vittori. 'Het is een zwart gat wat politie betreft.' Door corruptie, witwassen en georganiseerde misdaad te faciliteren, stelt ze, 'ondermijnen de Verenigde Arabische Emiraten westerse inspanningen om alles van fentanyl en mensenhandel tot illegale geldstromen te weren.' Dat is veel landen al langer een doorn in het oog. De Emiraten stonden op de 'grijze lijst' van anti-witwaswaakhond Financial Action Task Force (FATF), maar werd daar begin dit jaar weer afgehaald na doorgevoerde verbeteringen, waaronder de oprichting van een rechtbank waar ﬁnanciële misdaden berecht moeten gaan worden.
Vittori ziet de mogelijkheden om Dubai verder onder druk te zetten om malaﬁde geld en eigenaren te weren snel afnemen, omdat veel landen momenteel ook naar de Emiraten kijken in verband met de ondersteuning van Gaza. 'Het zal voor westerse regeringen moeilijk worden om de VAE te vragen Gaza wederop te bouwen en tegelijkertijd de FATF te vragen om malaﬁde eigenaren weer op de grijze lijst te zetten of ze op een andere manier te sanctioneren. Als de Emiraten slim zijn, vragen ze om straﬀeloosheid voor het huisvesten van de "mondiale kwalen" in ruil voor hun steun aan Gaza.'
'Als je met cash wil betalen, dan zeggen we dankjewel, en nemen we je cash aan'