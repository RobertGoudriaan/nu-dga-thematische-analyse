Rosalind Mary 'Tuppy' Owens 12 november 1944 - 28 februari 2025 Het einde

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
27 maart 2025
Niemand die zoveel heeft betekend voor de bevrijding van de preutse Britse bevolking als 'Sex Lady' Tuppy Owens.
In 1971 schoot Londen in de lach omNo Sex Please, We're British,een klucht over een keurig stel dat door een fout van een postorderbedrijf een zending Scandinavische porno had ontvangen. Het toneelstuk, dat 6761 keer zou worden opgevoerd, duidde de gespannen houding van de Britten met betrekking tot seksualiteit - dit na de seksuele vrijheid die het voorafgaande decennium teweeg had gebracht. Een jaar eerder was op pagina drie vanThe Sunvoor het eerst een naaktmodel afgedrukt, Rupert Murdochs bijdrage aan de seksuele revolutie.
Van deze schroom heeft Tuppy Owens nooit last gehad, de voorvechter van seksuele vrijheid die onlangs op tachtigjarige leeftijd overleed. Een groot deel van haar leven stond in het teken van het normaliseren van seks en pornografie, zowel in beeld als geschrift. Haar educatieve seksdagboeken die ze tussen 1972 en 1975 onder de titelThe Sex Maniac's Diarypubliceerde, groeiden uit tot bestsellers. In de jaren tachtig, na de uitbraak van aids, volgdeThe Safer Sex Maniac's Diary.Daarin toonde ze onder meer hoe een condoom omgedaan moest worden.
In 1975 verwierf Owens bekendheid buiten Engeland door haar rol als Lady Pamela inSensations,een Nederlandse pornofilm over twee meisjes die in Amsterdam op zoek waren naar interessante seks. Na een vertoning op het filmfestival van Cannes werd het de eerste Europese pornofilm die uitkwam in de VS. In 1981 maakte Owens haar opwachting inLady Victoria's Training,een soort pornografisch kostuumdrama.
Eind jaren zeventig zette Owens met een blinde vriend, Nigel Verbeek, de Outsiders Club op, waar mensen met een sociale of lichamelijke handicap sekspartners kunnen vinden. Om mensen te kunnen helpen werd ze sekstherapeut. Voor haar emancipatiewerk ontving ze een eredoctoraat aan het Amerikaanse Institute for Advanced Study of Human Sexuality. In de jaren negentig voerde ze campagne met Prostitution Pride, een belangengroepering voor sekswerkers, onder meer met een parade door Londen.
Haar levensmissie was het weghalen van de schaamte die als een grauwdeken over seksualiteit hing, zeker bij de Britten met hun olalaseksschandalen. 'Seks is niet beschamend', vertelde ze in een interview metThe Guardian.'We willen de manier veranderen waarop er in de pers wordt omgegaan met seks, weg met de schandaalverslaggeverij vanNews of the Worlddie iedereen pijn doet.'
Rosalind Mary 'Tuppy' Owens werd op 12 november 1944 in Cambridge geboren. Haar vader Peter werkte als trouwfotograaf. Ze werd naar een meisjesschool gestuurd, waar ze, zo keek ze terug inThe Guardian,nogal ondeugend was. Zo kreeg ze een vriendje wiens vader pornografische boeken bleek te drukken. Tuppy besloot zich nuttig te maken door naaktfoto's van zichzelf te maken aan de oever van een rivier, met een pop die uit haar vagina stak.
Owens ging in Exeter studeren, waar ze een bul behaalde in de zo√∂logie. Daarna werkte ze bij ecoprojecten in Afrika en de Cariben, alvorens een baan te vinden op het kantoor van een onderzoeksinstituut. Al snel merkte ze dat deze betrekking niets voor haar was. Ze trok naar Londen, waar de Swinging Sixties in volle gang waren. In Mayfair begon ze een uitgeverij voor educatieve seksboeken. Volgens een bezoeker lag haar 'kantoor' bezaaid met matrassen en pornobladen en waren de muren behangen met erotica.
Een van de bezoekers was de beginnende acteur Nigel Havers. Hij had een advertentie gezien inPrivate Eye,zo schreef hij jaren later in zijn autobiografie, waarin een 'jonge vrouwelijke fotograaf' modellen zocht. Owens nodigde hem uit voor een bezoek aan haar studio en voor de jonge Nigel het wist stond hij naakt te poseren. Met een Kroatisch fotomodel moest hij in opdracht van Owens doen alsof ze seks hadden. Uiteindelijk koos Havers, die net was gaan samenwonen met een vriendin, voor een conventionele acteerloopbaan.
Door de jaren organiseerde Owens hedonistische feesten, zoals de Sex Maniacs Ball, en loofde ze bij de Sexual Freedom Awards prijzen uit voor mensen die zich hadden ingezet voor de seksuele bevrijding. Het geld dat ze met deze activiteiten verdiende, ging deels naar de Outsiders Club. Ze drong er bij plaatselijke autoriteiten op aan strip- en parenclubs toe te staan. Vaak stuitte ze op de wat preutse inborst van haar landgenoten. Paypal weigerde eens betalingen bij een van haar evenementen.
In 1998 testte ze de werking van Viagra door met haar achttien jaar jongere vriend Antony de liefde te bedrijven voor de camera's van de bbc, voor een documentaire over censuur en seksuele vrijheid. Het tafereel lekte uit en Mary Whitehouse, woordvoerder van het puriteinse deel der natie, sprak er schande van. De bbc besloot het niet uit te zenden, tot ongenoegen van Owens die 'haar best had gedaan voor een goed orgasme'. Het Viagra-effect omschreef ze als volgt: 'Ik voelde me geil, maar toen bedacht ik dat dat kwam omdat ik de slaapkamer net had opgeruimd.'
Kort na de eeuwwisseling verruilden Tuppy en Antony het drukke Londen voor de Schotse Hooglanden, waar ze meer gelegenheid had voor haar heimelijke hobby: bergwandelen. Ondertussen ontving ze meerdere onderscheidingen, waaronder Unesco's Innovation Award of Sexual Health and Human Rights. Nadat ze was gediagnosticeerd met dementie, schreef ze samen met Emma Buckett, onder de titelThe Sex Lady on the Hill: The Extraordinary Legacy of Dr Tuppy Owenseen terugblik op haar leven.
Ze drong er bij plaatselijke autoriteiten op aan strip- en parenclubs toe te staan
PA Images / Getty Images | 1974