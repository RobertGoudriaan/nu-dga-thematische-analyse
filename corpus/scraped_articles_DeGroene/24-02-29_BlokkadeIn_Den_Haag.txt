Blokkade In Den Haag

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
29 februari 2024
In de huidige fase van de formatie worden er voorzichtige rondjes gelopen om de werkelijke rechtsstatelijke blokkade. Wie waakt er wél over de democratische rechtsstaat?
In het voorjaarsreces nodigde informateur Kim Putters allerhande experts uit voor een soort studieweek met een nadruk op kabinetsvormen. 'Parlementaire geschiedenis van negentiende en twintigste eeuw besproken', bracht het nos-formatieblog afgelopen vrijdag. Een complexe verkiezingsuitslag, dito positiebepaling voor partijen en een abrupt einde aan een rommelige eerste formatieronde hebben ons hier gebracht. Na bijna honderd dagen formeren, spreken we over negentiende-eeuwse parlementaire geschiedenis. Boeiend, zeker. En wellicht komt het zelfs nog van pas, maar heel goed ziet het er niet uit.
De huidige fase in de formatie is een omzichtige beweging om het nog niet over de eigenlijke blokkade te hoeven hebben: de grote winnaar van de verkiezingen heeft een uitzonderlijk aantal antirechtsstatelijke plannen en uitspraken op zijn geweten. Oftewel: je kunt eigenlijk niet om de winnaar heen, het moet misschien wel. Omzichtigheid spreekt ook uit de keuze van gesprekspartners van de informateur - stuk voor stuk vooraanstaande wetenschappers of ervaren (oud-)politici en bestuurders. Maar we hebben in Nederland ook gerenommeerde politicologen die specifiek onderzoek doen naar democratische erosie en de effecten van samenwerken met antirechtsstatelijke of antiliberale partijen. Relevantere experts zijn nu moeilijk denkbaar. Toch zaten zij niet aan tafel bij de informateur.
In Putters heeft de Tweede Kamer een informateur gevonden die zoveel mogelijk 'boven de partijen' staat. Dat is hoopgevend. Informateur Ronald Plasterk stond feitelijk al 1-0 achter toen hij begon. Na de verkiezingen had hij in zijnTelegraaf-column een coalitie met de PVV als logische keuze bestempeld. Rechtsstatelijke bezwaren kon je afkaarten in het regeerakkoord.
De eerste formatieronde leert dat die papieren benadering van de rechtsstatelijke blokkade niet werkt. nsc kon zich best vinden in de algemeenheden die Plasterk 'verheugd' als 'gemeenschappelijke basislijn' over de rechtsstaat in zijn formatieverslag had opgetekend. Maar nsc liet daarbij noteren dat 'de rechtsstatelijke afstand' tot de PVV er 'is en blijft'. Aardig geformuleerd staat daar dat je jarenlange ontwrichtende retoriek over de rechtsstaat niet met een algemene verklaring kunt wegnemen. Na de eerste omtrekkende bewegingen zal ook informateur Putters een manier moeten vinden om tot de rechtsstatelijke kern te komen. Is er een kabinet denkbaar dat zowel recht doet aan de winst van de PVV als aan democratische en rechtsstatelijke basiswaarden? Putters heeft er, inclusief voorjaarsreces, vier weken voor gekregen.
Intussen moeten ook de partijen in de Tweede Kamer de ogen op de bal gericht houden. Hoe moeilijk dat is, was vorige week weer te zien. GroenLinks-PvdA-leider Timmermans deed een aanzet in zijn Banninglezing. Hij benadrukte dat 'polderen' niet gaat 'met iemand die de dijken van de democratische rechtsstaat wil doorprikken'. Maar vooral Timmermans' kwalificaties van Wilders als een 'bewonderaar' van Poetin en een gevaar voor 'de landsverdediging' trokken de aandacht. Een uitzondering was Thijs Broer. InVrij Nederlandontwaarde hij in de lezing 'het begin van een koers' voor GroenLinks-PvdA. Timmermans' democratische en rechtsstatelijke kritiek op de PVV sneeuwde echter onder. Hoe formuleer je zulke bezwaren wel effectief?
Voor inspiratie hoeft Timmermans niet ver te zoeken. In zijn lezing putte hij uit het denken en leven van oude sociaal-democraten. De naamgever van de lezing, Willem Banning, kwam voorbij, net als Marinus van der Goes van Naters. Wie niet voorbijkwam: George van den Bergh. Juist zijn denken kan GroenLinks-PvdA nu goed gebruiken. Van den Bergh schreef in 1936 als hoogleraar staatsrecht in Amsterdam een belangrijke oratie over de grenzen van de democratie. Maar voor Timmermans zijn Van den Berghs opvattingen over de sociaal-democratie eigenlijk nog belangrijker. Van den Bergh plaatste zonder reserves democratie voorop binnen de verhouding 'socialisme' en 'democratie'. Sociaal-democratie betekent eerst democratie, dan al het andere - waaronder het realiseren van socialistische politiek. Hij maakte een scherp onderscheid tussen democratisch-rechtsstatelijke uitgangspunten en vragen van alledaagse politiek.
In de jaren dertig neemt Van den Bergh daarmee ook stelling tegen sociaal-democraten die ondemocratische middelen op weg naar een socialistische staat gerechtvaardigd achten. Historicus Rob Hartmans heeft inVijandige broeders?beschreven hoe belangrijk Van den Bergh hiermee was voor de definitief democratische koers van de sdap, de voorloper van de PvdA - net als Banning overigens. En het is precies Van den Berghs onderscheid dat nu nodig is: tussen democratisch-rechtsstatelijke principes enerzijds en reguliere politiek anderzijds, van economie tot defensie-standpunten, hoe onzinnig of onverantwoord ook. De blik moet op die eerste categorie gericht blijven. Timmermans heeft geen gemakkelijke klus. Hij moet GroenLinks en de PvdA bijeenhouden en intussen ook nog over de democratische rechtsstaat waken. Daar kan partijgenoot Van den Bergh hem bij helpen.
Je kunt niet om de winnaar heen, het móet misschien wel
...