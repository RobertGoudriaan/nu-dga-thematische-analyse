De angst voor verschil Democratie onder druk Nidesh Lawtoo

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
11 april 2024
Anderhalf jaar voor de door Donald Trump aangemoedigde Capitool-bestorming publiceerde hoogleraar Europese literatuur Nidesh Lawtoo zijn boek(Nieuw) Fascisme.Centraal daarin: de 'homo mimeticus', de nabootsende mens.
Nidesh Lawtoo gebruiktzonder veel schroom grote woorden. Toch is hij er telkens weer op gebrand om de nuances te benoemen die ook achter zulke woorden kunnen schuilgaan. 'Ik wil graag duidelijk maken dat ik met die term "(nieuw) fascisme", dus met dat woord "nieuw" tussen haakjes, niet betoog dat de uiterst rechtse politici van nu hetzelfde fenomeen vertegenwoordigen als degenen die het historisch fascisme belichaamden, Mussolini en Hitler.' Iemand als Donald Trump, het concrete geval waarover Lawtoo uitgebreid schrijft in zijn boek(Nieuw) Fascisme: Besmetting, gemeenschap, mythe,is er immers nog niet in geslaagd een autoritaire eenpartijstaat op te richten, zegt hij. Maar wat de voormalige president wel is, is een voorbeeld van een leider die, om een term te lenen die door politiek theoreticus William E. Connolly in zijn boekAspirational Fascismwerd gemunt, 'streeft naar fascisme'.
Lawtoo, hoogleraar moderne en hedendaagse Europese literatuur en cultuur aan de Universiteit Leiden, vertelt in zijn werkkamer op de eerste verdieping van een in gewijde stilte gehuld universiteitsgebouw op kalme toon over het boek met zijn explosieve titel, dat al in 2019 in Amerika werd gepubliceerd maar pas onlangs in Nederlandse vertaling verscheen. Het is verleidelijk zo'n titel als een provocatie te lezen, maar als het dat al is, dan lijkt het vooral een provocatie te zijn die is bedoeld om mensen aan te zetten tot het durven denken van gedachten waarvoor ze misschien liever zouden terugschrikken. Lawtoo gebruikt het woord fascisme niet lichtzinnig, niet als een goedkoop angstbeeld, maar als iets waarvoor, zoals de geschiedenis nu eenmaal ten overvloede heeft bewezen, wij mensen onder bepaalde omstandigheden maar al te vatbaar blijken te zijn.
Zijn boek draait, zegt hij, in de eerste plaats om de langere lijnen die je kunt waarnemen waar het fenomenen als 'emotionele besmetting', 'mimetische gemeenschapsvorming' en 'de kracht van mythen' betreft. 'Dat vormt uiteindelijk de kern van het boek, het is een intellectueel argument.' Toch was het, zegt hij, in zekere zin ook bedoeld als een interventie. 'Toen ik het schreef in 2016 en 2017 werd Trump in de eerste plaats begrepen als een populist. Maar het scheen me toe dat die term geen recht deed aan het fenomeen en op een bepaalde manier ook gevaarlijk was, omdat je daarmee al snel uit het oog verloor welke specifieke boodschap er werd verkondigd. Wanneer dat een boodschap is vol racisme en machoretoriek, gericht op het uitsluiten van mensen en tegen iedere vorm van diversiteit, dan zijn dat eigenschappen die in het verlengde liggen van de nalatenschap van het fascisme.'
Tijdens de verkiezingscampagne in 2016 was Lawtoo, geboren en getogen in Zwitserland, als zwervend academicus gestationeerd in Baltimore. Hij was amper bekend met Trump als cultureel fenomeen. Maar toen hij beelden van een rally tegenkwam en zag hoe effectief Trump de massa opzweepte, besefte Lawtoo meteen dat Trump instinctief allerlei strategieën inzette die hij tijdens het schrijven van een eerder boek al eens had bestudeerd. 'Aan het einde van de negentiende eeuw probeerden sociologen al te achterhalen waarom mensen zich in een massa anders gedragen dan individueel, waarom ze vatbaarder zijn voor emoties, en hoe die emoties zich als een soort besmetting lijken te verspreiden tussen het zelf en de ander. Hoe bepaalde leiders in staat bleken dat uit te buiten, met strategieën die taalkundig of rationeel misschien nogal eenvoudig toeschijnen, maar die als je in ogenschouw neemt dat wijembodied creatureszijn, een diepgeworteld effect sorteren. Het kan zoiets simpels zijn als de herhaling van een frase als"great again",maar ook het gebruik van beelden in plaats van ideeën -"build the wall!"En natuurlijk het aanwijzen van zondebokken. Het zijn strategieën die Gustave Le Bon en Gabriel Tarde eind negentiende eeuw al bespraken. Ik begon me zorgen te maken en aan dit boek te werken op een moment dat Trump als kandidaat nog niet werkelijk serieus werd genomen.'
'Wat een constante is, is het soort emotionele lava dat vloeit tussen leiders en hun publiek, iets wat lijkt te bestaan uit een angst voor verschil, uit een eeuwig onderscheid tussen wij en zij en iets wat altijd appelleert aan bestaande frustraties, die wellicht reëel zijn. Het zijn allemaal eigenschappen die verband houden met wat Umberto Eco ooit omschreef als het "Ur-fascisme", het fascisme dat van alle tijden is. Het zijn ook allemaal dingen die meer te maken hebben met de rol die emoties spelen, meer dan met iets als een politieke ideologie. Mijn gebruik van het woord "nieuw" slaat dan ook vooral op de nieuwe context die wordt geboden door de komst van nieuwe media, met hun vermogen om mensen gevangen te houden binnen algoritmische bubbels en ze het zicht op de gedeelde werkelijkheid te ontnemen, een situatie waarin leugens zich razendsnel en efficiënt kunnen verspreiden. Het woord fascisme is afkomstig van de Fasci Italiani di Combattimento die werden gecreëerd door Mussolini. Het woordfasciobetekent letterlijk bundel. Ik begin over die etymologie omdat wanneer je deel wordt van zo'n bundel het individu aan betekenis verliest.Fare di tutta l'erba un fascio,luidt een bekend Italiaans gezegde: in een bundel wordt al het gras gelijk, je ziet geen verschillen meer. En dat is in zekere zin ook waar mimese, nabootsing, om draait. Wanneer men onderdeel is van een mimetische groep worden individuele verschillen uitgewist.'
Wij zijn niet alleen homo sapiens,we zijn vooral ook allen homo mimeticus, is Lawtoo's stellige overtuiging. We zien onszelf graag als kenbare, rationele wezens, autonoom en volledig in controle waar het onze gedachten en handelingen betreft. 'En op de universiteit doen we heel hard ons best om die kant van ons naar voren te brengen', zegt hij lachend. Maar we zijn ook wezens die zoeken naar modellen, die zonder het door te hebben gedrag van anderen nabootsen, die de ideeën van anderen kopiëren, die vatbaar zijn voor emotionele besmetting, voor hypnose en suggesties, wezens wier denken vaak onderschikt is aan driften en die maar moeilijk in staat zijn om onderscheid te maken tussen feit en fictie, waarheid en leugen, en die dat alles achteraf graag rationaliseren. Om met Nietzsche's opening vanDe genealogie van de moraalte spreken, zoals ook Lawtoo doet: 'Wij zijn voor onszelf onbekend.'
'Het is een heel oud idee dat pas redelijk recent is bevestigd door neurowetenschappers. In de jaren negentig ontdekten ze de zogeheten spiegelneuronen, die geactiveerd werden door de simpele aanblik van een gezichtsuitdrukking of een emotie. Het schijnt mij toe dat die ontdekking in feite een herontdekking is geweest van iets wat teruggaat tot de vroegste bronnen van de filosofie. Je komt het al tegen bij Plato en Aristoteles. Ze waren het over weinig eens, maar wel over het feit dat de mens de meest mimetische, de meest nabootsende van alle dieren is. In de tweede helft van de twintigste eeuw raakte dat idee een beetje in de vergetelheid, in de academie kwam meer aandacht voor bijvoorbeeld taal en minder voor onze emoties en het feit dat we "belichaamde wezens" zijn.'
Lawtoo studeerde filosofie en sociale wetenschappen en promoveerde incomparative literature.Hij voelde zich naar eigen zeggen nooit echt thuis binnen één academische discipline. Wat hem aantrok was het vraagstuk van de menselijke identiteit in brede zin: 'Hoe onze subjectiviteit wordt gevormd en hoe ze zich transformeert, zowel individueel als collectief. En dat is hoe ik in aanraking kwam met het idee van de mimese. Wat me uiteindelijk interesseert is het fenomeen waarbij een persoon een ander wordt, door contact met anderen maar vooral ook door de vereenzelviging met een sterk model - in zowel positieve als negatieve zin. Want let wel: zulke imitatie is natuurlijk niet per se een slechte zaak. Het kan de basis vormen voor een positieve identiteit, en het is een wezenlijk onderdeel van hoe we onderwijzen. Mimese gaat in die zin voorbij goed en kwaad - eenpharmakon,zoals de Grieken het noemden: zowel vergif als remedie.'
Nidesh Lawtoo publiceerde(Nieuw) Fascismeanderhalf jaar voor de bestorming van het Capitool op 6 januari 2021. Maar al lezende is het, tussen de doorwrochte analyses van Le Bon, George Bataille en nazi-ideoloog Alfred Rosenberg door, toch die dag die het boek regelmatig in herinnering roept. Niet alleen door de manier waarop de massa zich die dag liet opzwepen, maar ook door hoe sommige mensen die er deel van uitmaakten daar later in de rechtszaal op terugkeken, als iets wat ze zelf ook niet goed leken te kunnen doorgronden.
'Ik was toen al niet meer in de Verenigde Staten', zegt Lawtoo. 'Ik zat ergens zonder bereik in de Alpen. Ik hoorde het nieuws eerst op de radio maar zag pas een dag later de beelden. Ik voelde me zeker nietvindicatedof iets dergelijks. Ik wou dat het nooit gebeurd was. Maar dit was in zekere zin wel de reden dat ik het boek had geschreven. En ik was niet de enige die hiervoor had gewaarschuwd, laat dat duidelijk zijn. En terwijl ik en anderen dat deden leken de termen die we gebruikten misschien alarmistisch, maar vanuit onze verschillende disciplines zagen we allemaal bepaalde analogieën.'
'Als ik ergens over verbaasd was dan was het over hoe onvoorbereid de autoriteiten leken te zijn geweest. Dezelfde autoriteiten die bij vreedzame protesten zoals die van Black Lives Matter nog zo ontzettend beducht waren geweest voor ongeregeldheden, leken zich nu geen voorstelling te kunnen maken van hoe gevaarlijk zo'n massa onder de betovering van een charismatische leider kan worden. Ik ben niet verbaasd dat mensen die toen hierin werden meegezogen nu zeggen zich niet volledig bewust te zijn geweest van wat ze daar deden. Daarmee ontsla je ze niet van hun verantwoordelijkheid. Maar het is een reëel iets, dat verlies van controle, dat opgaan in de flow van een menigte.'
Ficties kunnen een 'performatief' effect hebben, zegt hij. 'Ze zijn niet simpelweg illusies of onwaarheden. Neem Plato's beroemde allegorie van de grot. De mensen zitten ergens diep gevangen, ze zijn sinds hun geboorte geketend en gedwongen vooruit te kijken naar het schaduwspel dat door poppenspelers achter hen met behulp van een onzichtbaar vuur op de muur voor hen wordt geprojecteerd. Wat mensen meestal uit dit verhaal meenemen is dat de schaduwen illusies zijn, dat ze een oppervlakkige werkelijkheid zijn en niet de echte. En dat klopt, maar Plato benadrukt ook dat de schaduwen de kracht hebben om mensen te betoveren. Ze zijn ficties die gevolgen hebben voor de realiteit. Ze zijnspellbinding.'
'We hadden het net over de mensen die het Capitool bestormden, die in een soort trance leken te verkeren, en ik denk dat dat is waar Plato zijn aandacht op vestigde. Op de kracht van ficties om onze subjectieve ervaring vorm te geven, niet alleen individueel maar ook collectief. Ik denk dat dat een les is die we altijd opnieuw moeten leren. Niet om ficties vervolgens te verbannen, maar om de kracht die erin schuilgaat te doorgronden en te begrijpen hoe die kracht ten goede en ten kwade kan worden aangewend.'
'Ik moet ook zeggen dat de term mimese vanmimoskomt: acteur. En in het geval van dit boek gaat het om iemand die letterlijk getraind is in vermaak. Hij kan, zo je wil, het register van de passies en de emoties activeren om zo'n effect van betovering te sorteren. Dat is hoe je volgens mij in deze context de rol van ficties in de politiek moet begrijpen. Ik moet er ook bij zeggen dat dit in de VS allemaal vrij extreem is. Het stemproces is een spektakel dat langer dan een jaar duurt en gehypermediatiseerd is en heel duidelijk gemodelleerd naar de wereld van het entertainment. Mensen waren al gewend om te zien hoe Trump mensen ontsloeg inThe Apprenticeen zagen vervolgens ook weer op tv hoe hij datzelfde als president deed. Het medium is hetzelfde, de acteur is hetzelfde, de handelingen zijn hetzelfde. Het is zo gemakkelijk om in die zin de grens tussen onze ficties en de werkelijkheid te laten vervagen.'
Maar, benadrukt Lawtoo, het is zoveel gemakkelijker om het mimetische gedrag van anderen te herkennen. Het is eindeloos veel moeilijker om zelfkritisch te zijn. Als hij naar de huidige race om het presidentschap kijkt valt hem op hoe de impliciete vraag vaak lijkt te zijn wat Trump en Biden te bieden hebben als modellen. 'De focus op hun leeftijd - voortdurend wordt benadrukt hoe oud ze zijn - is een discussie die het gesprek over hun politieke programma's en wat daarvan de implicaties zouden zijn telkens weer weet te verdringen. Er wordt niet gevraagd naar een eventuele herhaling van "January 6th", maar of kiezers zich kunnen vereenzelvigen met de kandidaten op het podium.'
'Amerika heeft natuurlijk een sterk op jeugdigheid gerichte cultuur, maar in de politiek is daar weinig van te merken. Nu is de vraag opeens of het ene model misschien te oud is, te veel kwetsbaarheid uitstraalt waardoor mensen zich niet meer met hem willen identificeren. De vrees is dat het daardoor makkelijker wordt om te vallen voor een retoriek die meer kracht uitstraalt. Die bevestigend is, maar ook macho, seksistisch, racistisch en fataal voor de democratie en de planeet. Het is niet opbeurend om in 2016 een boek over dit hedendaagse (nieuw) fascisme te hebben geschreven en nu te zien dat dezelfde scenario's zich opnieuw aandienen, dat we geen lessen lijken te hebben geleerd.'
Het nieuwe, door Lawtooin zijn titel prominent tussen haakjes gezet, speelt in het boek een bescheidener rol dan je zou vermoeden. Het boek is in de eerste plaats een genealogie van aan elkaar verwante filosofische concepten die alle samenhangen met dat idee van de mens als homo mimeticus, en de wijze waarop ze een rol spelen in wat Lawtoo zonder terughoudendheid onder de noemer fascisme vangt.
Als hij het boek nu opnieuw zou schrijven, zou zijn analyse gelijk blijven, maar hij zou zeer waarschijnlijk wel een sectie over de ontwikkelingen op het gebied van artificiële intelligentie toevoegen. Of denkt hij dat, als zulke technologie de grens tussen feit en fictie nog verder zou doen vervagen, wij mensen met de fundamentele onzekerheid die daarvan het gevolg zou zijn kunnen omgaan? 'Nee, ik denk niet dat we als mensen daartoe uitgerust zijn. Ons brein is heel langzaam geëvolueerd en technologie verandert razendsnel. Biologisch lopen we altijd achter op de technologie die wordt ontwikkeld om onze zwaktes uit te buiten.'
Na een uur praten heeft Nidesh Lawtoo toch de neiging iets van optimisme in zijn verhaal te injecteren. Ken jezelf, is, Socrates indachtig, het tijdloze filosofische imperatief, zegt hij. 'Het is een ideaal. We kunnen naar zelfkennis toewerken. En mijn hypothese is dat we, als we ons bewust worden van ons onbewuste kopieergedrag, stappen richting zulke zelfkennis zetten. Of op z'n minst stappen in de richting van de verantwoorde constructie van een identiteit. We zijn tot op zekere hoogte verantwoordelijk voor de vorm die onze eigen subjectiviteit aanneemt. Nietzsche noemt ons de dieren die te snel geboren zijn. We zijn veel afhankelijker dan de meeste andere zoogdieren, die binnen een paar uur kunnen lopen. Kijk naar een paard. Kijk naar een koe. Maar mensen zijn heel lang afhankelijk. Dat betekent dat we worden gevormd door culturele invloeden, door modellen, te beginnen natuurlijk met onze ouders. Dat is waar de eerste imitatie plaatsvindt. Wij zijn niet alleen natuurlijke wezens, we zijn ook heel fundamenteel culturele wezens. En je bewust worden van hoe dat doorwerkt is, denk ik, een stap richting zelf-begrip.'
'Het mes van de mimese snijdt aan twee kanten. Sympathie, empathie, plezier, dingen delen en gastvrij zijn - ook dat alles kan besmettelijk zijn. DeOdysseeis een verhaal over oorlog en agressie én over het welkom heten van vreemdelingen. We kunnen ook teruggrijpen op een lange, niet alleen westerse traditie van zulke openheid voor het vreemde. Gemeenschappen zijn zelden of nooit volledig afgesloten en naar binnen gericht. Het deel van mijn boek over mimetische gemeenschappen draait ook om het besef dat we een gemeenschap niet moeten zien als een levend organisme dat helder begrensd is, met een binnen en een buiten - dat idee was ook in het historisch fascisme heel sterk aanwezig. Wij kunnen tot meerdere gemeenschappen behoren en op meerdere manieren en op meerdere plekken thuis zijn. Die potentie hebben mensen ook. Die mogelijkheid om juist open te staan voor verschillen. Ook dat is fundamenteel aan de homo mimeticus. Hij is niet alleen vatbaar voor fascisme.'
'In een massa zijn mensen vatbaarder voor emoties, die zich verspreiden als een soort besmetting'