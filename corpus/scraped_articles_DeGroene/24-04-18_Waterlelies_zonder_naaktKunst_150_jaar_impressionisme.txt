Waterlelies zonder naakt Kunst 150 jaar impressionisme

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
18 april 2024
De ontstaansgeschiedenis van het impressionisme hangt van mythes aan elkaar. In werkelijkheid ging het er vroeger net zo rommelig aan toe als nu.
Dat het impressionisme begonop 15 april 1874, bij de eerste tentoonstelling van de impressionisten in de fotostudio van Nadar, is een mythe waaraan het Musée d'Orsay zijn bezoekers dit jaar herinnert met een grote tentoonstelling. De naam impressionisme kwam nergens in de documenten of titels voor, de tentoonstelling die 150 jaar geleden opende was georganiseerd door een 'Société Anonyme des artistes peintres, sculpteurs, graveurs, etc...' Er was geen manifest, geen groepsfilosoof, geen leider. Slechts zeven van de 31 deelnemende kunstenaars noemen we tegenwoordig impressionist.
Paris 1874: Inventer l'impressionnismewil geen overzicht van de stroming of een presentatie van de hoogtepunten geven. Het suggereert dat het een kunsthistorische dwarsdoorsnede biedt van het moment waarop het volgens kunsthistorici allemaal gebeurde. Vervolgens laat het zien hoe die mythe is ontstaan. Want hoe discutabel zo'n oorsprongsdatum ook is, het aanwijzen ervan maakt het logischer om een jubileum te vieren. Al in 1924 bejubelde een Franse historicus het vijftigjarig bestaan van de stroming. In 1974 organiseerden het Louvre en het Metropolitan Museum in New York samen een grote tentoonstelling die een half miljoen bezoekers trok.
De Amerikaanse kunstcriticus Rosalind Krauss beschreef het impressionisme toen inPartisan Reviewals'the narcissism of light'.Zo citeert ze een bloemrijke omschrijving van Émile Zola van het schilderijFemmes au jardinuit 1867 van Monet. Zola verbaast zich over de door Monet geschilderde lichtval op de jurken. Krauss schrijft:'It is hard for us to recapture the weirdness of a dress cut to pieces by a crossfire of sunlight and shadow'.Volgens haar lag de sleutel voor die verbazing in de details die rond die tijd ook voor het eerst te zien waren in de fotografie. Zo kon Krauss een rechte lijn trekken van het impressionisme naar de nieuwste ontwikkeling van de moderne kunst destijds: die van de videokunst, waarin kunstenaars zich op dat moment al even fanatiek bezighielden met hun eigen beeltenis.
Vijftig jaar na de vergelijkingvan Krauss begint de tentoonstelling in het Musée d'Orsay met een computergegenereerde impressie van die eerste tentoonstelling in de vroegere fotostudio van Nadar. Journalist, karikaturist, ballonvaarder, uitvinder en reclamemaker Félix Tournachon, zoals Nadar eigenlijk heette, was vanaf 1855 de portretfotograaf geweest die alle bekende schrijvers, kunstenaars en bohémiens had vastgelegd. Zijn foto's noemde hij kunstwerken. In 1861 had hij een grote fotostudio gehuurd aan de Boulevard des Capucines, op dat moment dé locatie voor luxe winkels. De boulevards van Parijs, brede straten met bomen in het midden, waren de restanten van de bolwerken vanwaar de stad zich vroeger had verdedigd tegen indringers. Het flaneren, het doelloos slenteren en daarbij kijken en bekeken worden naar andere goedgeklede bourgeoisie, ontstond hier.
In het Orsay hangen foto's van het interieur van de fotostudio van Nadar, dan net in gebruik genomen. Een muur zo vol gehangen als die in de musea van die tijd: prenten van Nadars eigen tekeningen, foto's natuurlijk, maar ook porseleinen borden, houten beelden en een grote rijkgedecoreerde klok. Op een andere foto poseert het vijfjarige zoontje van de fotograaf voor de grootste attractie van de fotostudio: een kunstmatige waterval met planten die de kunstmatige rotspartij begroeiden.
De jonge kunstenaars Monet, Sisley, Renoir, Degas, Pissarro en Bazille, trokken er rond diezelfde tijd op uit met hun schildersezels en verf die ze in tubes konden meenemen. Ze gingen naar de Normandische kust, waar veel van de kunstenaars van goede komaf een tweede (familie-)huis hadden. In 1863 veroorzaakte de dertigjarige Édouard Manet een schandaal omdat zijnLe déjeuner sur l'herbezelfs op de Salon des Réfusés geweigerd werd, een tentoonstelling die juist bedoeld was om de kunstwerken te tonen die niet op de traditionele Salon waren toegelaten. Ook de jonge kunstenaars merkten dat hun landschappen steeds werden geweigerd. Er was wel een verschil tussen de weigering van Manet en die van de latere impressionisten: Manet schilderde 'plat', en liet naakten ordinair tussen eigentijdse mensen zitten, de impressionisten schilderen in de ogen van de jury vooral slordig. Dankzij Charles-François Daubigny, jurylid maar ook een bevriende kunstenaar, waren de jonge kunstenaars met hun nieuwe onderwerpen vanaf 1868 alsnog welkom op de Salon.
De tentoonstelling die de kunstenaars in 1874
organiseerden had dus niet als aanleiding dat ze nergens anders terecht konden. Bovendien was de kunst in Nadars ruimte niet per se revolutionair, zo is te zien in een voorzichtige reconstructie in de eerste twee zalen van de tentoonstelling in het Orsay. Er zijn geen foto's bekend van de tentoonstelling, en ook de catalogus uit 1874 is niet altijd helder over welk werk er te zien was, laat staan hoe. Nadar had zijn fotostudio inmiddels verhuisd. Wel weten we dat Degas de ruimte omschreef als'une situation unique',met zeven of acht zalen op twee verdiepingen, bereikbaar per lift en met volop licht. Nieuw was ook dat de tentoonstelling 's avonds toegankelijk was, dankzij het gaslicht.
Er waren schilderijen te zien van een danseresje en van een volwassen vrouw, keurig gekleed in het blauw door Auguste Renoir, maar er waren ook klassieke sculpturen. Er waren komische prenten van honden, een ets naar een schilderij van J.M.W. Turner van een locomotief en een ets naar een portret van Erasmus. Er was een buste van Jean Dominique Ingres, gemaakt door ene Auguste Ottin, een zestiger met socialistische gevoelens die voor het zelfbeschikkingsrecht van de kunstenaars was. Hij was de penningmeester van de kunstenaarsvereniging en hoopte voor een bescheiden bedrag reproducties van bekende klassieke beelden te kunnen verkopen.
Er was, kortom, van alles wat. En dat was ook de bedoeling geweest. Zonder regels, zonder toegangseisen konden de deelnemers tonen wat ze wilden, en op die manier zo veel mogelijk werk verkopen. De constatering dat het er in het verleden vaak net zo rommelig aan toeging als in het heden kan wat mij betreft niet vaak genoeg gedaan worden, zeker in een keurig museum als het Orsay. Zo is overigens ook de stroming aan haar naam gekomen. Monet had zijn schilderij van de zonsopkomst in de haven van Le Havre uit 1872Impression, soleil levantgenoemd. Maar het was geen erenaam - in het satirische weekbladCharivariamuseerde een criticus zich op 25 april 1874 met de titel:'puisque je suis impressionné, il doit-y avoir de l'impression là-dedans'('het maakt een indruk op me, dus er zal wel iets van een impressie in zitten'). Pas in 1877, toen de kunstenaars dankzij steun van de rijke Gustave Caillebotte een tweede tentoonstelling konden organiseren, gingen de kunstenaars de term impressionisme gebruiken.
Dat verkopen lukte in 1874 overigens maar een beetje. Veel minder dan bij de officiële Salon. Bij Nadar kwamen in de maand die de tentoonstelling duurde 3300 bezoekers, bij de Salon honderd keer zo veel.
Het Orsay heeft delenvan die Salon-tentoonstelling gereconstrueerd. De schilderijen, tweeduizend in totaal, waren er groter. Een aantal hoorde al bij de groep impressionisten, of zou zich daar later bij aansluiten. Mary Cassatt exposeerde er, er waren ook Maria's met kind, oriëntalistische fantasieën en bombastische historische oorlogsscènes. Maar, en dat is uiteindelijk het belangrijkste dat de bezoeker van deze tentoonstelling mee naar huis zal nemen, er waren ook opmerkelijk veel kunstenaars die zowel bij Nadar als bij de Salon exposeerden.
Zoals het een klassieke Franse uiteenzettingstentoonstelling betaamt levert de synthese van de twee schijnbare tegenstellingen van het begin het meeste kijkplezier op. Dit derde en grootste deel van de tentoonstelling combineert werk van beide tentoonstellingen uit 1874: het bijschrift geeft aan of het bij de één of bij de ander hing, of, als derde optie, geweigerd werd bij de Salon. Lang niet alle kunstenaars wier werk voor de Salon geweigerd werd, exposeerden wel bij Nadar. Maar liefst twaalf kunstenaars kozen voor beide podia, ook de toekomstige impressionisten besloten soms later alsnog terug te keren naar de officiële Salon. Daar was immers meer geld te verdienen. 'De scheidslijn tussen traditie en avant-garde is, in 1874, nog erg poreus', stelt de toelichting in de zaal vroom.
Soms is de Salon-jury precies zo streng als je zou verwachten. Zo is er een tamme pasteltekening van Eva Gonzalès,La matinée rose,van een meisje in een roze nachtjapon dat wegkijkt van haar toilettafel naar het nestje jonge kittens op de grond, die was te zien in de Salon. Een prachtig werk van Manet,Bal masqué à l'opéra,uit de collectie van de National Gallery of Art in Washington, werd geweigerd. De suggestie dat er tussen de heren met hoge hoeden en de luchtig geklede vrouwen onbetamelijke handelingen plaatsvonden, was niet geschikt voor de Salon. Maar een ingekleurde ets van eenPulcinella,ook van Manet, werd wél goedgekeurd, ook al was het volgens tijdgenoten een uiterst geslaagde karikatuur van maarschalk Mac Mahon die in 1871 de opstand van de Commune met veel bloedvergieten had beëindigd.
Over de politieke betekenissen van de kunst van de impressionisten gaat het in deze tentoonstelling nauwelijks, terwijl daarover de afgelopen vijftig jaar veelvuldig is geschreven. In de eerste doelstelling voor het nieuwe Musee d'Orsay, gemaakt vanuit de socialistische regering begin jaren tachtig, was het idee dan ook dat de negentiende-eeuwse kunst een directe relatie zou tonen met de klassenstrijd. Rechtse politici vermoedden dat er strijkbouten bij Degas' schilderijen van wasvrouwen zouden komen, spinnewielen bij Van Goghs wevers en een locomotief in de centrale ruimte van het gebouw. Toen links vervolgens de verkiezingen verloor, en de rechtse Jacques Chirac vice-president werd, wist links dat het Orsay 'gewoon weer een mooi, ouderwets en conservatief museum' zou worden.
Dat is het nog steeds. Dat maakt ook dat je deze tentoonstelling makkelijk kunt omschrijven als braaf of weinig verrassend. En dat de'immersive experience'van een avond bij Nadar, in de kelder van het museum, de narcismelijn van Krauss ongehinderd doortrekt. Maar tegelijk zijn er zelden zo veel schilderijen uit een periode bij elkaar te zien, goede én slechte werken. En in Washington D.C., waar de tentoonstelling vanaf september is te zien, suggereert de tentoonstellingstitel toch gewoon weer een 'Impressionist Moment' waar de tijd opnieuw stil is blijven staan.
Paris: 1874 - Inventer l'impressionnisme,tot 14 juli in Musée d'Orsay, van 8 september tot 19 januari 2025 in de National Gallery of Art, Washington D.C.
Juan Trujillo / Metropolitan Museum of Art | Edgar Degas, Classe de danse, 1870. Olieverf op paneel, 19,7 x 27 cm