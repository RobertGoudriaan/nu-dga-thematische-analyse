Stel je een dans voor Holland Festival The Romeo

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
16 mei 2024
De romeo is een nieuwe dans die al heel lang bestond. Choreograaf Trajal Harrell verzon erfgoed en neemt de toeschouwers mee in een collectieve verbeelding.
Voor zijn nieuwste dansstukhad choreograaf Trajal Harrell een wonderlijk tegenstrijdig idee. Hij wilde 'iets ouds creëren'. Een dans bedenken die al heel lang bestond. Dit resulteerde inThe Romeo. Zo heet de voorstelling van het Schauspielhaus Zürich Dance Ensemble, waar de Amerikaan als artistiek leider aan verbonden is, én de desbetreffende dans. Moeilijk uitvoerbaar is deze niet: een paar passen, een deining vanuit de heupen en armen die daarin losjes meegaan. Precisie is geen vereiste.
Een uitgedeeld lijstje met 'veelgestelde vragen' geeft de binnenkomende toeschouwers informatie over de romeo. Het zaallicht dat nog enige tijd aanblijft terwijl de dansers ontspannen op het podium aanwezig zijn en ons vriendelijk toeknikken, nodigt uit om dit te lezen. Waar de romeo vandaan komt? Men denkt uit het oude Rome, maar misschien was-ie er al eerder. Kan ik de romeo dansen als mijn voorouders het me niet hebben geleerd? Ja, natuurlijk! Vraag het je vrienden en familieleden. Misschien weet de buurman hoe het moet.
Met de aanspraak op een quasi-historisch erfgoed neemt Harrell de aanwezigen mee in een collectieve verbeelding. 'Stel je een dans voor', is de eerste zin van het programmablad. Een die al eeuwenlang en overal op de wereld is opgedoken om het leven te vieren en het sterven te berouwen. We noemen hem naar de jongeling uit Shakespeare's beroemde toneelstuk die geloofde dat liefde de dood kon overwinnen.
Aan het definiëren van de romeo kwam geen research te pas, er zijn geen overgeleverde volksdansen of rituele bewegingen bestudeerd. Het is een verzinsel, dat met speelse ernst en een flinke dosis bravoure bestaansrecht krijgt ingeblazen. Twaalf dansers dragen de dans de hele voorstelling lang uit. Groepsgewijs, individueel en in wisselende meertallen. In hetzelfde rustige tempo, onderstreept door het ritmisch doortellen van dromerige muziek (van Satie's pianostukken tot de popsongHolding Back the Yearsvan Simply Red) en een doorgaand opkomen en weer afgaan. Een boogpoort in de decorwand die als entree fungeert heeft aan weerszijden opengewerkte panelen die tonen hoe de volgende formatie komt aanschrijden terwijl de vorige nog het voortoneel bezet.
Fascinerend is hoe degeïntroduceerde, repetitieve bewegingsserie met elke nieuwe opkomst lichtjes transformeert. Armgebaren worden weidser, de heupzwaai wordt dieper, het hoofd buigt achterover. Monden worden opengesperd als in een stille schreeuw. Iemand voegt een huppelpas toe die een tijdje blijft. Er wordt een versie ingezet die de blijheid in de bewegingen vergroot, of de smart. Alsof er regionale varianten worden getoond: de invloed op de romeo van verschillende tijdperken, geografische uithoeken en culturen. Met deze gestadige verandering plaatst de choreograaf het wezen van deze dans tegenover de kopieerpraktijk van TikTok-rages. Deze dans nodigt niet uit tot exact nadoen. De essentie ervan zit in de blijvende deining in de passen, die zich stanst in het gemoed van de toeschouwer. In een omarmend gevoel van gemeenschappelijkheid. En in de ruimte die de voordansers van de romeo vinden om, hoewel ze zich overgeven aan de voorgeschreven choreografie, hun individualiteit erin uit te drukken.
Dansen is hier ook jezelf aan het publiek presenteren. De groepsformaties zijn voorwaarts en eindigen vooraan op het podium, soms in een rij. In dwarrelende groepjes draait zich steeds de voorste even front zaal. De trotse, open gezichten vertellen 'hier ben ik'. De demonstratieve zelfpresentatie die tekenend is voor Harrells dansers, omschrijft danscritica Fransien van der Putt in vaktijdschriftTheatermakertreffend als 'een combinatie van grote kwetsbaarheid en uitgelatenheid'.
Met een aanstekelijke vrijheid zetten de dansers inThe Romeowisselende versies van zichzelf neer: stoer, elegant, zedig, sexy, feminien, non-binair. Bij elke hernieuwde opkomst hebben ze zich compleet anders uitgedost. Een bonte uitdragerij aan romantische jurken, strakke pakjes, Romeinse tunieken en glimmende feest-outfits komt voorbij. Er wordt gespeeld met wat voorhanden is: kledingstukken keren terug in vreemdsoortige combinaties, omgekeerd aangetrokken of als kleurig versiersel omgebonden. De voorstelling is ook één grote, op hol geslagen modeshow, waar iedereen op het podium zich ongebreideld in uitleeft.
Uit eerder werk vanTrajal Harrell, die al een jaar of vijftien regelmatig met zijn producties naar Nederland komt, zijn inThe Romeoterugkerende thema's en vormelementen te herkennen. De officiële dansgeschiedenis en eigen bedenksels kunnen voor Harrell prima samengaan.
De serie voorstellingen waarmee hij zich in 2009 op de kaart zette, bestond uit imaginaire samenkomsten van twee totaal verschillende dansstromingen uit uiteenlopende tijdperken: het befaamde Judson Dance Theatre uit het New York van de jaren zestig, en hedendaagse beoefenaars van de vogue. De eerste was een kunstenaarscollectief uit de witte middenklasse dat het minimalisme in de dans introduceerde, en het vernieuwende gegeven dat elke beweging - lopen, rennen, huppelen - dans kan zijn. De uitbundige vogue, met de kenmerkende barokke armgebaren en modefoto-poses, ontstond in de Afro- en Latijns-Amerikaanse lhbtq+gemeenschap. Harrell bedacht wat er zou gebeuren als voguers uit Harlem een bezoek zouden brengen aan de Judson-dansers. Of als de historische minimalisten in de greep zouden raken van de vogue. Net als bijThe Romeowas zijn startpunt het'what if...'dat we kennen van boeken, films of tv-series die de loop van de geschiedenis een alternatieve wending geven.
In 2015 stond Harrell op het Holland Festival metThe Return of the Modern Dance,gemaakt bij het Zweedse Cullberg Ballet. Het was zijn kijk op vrouwelijke dansvernieuwers uit het begin van de vorige eeuw. Zes mannelijke dansers vertelden iets over het leven en werk van Isadora Duncan, Loïe Fuller en Martha Graham en gaven in solo's en met elkaar hun eigen interpretatie van de grootheden. De focus lag bij de intenties van deze vrouwen en de persoonlijke en creatieve vrijheid die zij zochten. Van een remake of een historische reconstructie was geen sprake. Harrell paste het uitgangspunt van de vogue toe op dit erfgoed: 'Het principe van de vogue is om jezelf te verbeelden dat je heel iemand anders bent. Alles wat ik doe gaat over die verbeelding, die opgeroepen wordt in het hier en nu.'
Voor Trajal Harrell is dezevrije omgang met een feitelijk verleden een manier om zichzelf een plek toe te eigenen in de dansgeschiedenis. Een profcarrière als danser of choreograaf is voor een zwarte man uit Georgia niet vanzelfsprekend. In het dorp waar hij opgroeide deden de jongens gymnastiek, terwijl hij gefascineerd was door de meisjes van de balletklas met hun sierlijke bewegingen en mooie tutu's. Zijn artistieke aspiraties - op school regisseerde hij de toneelvoorstellingen - brachten hem in eerste instantie naar een theateropleiding. Intussen raakte Harrell thuis in de New Yorkse vogue-scene. Pas laat in zijn nu 51-jarige leven koos hij voor de dans, die hij zich eigen maakte via cursussen, workshops en masterclasses.
Dat hij in 2018 door het prestigieuze Duitse tijdschriftTanz Magazinewerd uitgeroepen tot Danser van het Jaar, vond hij dan ook verbijsterend. Zo'n goeie danser vindt hij zichzelf niet. Hij verwerkte zijn verbazing in zijn soloDancer of the Year. Hij liet daarin bewegingen uit het klassieke ballet, de flamenco, de Japanse butoh-dans en de vogue verglijden in de dagelijkse bewegingen die hem in zijn jeugd omringden: hetdunkenvan een basketballer en de halleluja-armen uit de kerkdiensten.
Via het lichaam eigent Harrell zich de traditie toe. Met de opgewekte naïviteit van een nieuwkomer op het culturele speelveld duikt hij in bestaande dansstijlen, exotische technieken, historische voorvechters van verandering en klassiekers uit de kunst. Om zijn ontdekkingen naar eigen inzicht te herschikken. Een meester van de Japanse butoh-dans en een Amerikaanse choreografe/burgerrechtenactiviste, beiden uit begin vorige eeuw, kunnen op zijn podium een artistieke uitwisseling hebben. 'Ik probeer aspecten uit het verleden die vergeten zijn naar het licht te brengen', zegt hij in een interview. 'Daarbij zoek ik nieuwe mogelijkheden. Ook in de hiërarchie van wat er gewoonlijk op de voorgrond wordt geplaatst.'
Gul neemt de choreograafhet publiek mee in zijn verworven kennis. Aan het begin van zijn recente voorstellingTambourines,geïnspireerd op de romanThe Scarlet Lettervan Nathaniel Hawthorne uit 1850, vragen de dansers aan het publiek in de zaal om eerst even de Wikipedia-uitleg over het boek te lezen. Hiermee ontdoet Harrell de research die theatermakers meestal een voorsprong geeft op het publiek van elke zwaarte. Iedereen heeft toegang tot de geschiedenis.
The Romeobegint met een kennismaking die de toeschouwers dichterbij haalt. De dansers, dan nog in trainingskleren en op sokken of sloffen, stellen zichzelf om beurten voor. Je krijgt hun uiteenlopende nationaliteiten mee. De ene vertelt dat zijn vader uit Zambia komt. Een volgende dat hij 65 keer in Disneyland is geweest. Een danseres bekent dat ze platzak is en spaart voor een borstvergroting, en iemand zegt allergisch te zijn voor alcohol. Ook Harrell doet hieraan mee. Hij is de hele voorstelling op het podium aanwezig. Hij voegt zich bij de dansers, maar zit soms ook vanaf opzij in z'n eentje toe te kijken. Herorganiseert zo hier en daar de bankjes op het toneel. Verandert eigenhandig het kostuum van een danser. Daarmee profileert hij zich als de aanstichter van de gebeurtenis. Uit de credits blijkt dat hij het decor mede heeft ontworpen, de muzikale score heeft samengesteld en verantwoordelijk is voor de kostuums.
Uit shoppen gaan voor een voorstelling is een van zijn geliefde bezigheden. Trajal Harrell is altijd al enorm in mode geïnteresseerd en ziet de modeshow als een podium voor verbeelding en zelfexpressie. Bij het selecteren van muziek noemt hij de kern en inhoud van de voorstelling leidend. Kleding zoekt hij uit op de persoonlijkheden en lichamen van zijn dansers. Die lichamen zijn inThe Romeobepaald niet uniform, ze variëren van lang en dun tot gedrongen en behoorlijk gevuld. Harrell laat al die verschillende verschijningen schitteren. In een zachtmoedige ode aan het menselijke vermogen om met elkaar mee te bewegen, die tegelijk toont hoe de eigenheid van elk individu daarin kan bestaan.
Orpheas Emirzas | The Romeo uitgevoerd door Schauspielhaus Zürich Dance Ensemble onder regie van Trajal Harrell