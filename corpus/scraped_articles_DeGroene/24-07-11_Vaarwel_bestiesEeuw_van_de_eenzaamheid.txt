Vaarwel, besties! Eeuw van de eenzaamheid?

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
11 juli 2024
Zijn we een eiland, zoals Simon & Garfunkel ooit zongen? Of is de vriendschapsrecessie, die werd uitgeroepen in de Verenigde Staten, vooral een doemscenario? En hoe zit dat in Nederland?
'Hou je nog van me?'vroeg ze. Al sinds de middelbare school was ze de allerbelangrijkste geweest. Met ups en downs, natuurlijk, maar deze keer voelde de afstand groter. Haast onoverbrugbaar. Ze zei: 'Wat betekent dit nog voor jou?'
Zoals mijn partner en haar vriendinnen praten, heb ik nooit gesproken met de mannen die mij dierbaar zijn. Voor de zekerheid open ik de appgroep die ik deel met twee van mijn oudste vrienden. 'Wordt het niet eens tijd weer af te spreken?' lees ik terug. Ik vind het fijn om mijn uitnodigingen zo luchtig mogelijk te formuleren. Alsof je de ander totaal niet nodig hebt, zo kun je ook niet afgewezen worden. Het blijft even stil. Dan, eindelijk, een reactie. Na weken van Signalberichten heen en weer sturen is er zowaar een datum. Die even later weer verzet moet worden. Geeft niet, roepen we. Het is toch al driekwart jaar geleden dat we elkaar voor het laatst gezien hebben.
Het past op het eerste gezicht naadloos in de trend die Amerikaanse onderzoekers signaleren. Vooropgesteld, 'de' man bestaat net zomin als 'de' vrouw. Gender is een spectrum, maar als je er dan toch een tweedeling van maakt, zijn de verschillen op zijn zachtst gezegd opvallend. Grof samengevat: terwijl vrouwen bestsellers schrijven waarin ze de voors en vooral de tegens van hun sociale relaties tot in de details ontleden, zijn het mannen met hun 'doe-vriendschappen' die echt in de penarie zitten. Ze hebben bijna een derde minder face-to-facecontact met hun broeders als begin deze eeuw. Nog wat cijfers: jongeren zien elkaar gemiddeld ruim drie uur per week minder. Intussen brengen Amerikanen dubbel zoveel tijd door met hun huisdieren. De analyse ligt voor de hand. Welkom beestjes, vaarwelbesties.
Dat klinkt niet alleen sneu, het is ook gevaarlijk. Volgens een studie is eenzaamheid even ongezond als vijftien sigaretten per dag. De commercie speelt er handig op in. 'Heb je een platonische vriend nodig om je te vergezellen naar dat evenement, je rond te leiden in de stad, te dineren, uit te gaan, je kennis te laten maken met anderen?' vraagt het bedrijf Rent-a-Friend.'Hire one!'Vanaf een euro of tien per uur heb je er al een, lees ik op de website. Ook in Nederland.
Het leidt tot sombere bespiegelingen op wat inmiddels de 'vriendschapsrecessie' heet. De kwaliteitskranten herinneren aan legendarische mannenvriendschappen: Achilles en Patroclus, Goethe en Schiller, Wordsworth en Coleridge. Om direct te concluderen dat dit gouden tijdperk achter ons ligt. In 1990 zei ruim de helft van de Amerikaanse mannen minstens zes goede vrienden te hebben. Ruim drie decennia later is dat nog maar iets meer dan een kwart. Liefst vijftien procent heeft helemaal geen vrienden, blijkt uit een veelbesproken enquête van het Survey Centre on American Life.
Die organisatie is onderdeel van de conservatieve denktank American Enterprise Institute. Aan de overkant van het politieke spectrum, en dat is bijzonder voor deze gepolariseerde tijd, klinken minstens zulke bezorgde geluiden. 'Over de hele wereld voelen mensen zich eenzaam', schrijft de Britse econoom en activist Noreena Hertz in haar in 2020 verschenen boek met de onheilspellende titelThe Lonely Century. 'We zitten midden in een mondiale eenzaamheidscrisis. Niemand van ons, nergens niet, is immuun.'
De kiem voor deze sociale pandemieis volgens Hertz gelegd in de jaren tachtig. In dat decennium doceerde het neoliberalisme dat er, in de woorden van de Britse premier Margaret Thatcher, niet zoiets bestaat als een samenleving. Burgers veranderden in consumenten, collega's werden concurrenten. Hertz ziet die ieder-voor-zich-mentaliteit terug in populaire songteksten. 'In 1977 vertelde Queen ons dat "we are the champions" en David Bowie dat we helden konden zijn. In 2013 zei Kanye West:"I am a God",terwijl Ariana Grande's records brekendethank u, nextuit 2018 geschreven was als een liefdeslied aan zichzelf.'
Deze navelstaarderij gaat hand in hand met rendementsdenken. Je investeert tijd in iemand, dus moet het wat opleveren. Liefst een beetje snel. Toch is het neoliberalisme lang niet de enige verklaring die de rondte doet. Met stip op één staat de onverbiddelijke opmars van de schermen. Een symbolisch kantelpunt is 2004. Toen verschenen de laatste afleveringen van zowelFriendsalsSex and the City,twee populaire televisieseries die draaiden om groepen vrienden die elkaar te pas en te onpas ontmoetten. In datzelfde jaar zag Facebook het licht. Sindsdien hebben we meer 'vrienden' dan ooit. Maar wat stelt het voor als ieder voor zich aan zijn smartphone gekluisterd is? De vriendschapsrecessie begon zo bezien met een fikse vriendschapsinflatie.
De romantische liefde geldt als een andere boosdoener. Relatiegoeroe Esther Perel wijst erop dat we nooit eerder in de geschiedenis zoveel verwachtingen hadden van één persoon. Vroeger moest een goede huwelijkspartner als het even kon macht en status opleveren. Voor al het overige had je andere mensen. Nu zoeken we een vertrouwenspersoon, opvoeder, mede-eigenaar van huis en haard, fantastische minnaar en allerbeste vriend ineen. Gezinnen brengen ook steeds meer tijd met elkaar door. Dat kan ten koste van vriendschappen gaan.
Een laatste interessante uitleg draait om de idealen waarmee vooral mannen worden grootgebracht. Tot het einde van de negentiende eeuw spatten ook bij de heteroseksuele man de emoties ervan af. In hartstochtelijke brieven schreven ze niet te kunnen wachten tot ze weer in elkanders armen lagen. Later werd elke intimiteit tussen leden van hetzelfde geslacht verdacht. Om de schijn van homoseksualiteit te vermijden, schakelen veel mannen in elkaars bijzijn nog altijd over op een demonstratief soort hypermasculiniteit: samen zuipen, harde grappen en stoere praat over 'wijven neuken'.
Áls het überhaupt van zulke ontmoetingen komt, want volgens het patriarchale stereotype hoort een succesvolle kerel, zeker in de Verenigde Staten, stoïcijns te zijn. Hij geeft zich niet te snel bloot. Is onafhankelijk en competitief. Dat maakt je minder kwetsbaar in een vijandelijke omgeving, maar het wordt wel lastig om hechte banden te smeden. 'Ik ben een rots, ik ben een eiland', zongen Simon & Garfunkel. Het nummer eindigt met:'And a rock feels no pain. And an island never cries.'Al laat dat voorbeeld meteen zien dat mannen in 1965 heus niet anders waren opgevoed. Desondanks koesterden ze bloeiende vriendschappen.
Zo kun je meer vraagtekens zetten bij de paniek over ons sociale leven. Neem langer werken. Aangezien het tweehonderd uur kost om van een kennis een vriend te maken (zegt de Engelse antropoloog en evolutiebioloog Robin Dunbar) lijkt dat een voor de hand liggende oorzaak. Ware het niet dat de eenzaamheid het hardst toeslaat bij arme, niet-witte Amerikanen. Uitgerekend die groep is de afgelopen decennia nauwelijks meer uren gaan werken.
Dat wekt argwaan. Net als het gegeven dat de alom geciteerde enquête van de conservatieve denktank over de teloorgang van mannenvriendschappen verscheen in 2021. Midden in de coronacrisis. Wat is hier, kortom, nou echt aan de hand? Is de vriendschapsrecessie een feit, of toch eerder een doemscenario? En hoe zit het in Nederland?
'Eén ziel in twee lichamen',luidt de beroemde omschrijving van vriendschap door Aristoteles. Haast even bekend zijn de drie dimensies die de Griekse filosoof onderscheidde. Vriendschap kan draaien om nut. Je helpt elkaar met verhuizen of een andere klus. Het gaat ook om plezier: samen naar de kroeg. En er is die bijzondere relatie waarin vrienden het goede in elkaar naar boven brengen. Dat betekent ook, al is het pijnlijk, dat je elkaar af en toe een spiegel voorhoudt.
Jos de Haan organiseerde er afgelopen jaar op de traditionele fietsvakantie met zijn vrienden nog een filosofische avond over. 'Vriendschapsrecessie' vindt de aan het Sociaal en Cultureel Planbureau verbonden wetenschapper een zware term voor wat er aan hand is. Maar in het mede door hem eens in de vijf jaar uitgevoerde onderzoek naar hoe Nederlanders hun tijd besteden, ziet hij wel degelijk tekenen van zorg. 'De tijd die we fysiek samen met vrienden doorbrengen is in minder dan een halve eeuw vrij fors gedaald', zegt De Haan. In 1975 besteedden mensen gemiddeld 11,5 uur per week aan sociale contacten. Bij de laatste meting, in 2016, was dat gedaald naar 8,2 uur. Een afname van 28 procent. Bij mannen is het met 7,4 uur zelfs nog erger.
De voor de hand liggende bezwaren wuift De Haan weg. Zoals dat vrouwen vanaf de jaren tachtig massaal buiten de deur gingen werken, waardoor er minder tijd overbleef voor visite. 'Dat klinkt logisch, maar de gemiddelde hoeveelheid vrije tijd is al die jaren redelijk constant gebleven.' Gaan we vaker samen naar een festival, restaurant of sportclub - activiteiten die binnen het onderzoek in een andere categorie vallen? Ook de tijd die we daaraan besteden, legt hij uit, is licht gedaald. Van een uitwisseling lijkt dus geen sprake. 'Alles duidt erop dat er toch echt iets aan de hand is met onze vriendschappen.'
De vraag is wat precies. In elk geval niet de spectaculaire afname van het aantal vriendschappen waar de Amerikaanse media over schrijven, benadrukt Beate Völker. De geboren Duitse is hoogleraar sociologie, directeur van het Nederlands Studiecentrum Criminaliteit en Rechtshandhaving en veelgevraagd deskundige over alles wat met sociale contacten te maken heeft. Ze windt er geen doekjes om: 'De vriendschapsrecessie is een mythe. Het sluit natuurlijk perfect aan op het huidige sentiment dat individualisering, polarisatie en neoliberalisme onze gemeenschappen ondergraven. Maar er is tot op de dag van vandaag geen serieus wetenschappelijk onderzoek dat keihard aantoont dat zoiets daadwerkelijk aan de hand is. Niet in Nederland, en ook niet in de Verenigde Staten.'
Uit langlopende studies als het Survey of the Social Networks of the Dutch rijst juist een opvallend stabiel beeld op. 'De meeste mensen hebben twee tot drie goede vrienden. Dat aantal blijft door de jaren heen redelijk gelijk', zegt Völker. Hoe dit te rijmen valt met de afnemende tijd die we er volgens het scp aan besteden, daarover kan ook zij slechts gissen. Misschien meten we toch iets verkeerds, oppert ze. Of het kan zijn dat we onze vriendschappen op een efficiëntere, minder tijdrovende manier onderhouden.
Reden voor alarmisme ziet Völker niet. Dat geldt net zozeer voor wat in de VS bekendstaat als de 'eenzaamheidsepidemie'. Met een heus nationaal actieprogramma bestrijdt de Nederlandse overheid de sociale isolatie waar ouderen maar ook adolescenten mee kampen. De miljoenen die hiermee gemoeid zijn, suggereren dat het probleem groeiende is. Klopt niet, benadrukt Völker. De gemiddelde kans op eenzaamheid onder senioren is volgens een scp-rapport uit 2018 zelfs gedaald. Dat er desondanks meer eenzame ouderen zijn, komt door de vergrijzing.
En de mannen? Die lopen inderdaad meer risico dan vrouwen om zonder vrienden te eindigen, geeft de hoogleraar toe. 'Dat is problematisch, maar niks nieuws. Wanneer ze met pensioen gaan, komt er vaak een einde aan het voor veel mannen zo belangrijke professionele netwerk. Dan blijven de contacten van hun vrouw over. Overlijdt zij, of gaan stellen uit elkaar, dan dreigt voor de man al snel eenzaamheid.' Een andere reden is het afnemende belang van vriendengroepen als we ouder worden. Völker: 'Mensen spreken dan eerder een-op-een af. Vrouwen zijn daar beter in. Neem een kijkje in een willekeurig restaurant, wie zitten daar? Stelletjes. Of vriendinnen. Zelden mannen, tenminste niet de hetero's.'
Het zou niet voor het eerstin de geschiedenis zijn dat opiniemakers en onderzoekers zich ten onrechte druk maken over de zwanenzang van de vriendschap.'The Theory That Won't Die'is het weleens genoemd. Klassieke sociologen als Durkheim, Tönnies en Simmel waarschuwden eind negentiende eeuw al voor het verdwijnen van de sociale samenhang als gevolg van de modernisering. In de jaren vijftig van de vorige eeuw was er angst voor het ontstaan van een anonieme 'massamaatschappij'. Rond de laatste eeuwwisseling domineerde de paniek over de vermeende afname van 'sociaal kapitaal'.
Het bekendste voorbeeld van dat laatste isBowling Alone. Daarin beschrijft Robert Putnam hoe Amerikanen steeds minder vrijwilligerswerk doen, minder stemmen, minder samen sporten. Het schrikbeeld is de man die in zijn uppie staat te bowlen. De door Putnam geïdentificeerde schuldigen komen bekend voor. Hij wijst naar de lange werkdagen die volwassenen maken. Hij noemt de toegenomen reistijd door de trek van gezinnen naar de suburbs en hekelt de populariteit van televisie en spelcomputers - de smartphone was nog niet uitgevonden.
Erik van Ingen, socioloog aan de Vrije Universiteit in Amsterdam, wijdde er zijn proefschrift aan. Hij vond naar eigen zeggen 'geen flinter bewijs' dat de door Putnam gesignaleerde trend in Nederland speelt. Sowieso hebben de opzienbarende hypotheses van de Amerikaanse politicoloog de toets der kritiek niet doorstaan. 'Neem televisiekijken', zegt Van Ingen. 'Als mensen meer voor de buis gaan zitten, blijken ze gemiddeld helemaal niet minder tijd aan vrijwilligerswerk of sociale contacten te besteden.' Uit eigen onderzoek weet hij ook dat mensen die meer sociale media gebruiken, hun goede vrienden evenveel blijven zien. Voor mensen met zeldzame ziekten of andere problemen, zoals eetstoornissen, is digitaal contact met lotgenoten zelfs een uitkomst.
Wat wel klopt: in de Longitudinal Aging Study Amsterdam zegt een op de vier vrouwen van 65 jaar en ouder geen goede vriend te hebben. Bij mannen is dat bijna de helft. Ook hebben sommige sociale activiteiten, zoals barbecueën met de buren of kaarten in het buurthuis, inderdaad aan populariteit ingeboet. Van Ingen: 'Maar daar komen nieuwe hobby's voor in de plaats.' Het bordspel beleeft een revival. Vrienden bezoeken samen escaperooms of gamen op afstand met elkaar. Zelfs de als hyperindividualistisch weggezette sportschool blijkt bij nader inzien populair bij zowel groepjes vrouwen als bankdrukkende en elkaar fotograferende jongens.
'Ons pessimisme hierover past naadloos in het aloude idee van verlies van gemeenschap', beaamt hij. 'Terwijl zoiets natuurlijk niet de hele tijd waar kan zijn. Als dit echt al in 1887 speelde, het jaar waarinGemeinschaft und Gesellschaftvan Tönnies verscheen, was er anno 2024 niets meer over van die hele gemeenschap.'
Ergens zou het ook raar zijnals de vriendschap uitgerekend nu, in de 21ste eeuw, zou verdwijnen. Ja, de tijd die we eraan besteden staat onder druk. Of dat ten koste gaat van de kwaliteit is minder duidelijk. Maar we lijken er in elk geval meer dan ooit behoefte aan te hebben. Bijna vier op de tien volwassenen in de VS zijn niet getrouwd of samenwonend. In Nederland woont twintig procent van de mensen alleen en ligt het aantal echtscheidingen aanzienlijk hoger dan vroeger. 'Wie kan dat gat vullen?' vraagt Beate Völker retorisch. 'Juist, vrienden!'
Daarbij passen zij volgens haar uitstekend in de tijdgeest. 'Ik noem vriendschap altijd de ultieme zelfverkozen relatie', legt ze uit. 'We hechten tegenwoordig sterk aan het idee dat we zelf ons leven vormgeven. Dat we eigen keuzes maken. Maar collega's krijg je cadeau bij je baan. Buren zitten vast aan de plek waar je woont. Ook je familie heb je niet voor het uitzoeken. Die leeft daarnaast steeds minder vaak om de hoek. Maar vriendschappen, daar kies je helemaal zelf voor.'
Wellicht is alle ophef over een vriendschapsrecessie dan ook wel gewoon een teken dat we er dolgraag over willen lezen en praten. Een omstandige manier om ons met het onderwerp bezig te houden. Vergelijkbaar met de gretigheid waarmee een jaar of vijftien terug debromanceen deman-dateomarmd werden. Als het om vriendschap gaat, ontbreekt het volgens critici namelijk aan zowel een taal als rituelen.
De romantische liefde wordt tot in den treure bezongen, beschreven en bejubeld. Er zijn duizend koosnaampjes en termen om te beschrijven wat je voor elkaar betekent, van 'prela' tot echtgenoot. Dankzij de relatieladder weet je, als het klikt, hoe het stap voor stap verder hoort te gaan: daten, de eerste 'ik hou van je', samenwonen, kinderen, soms verloven en trouwen. Maar vriendschap? Dat eindigt doorgaans in een illusie (Het Goede Doel). Of het blijkt een voorwendsel van een andere vent om je met je eigen vrouw te bedriegen (André Hazes,'n Vriend).
Voor hechte, levenslange vriendschappen bestaan 'geen scripts, geen ceremonies', merkt Rhaina Cohen op inThe Other Significant Others. In het begin dit jaar verschenen boek vertelt de Amerikaanse journalist de verhalen van mensen als Andrew en Toly. Mannen die elkaar, bij gebrek aan beter, beschrijven als hun 'platonische levenspartner'. Ze laat vrienden aan het woord die de zorg voor elkaar op zich nemen, tot een orgaan doneren aan toe. Die samen een huis bezitten en kinderen opvoeden. Mensen die, in de woorden van Cohen, 'twee breed gedeelde overtuigingen trotseren: dat een partnerschap per definitie een romantische relatie is, en dat zonder zo'n langdurige romantische relatie het leven niet compleet is'.
Cohen raakte gefascineerd door het onderwerp nadat ze kort na haar verhuizing naar Washington D.C. 'M' ontmoette. Ze zag haar staan achter in een café met de veelzeggende naam Lost & Found. Van het eerste, licht aangeschoten gesprek kwamen eindeloze voicememo's, er volgden vrijwel dagelijkse ontmoetingen en nog veel frequenter telefonisch contact. 'Vier maanden nadat we elkaar ontmoet hadden, eindigde M een telefoongesprek door te zeggen: "Ik hou van je".'
Verbouwereerd probeert ze in de daaropvolgende dagen onder woorden te brengen wat het is dat haar relatie met M zo bijzonder maakt. Je bent gewoon polyamoureus, zegt een andere vriend. Dat vindt ze toch eerder naar liefdemet-seks klinken, iets wat ze alleen met haar (Nederlandse) echtgenoot deelt. Op zoek naar betere parallellen duikt ze in de geschiedenis. Ze schrijft over bloedbroeders die zich lieten begraven naast hun beste vriend en vriendinnen die hun leven lang hartstochtelijk van elkaar hielden. Om gaandeweg tot de slotsom te komen dat onze samenleving bar weinig ruimte biedt aan dit soort relaties.
Kijk naar alle financiële en fiscale voordelen waar liefdespartners recht op hebben, betoogt Cohen. Of neem overlijdensadvertenties. Het is de familie die de dode gedenkt, vaak ook de (voormalige) werkgever, maar zelden de vrienden. 'Er was niets nieuws aan het soort nabijheid die ik in mijn vriendschap met M vond', besluit ze, 'behalve dan dat de termen om die te beschrijven en de rituelen om die te gedenken, zijn verdwenen'.
'Ik hou van jullie', mompel ikaan het einde van de avond. Het is er dan eindelijk van gekomen: samen met mijn vrienden heb ik NederlandRoemenië gekeken. Na afloop gaat het, bij alcoholvrij bier en nootjes, over de schoolkeuze van de kinderen. Het gesprek begint stroef. We bespreken waar we in de zomervakantie naartoe gaan en hoe je dat nou eigenlijk doet, eigenhandig een goede caviakooi bouwen.
Ik besef dat dit meer te maken heeft met levensfases dan met een vriendschapsrecessie. Als tiener en twintiger zakten we avond aan avond door met onze vrienden. Gingen samen op vakantie, bezochten elkaars studentensteden, wisten alles. Dertigers en veertigers, de experts zeggen het allemaal, zijn drukker met werk, partner en kinderen. En daarna?
Ook als het aantal vrienden dat we koesteren gelijk blijft, zoals de sociologen stellen, valt er heel wat te verbeteren. Ik denk terug aan wat een psycholoog inThe New York Timesvertelde over hoe je van je eiland komt. Toenadering zoekt. 'Ga er niet van uit dat vriendschap je spontaan overkomt', was zijn advies, maar organiseer het. Laat ook tussendoor van je horen. Vraag hoe het gaat. En nog een tip: 'Vertel je vrienden wat je voor ze voelt.'
Zo gezegd, zo gedaan. Staand op de oprit, de schemering begint in te treden, kijken vier ogen me glazig aan. 'Túúrlijk, Koen.' We nemen afscheid. Heb ik het dan toch te ironisch gezegd? Alsof ik het zelf ook niet helemaal durf te menen? Het doet er niet toe. Er komt ongetwijfeld weer een nieuwe kans. Over een maand of vier.