Suriname nodigt de koning uit voor 'herstel'-gesprekken

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
6 juli 2023
Paramaribo- In Suriname kregen de slavernij-excuses van koning Willem-Alexander relatief weinig aandacht. Tijdens de herdenking van 160 jaar afschaffing van de slavernij zaterdagmiddag in het Oosterpark in Amsterdam was het de Nederlandse minister van Buitenlandse Zaken Wopke Hoekstra zelf die de excuses als eerste ter sprake bracht. De toespraak van de koning werd weliswaar live uitgezonden op verschillende televisiestations, maar in Suriname was het toen nog vroeg in de ochtend. Beleidsmakers zaten op dat moment in de grote Stadskerk, waar een speciale dienst werd gehouden ter ere van 160 jaar Keti Koti.
Toch zijn de eerste reacties op de excuses van de koning overwegend positief. Armand Zunder, voorzitter van de Nationale Reparatie Commissie Suriname, stelt het op prijs dat de koning 'verder is gegaan' dan premier Mark Rutte. Rutte bood in december vorig jaar excuses aan voor het handelen van de Nederlandse staat in het slavernijverleden. 'De koning heeft ook om vergiffenis gevraagd, dat vond ik heel bijzonder', zegt Zunder.
Dat de excuses van de koning niet leven onder de bevolking, ligt volgens hem aan de communicatie. 'De mensen zijn niet geïnformeerd.'
Johan Roozer van het Nationaal Comité Herdenking Slavernijverleden vond de excuses 'sympathiek en gemeend'. 'Maar ik had verwacht dat de koning in zijn toespraak ook een financiële daad zou stellen', zegt Roozer. Hij verwijst naar de tweehonderd miljoen euro die Nederland na de excuses van Rutte beschikbaar stelde. Het geld is bedoeld voor maatschappelijke initiatieven die het historisch bewustzijn rond slavernij in het koninkrijk en Suriname vergroten. Ook Zunder hamert op het belang van meer fondsen. Hij sprak in december vorig jaar in Den Haag nog met kabinetsleden over het slavernijverleden. 'In Nederland ligt de focus van de gesprekken op bewustwording, in Suriname willen we praten over herstel', zegt hij. De Nationale Reparatie Commissie zal de koning uitnodigen voor een bezoek aan Suriname. 'Zodat hij hier ook zijn excuses kan maken en om vergiffenis vragen. Dan zorgen wij ervoor dat mensen uit verschillende dorpen en wijken erbij zijn', zegt Zunder.
President Santokhi ziet de excuses als 'opstap' om samen met Nederland de economische ongelijkheid en structurele armoede in Suriname aan te pakken. 'Het is een goed begin, maar het zal aan ons liggen om er samen het beste van te maken.'