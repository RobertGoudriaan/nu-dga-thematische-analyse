Moderne metropool

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
31 augustus 2023
POPMUZIEK The Streets
Waar komen al die mensen vandaan? Het is drie uur 's nachts en toch: overal rumoer, overal verkeer.'What have we gone and started',klinkt het,'why aren't they all asleep in their cars?'Oftewel: wat drijft die mensen, wat zoeken ze, kan niet iedereen elkaar met rust laten?
Deze vragen worden gesteld door de verteller vanTroubled Waters,het geslaagde nieuwe nummer van de Britse rapper The Streets (Mike Skinner, 1978). In veel opzichten is dit een typisch The Streets-nummer: het zit slim in elkaar, de rapper roept beeldend op hoe het voelt om in een moderne metropool te leven, inclusief alle anonimiteit en vluchtigheid. De muziek is ondertussen een vanzelfsprekende combi van genres: hiphop, garage, indierock, ska.
Met datzelfde gevarieerde geluid brak hij ruim twintig jaar geleden door. Heel slim en scenisch schetste de rapper een levensgevoel op dat zelden zo krachtig klonk (of klinkt) - The Streets had het in zijn nummers vol empathie over achttienjarige relschoppers in trainingspak, vertelde over het gemis van zijn vader en over mensen die bezopen ronddolen door Britse nachtclubs. Stuk voor stuk fraaie vertellingen, ook door die spannende muzikale ondergrond en The Streets' indringende manier van rappen, die soms tegen het praten aan schurkt.
Sinds 2011 heeft Skinner niets meer onder de naam The Streets uitgebracht, tot recent onaangekondigdTroubled Watersverscheen. Het bijbehorende album gaatThe Darker the Shadow, the Brighter the Lightheten en draait om het Londense nachtleven: al die figuranten die daar ronddolen, het geweld dat sluimert en soms opspeelt, de verteller die zich er verwonderd en vermoeid tussendoor beweegt.
Natuurlijk is het altijd riskant, oudere artiesten die een comeback maken met een act die hen creatief gezien ooit deed floreren. MaarTroubled Watersgeeft hoop: het nummer kan zich meten met het betere The Streets-werk. Bovendien zal hij zijn nieuwe album uitbrengen als soundtrack van zijn eerste film, die hij zelf schrijft, regisseert, monteert en financiert. Dat klinkt grotesk, misschien blijkt het dat ook wel te zijn, maar het onthult tegelijkertijd iets wat mijn zin alleen maar aanwakkert: The Streets neemt geen genoegen met een herhaling van zetten, hij wil ook echt iets nieuws doen en zet daarbij hoog in.
Thomas Heerma van Voss
The Darker the Shadow, the Brighter the Lightvan The Streets komt op 20 oktober uit