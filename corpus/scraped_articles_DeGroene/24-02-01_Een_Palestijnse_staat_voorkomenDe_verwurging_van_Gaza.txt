Een Palestijnse staat voorkomen De verwurging van Gaza

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
1 februari 2024
Door de huidige oorlog wordt Gaza fysiek vernietigd, maar de economische en sociale afbreuk van het gebied begon al veel eerder.
Afgelopen december roldenIsraëlische tanks over de plaats waar 36 jaar eerder een van de invloedrijkste verkeersongelukken uit de geschiedenis plaatsvond. In het noorden van de Gazastrook, bij het vluchtelingenkamp Jabalia (dat in feite een stad is), botste een vrachtwagen van het Israëlische leger frontaal op een personenauto. Vier Palestijnse passagiers waren op slag dood. Direct begon in Jabalia het gerucht rond te zingen dat de botsing opzettelijk was geweest, een wraakactie voor het doodsteken van een Israëliër, twee dagen eerder.
De Israëliër was een zakenman die in Gaza was om te winkelen. Dat was niet ongewoon: Israëliërs kwamen naar Gaza voor de befaamde visrestaurants, voor de vele auto- of leerwerkplaatsen, of de goedkope winkels. Of om er nederzettingen te bouwen. Hoewel de Gazastrook een van de dichtstbevolkte gebieden ter wereld is, hadden Israëlische kolonisten in de jaren voor het ongeluk bijna twintig nederzettingen gesticht. Zij droegen bij aan de frustratie die overkookte op 8 december 1987. In Jabalia braken rellen uit en nadat Israëlische militairen hard terugsloegen - waarbij ze een zeventienjarige jongen doodschoten - breidde het oproer zich snel uit over de hele Gazastrook en daarna de (ook vooral door Palestijnen bewoonde) Westoever. Het was het begin van de Eerste Intifada, de Palestijnse volksopstand die zes jaar zou duren en eindigde met de Oslo-akkoorden tussen Israël en de Palestijnse PLO.
Dat moment - het begin van de Eerste Intifada - markeerde een omslagpunt in Gaza's geschiedenis. Om greep te krijgen op de onrust voerde Israël onder meer een pasjessysteem in voor iedereen die vanuit Gaza naar Israël wilde reizen en kwamen er meer grenscontroles. Tot dat moment was er, met beperkingen, in praktijk vrij verkeer van Palestijnen de Gazastrook uit naar Israël en de Westoever. Tienduizenden Gazanen die in Israël werkten, maakten daar gebruik van.
Hoewel de implicaties van de pasjes en controles niet direct duidelijk waren - het leek vooral een omslachtige militair-bureaucratische maatregel - breidden de restricties en controles op Gaza's mensen en goederen zich vanaf dat moment snel uit. Een paar jaar later werd de 'algemene uitreisvergunning' van Palestijnen ingetrokken. Grotere hekken en barrières en meer militairen waren nodig om de controle daarop te versterken. Werkvergunningen en importlicenties werden moeilijker te krijgen.
Het was, kortom, het begin van de afsluiting van Gaza. En die afsluiting veranderde het sociale en economische vlechtwerk van Gaza fundamenteel: van een met grote moeilijkheden kampende, maar functionerende samenleving naar een van de wereld geïsoleerd, van hulp afhankelijk humanitair probleem.
'Er is niet slechts één beslissingsmoment aan te wijzen, want het was een opeenvolging van kleinere stappen', zegt Sara Roy, politicoloog aan Harvard en auteur van vijf boeken over Gaza. 'Maar vanaf de Eerste Intifada verschuift het beleid van Israël, dat Gaza bezette, langzaam van het controleren en reguleren van Gaza's economie naar het verzwakken en ondergraven ervan. Het doel was duidelijk: voorkomen dat er een structureel effectieve economische basis in Gaza kon ontstaan. Want dat zou de basis kunnen vormen van een staat. En het voorkomen daarvan is altijd Israëls doel geweest.'
Israël heeft nooit gewetenwat het met Gaza aan moest. Dat was in het begin van Israëls bestaan ook niet erg, want Gaza werd bestierd door Egypte. Het Egyptische leger had in 1948 de Gazastrook bezet, toen Israëlische en Palestijnse en andere Arabische legers met elkaar vochten om de erfenis van het Britse mandaatgebied Palestina. Toen Israël de oorlog won, trok een stroom Palestijnse vluchtelingen naar Gaza, dat in bevolking toenam van zo'n tachtigduizend naar ruim drie keer zoveel inwoners.
Onder het Egyptische bewind had Gaza een zekere mate van autonomie en economische zelfstandigheid. Er was een dagelijkse treinverbinding tussen Gaza en Caïro en de inwoners kregen reisdocumenten als Palestijnse vluchtelingen, wat hun identiteit vastlegde. Maar op een dag in de brandende zomer van 1967 lanceerde Israël een verrassingsaanval. Het vernietigde de Egyptische luchtmacht voordat die kans kreeg om op te stijgen, en Israëls leger bezette de Gazastrook.
De oorlog vernietigde meer. Het sneed met één haal de economische banden tussen Gaza en Egypte door. Dat veroorzaakte onrust, net als de Israëlische bezetting, en Palestijnse strijders (Fedayin) voerden in de nasleep van de oorlog aanvallen in Israël uit. 'Israël besloot dat het de bevolking van Gaza moest pacificeren, en dat dit het beste kon door zo snel mogelijk de situatie te normaliseren', zegt Sara Roy. 'Daarvoor moest het economisch leven zo snel mogelijk worden herstart. Eerst pompte Israël nog geld in lokale banen. Maar al snel veranderde dat naar banen in Israël. Israël had een arbeidstekort, en veel banen die Israëliërs niet meer wilden doen. Gaza was een bron van goedkope arbeid.'
De nieuwe arbeidsverdeling diende daarnaast een politiek doel. 'Er zat ook een bepaald idee, of vooroordeel over de Palestijnen achter', zegt Roy. 'Moshe Dayan, de Israëlische minister van Defensie, meende dat als Israël een paar shekels in de zak van de Palestijnen zou gooien, ze hun politieke dromen zouden vergeten. Hij zei regelmatig dingen die erop neerkwamen dat het Palestijnse streven naar vrijheid en autonomie kon worden afgekocht met economische vooruitgang. En daarin had hij natuurlijk ongelijk.'
Economisch veranderde er echter wel degelijk wat. Veel Gazanen kregen inderdaad meer te besteden, maar er waren veel regels die het moeilijk maakten om hun inkomen in Gaza te investeren. Regels voor uitvoer naar Israël of naar Arabische landen werden steeds veranderd, waardoor het risicovol werd om zelf iets op te zetten. Gazanen kochten daarom van hun ruimere inkomsten vaak luxegoederen, geïmporteerd uit Israël. Zo steeg de welvaart in Gaza, en er kwam een nieuwe middenklasse op. Die was echter niet gebouwd op een gezonde lokale economie, maar op een rol als extensie van de economie van Israël. Op het hoogtepunt van de verweving, in 1987, werkte naar schatting veertig procent van de arbeidsbevolking van Gaza in Israël.
Omar Shaaban herinnert zichde zomers nog goed waarin hij, als student, in Israël werkte. 'Ik verdiende daar meer dan dertig keer zoveel als sommige mensen die werkten in de Arabische landen om ons heen', vertelt Shaaban telefonisch vanuit Caïro, waar hij vanwege de oorlog tijdelijk woont. Shabaan is directeur van Pal-Think, een Palestijnse denktank voor strategische studies, en was ooit economisch adviseur van de Nederlandse regering voor projecten in de Gazastrook.
'Wat de arbeiders uitgaven, stimuleerde de economische groei en wederopbouw in de
Gazastrook', zegt hij. 'Maar het was een tweesnijdend zwaard. Alles kwam via Israël binnen: elektriciteit, water, telecommunicatie. De arbeiders die werkten in Israël werden de levensader van Gaza. Israël beheerste de economie en de Gazastrook transformeerde langzaam in een soort gevangenismarkt. Het was een economische vrede, met als eindpunt geen eigen staat, maar annexatie.'
De Eerste Intifada doorkruiste die toenemende integratie en de politieke strategie waar Israël zijn beleid op baseerde. En de Intifada zorgde ook dat aan Palestijnse kant de zaken begonnen te schuiven. Yasser Arafat, die met zijn partij Fatah de macht naar zich toe had getrokken in de plo, probeerde vanuit Tunesië greep te krijgen op de Intifada. Met hetzelfde doel creëerde de Egyptische Moslimbroederschap een Palestijnse gewapende afdeling: Hamas, een afkorting die in het Arabisch zoiets als 'strijdlust' betekent.
Terwijl de plo begon te onderhandelen met Israël, probeerden Hamas en Palestijnse Islamitische Jihad met zelfmoordaanslagen een akkoord juist te torpederen. Ze konden niet voorkomen dat de Israëlische premier Yitzhak Rabin en de Palestijnse leider Yasser Arafat elkaar in 1993 de hand schudden. In de Oslo-akkoorden legden zij vast dat de plo beperkt zelfbestuur kreeg over Gaza en de Westelijke Jordaanoever, en schetsten ze de contouren voor een mogelijke staat na vijf jaar (hoewel de woorden 'Palestijnse staat' nergens zwart op wit stonden en nooit werkelijkheid werden).
Voor Gaza betekenden de volgende jaren verdere afsluiting. Om zich tegen de aanslagen te beschermen bouwde Israël het hek rond Gaza in 1994 uit tot een grotere barrière. Maar het gebruikte toegang tot Israël ook steeds vaker onverbloemd als troefkaart. 'Als je deze of die persoon oppakt, geven we vijfhonderd extra werkvergunningen', vatte journaliste Amira Hass de onderliggende logica van de voortgaande onderhandelingen samen. Of: 'Als je je goed gedraagt en ons gewenste tijdschema aanhoudt, laten we meer export van groenten toe en geeft de douane de machines vrij die je geïmporteerd had.'
Het vredesproces liep ondertussen vast. Er bleven nieuwe aanslagen komen, net als nieuwe nederzettingen. Beide kanten beschuldigden elkaar van schending van het akkoord en de animo voor voortzetting daalde aan beide kanten.
De akkoorden maaktensommige mensen in Gaza en op de Westoever wel schatrijk, zegt Naji Shurab, voormalig hoogleraar politicologie uit Gaza, die door de Palestijnse Autoriteit werd aangezocht voor een evaluatie van de Oslo-akkoorden. Die akkoorden hadden een veiligheidsdeel en een economisch deel (ook bekend als het 'Parijsprotocol'), dat de Palestijnse gebieden onder meer openstelde voor buitenlandse donaties. Die begonnen rijkelijk binnen te vloeien, van landen en sponsors die van het vredesproces een succes wilden maken. De nieuw opgerichte Palestijnse Autoriteit 'ontving miljarden van donateurs voor het opbouwen van een sterke staat, maar een deel daarvan werd omgeleid naar een corrupte elite', zegt Shurab vanuit zijn huis in Canada.
Positieve kanten waren er ook. 'Er werden ziekenhuizen, recreatiegebieden en economische projecten opgezet met geld van donoren. De handel nam toe.' Maar veel van de projecten waar de Palestijnse Autoriteit toen geld in stak, werden een paar jaar later door Israël vernietigd. De belangrijkste was Yasser Arafat International Airport, dat in 1998 werd geopend. De luchthaven was 'hét symbool voor de Palestijnse aspiratie naar onafhankelijkheid', zegt Shurab: een uitgang naar de wereld die niet door Israël of Egypte werd gecontroleerd. Israël zou de luchthaven drie keer aanvallen, in 2001, 2002 en 2006. Het grondpersoneel, dat na 2001 bagagebanden en balies bleef bemannen, werd na vijf jaar wachten op klanten naar huis gestuurd.
De aanleiding van de aanvallen was de Tweede Intifada, die begon in 2000. Onder Palestijnen heerste verbittering over de blijvende bezetting, de corruptie in eigen gebieden en de niet waargemaakte verwachtingen van het vredesproces. In de zomer mislukte een vredestop in Camp David, waarna de lont in het kruit werd gestoken door de Israëlische politicus Ariel Sharon, met een wandeling over de Tempelberg. Het leidde jaren in van zelfmoordaanslagen en schietpartijen door Hamas en Islamitische Jihad en luchtaanvallen, de vernietiging van huizen en liquidaties door Israël. De tol hiervan was afschuwelijk. In horrorjaar 2002 was er in Israël bijna wekelijks een zelfmoordaanslag, zoals die op tientallen tienermeisjes in de Dolfinarium-discotheek.
De Tweede Intifada eindigde in 2005, door een akkoord tussen Sharon en de Palestijnse leider Abbas, die beloofden zich aan een 'routekaart naar vrede' te houden. In datzelfde jaar liet Sharon alle nederzettingen in Gaza ontruimen en trok het Israëlische leger zich uit Gaza terug. Maar dat betekende bepaald niet het einde van Gaza's afsluiting: Israël hield de controle over Gaza's buitengrenzen, bepaalde dat Gaza geen handel mocht drijven via zijn haven, en hield samen met Egypte toezicht op wat en wie er de strook in en uit ging.
De schaakstukken stonden daarom al opgesteld voor de zetten die zouden volgen. In 2006 won Hamas de Palestijnse verkiezingen in Gaza, met 44 procent tegen 41 voor Fatah. Er volgden internationale sancties tegen Gaza en Israël betaalde ingehouden invoerrechten niet meer door. Hamas en Fatah vormden een eenheidsregering maar vochten een jaar later kort en scherp om de macht in Gaza, wat Hamas afgetekend won. Zijn strijders namen overal controle over de kuststrook over. Israël reageerde met een algehele blokkade: het verkeer van mensen en goederen werd scherp omlaag gebracht. Gaza is sindsdien in feite van de wereld afgesloten.
De blokkade heeft Gazavoorspelbare misère gebracht. 'De blokkade was in feite een intensivering van de militaire afsluiting die er al bestond', zegt Sara Roy. 'Het bleek verwoestend te werken op Gaza's economie. Gaza is natuurlijk een klein gebied. Het was zeer afhankelijk - was zeer afhankelijkgemaakt -van handel met Israël en de Westoever. De invoer van goederen werd beperkt tot wat Israël definieerde als een humanitair minimum. En dat was een zeer, zeer beperkte definitie.'
Gaza's economie is sindsdien volledig weggezakt. In de jaren negentig lag de werkloosheid er onder de twintig procent; voor de aanslagen van 7 oktober lag het rond de helft van de bevolking - de hoogste werkloosheid ter wereld. Het aandeel van de Gazanen dat onder de armoedegrens leefde was nog hoger. Gaza raakte volledig afhankelijk van humanitaire hulp, terwijl de bevolking sterk bleef groeien. Het gebied begon te kampen met ernstige watertekorten, frequente stroomuitvallen, minimale voorzieningen. In 2012 waarschuwde een VN-rapport dat onder de toenmalige trends Gaza 'onleefbaar' zou worden vanaf 2020. Die trends veranderden niet.
Gaza veranderde wel in wat ngo Human Rights Watch een 'openluchtgevangenis' noemt, die sinds 2007 'onder lockdown' stond. Een hele generatie groeit inmiddels op waarvoor de buitenwereld alleen bestaat uit verhalen en TikTok-filmpjes. En daar overheen kwamen telkens weer oorlogen tussen Hamas en Israël, die leidden tot Israëlische militaire operaties in het stedelijke gebied: Zomerregen (2006), Hete Winter (2008), Gegoten Lood (2009), Verdedigingszuil (2012), Beschermende Snede (2014), Bewaker van de Muur (2021), Dageraad (2022) en andere.
'Het doel van de blokkade was om Gaza's economie en productiecapaciteit bewust te ondermijnen', zegt Sara Roy. 'En het doel daarvan was weer, volgens de Israëlische regering, om de ondergang te bewerkstelligen van het regime van Hamas.' De werkelijkheid is gecompliceerder. 'Alles wat Israël in Gaza heeft gedaan sinds 1967 heeft gedraaid om het voorkomen van de oprichting van een Palestijnse staat. Daar hoorde ook het steunen van Hamas bij toen Netanyahu dacht dat het dat doel zou dienen. Volgens een onderzoek van de krantHaaretzwist de Israëlische regering niet alleen dat Qatar Hamas direct financierde, maar deed Qatar sinds 2017 niet één betaling zonder Israëlische goedkeuring en coördinatie.'
'Om deze redenen zie ik dat wat er de afgelopen maanden in Gaza is gebeurd niet als een radicale breuk met het verleden', vervolgt Roy. 'Wat we vandaag zien is een extreme, maar volgens mij ook logische fase in een lange oorlog tegen Gaza. Het doel daarvan is het voorkomen van een Palestijnse staat. En het heeft Gaza veranderd van een productieve en functionerende maatschappij in een verarmd en disfunctioneel gebied.'
Vóór 7 oktober was rond de helft van de Gazanen werkloos - de hoogste werkloosheid ter wereld