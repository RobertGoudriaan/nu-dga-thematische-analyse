Ik wel

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
27 maart 2025
TELEVISIE Blauwe ballen
Sunny Bergman maakt uiterst persoonlijke documentaires over zaken van breed belang. Proberend, zegt een persbericht, 'bewustzijn te creëren en maatschappelijke veranderingsprocessen op gang te brengen.' Grote ambitie maar geen grootspraak. Kick Out Zwarte Piet verdient alle lof, maar haarZwart als roethielp substantieel mee. Zij liet (en laat) op meerdere terreinen zien en voelen waar het pijn doet en waar we pijn doen, ook als we dat niet weten of willen weten.
Het nieuweBlauwe ballengaat over seksueel geweld. Ruim een kwart van de vrouwen krijgt ermee te maken. In haar berekening, op basis van cbs-cijfers, leidt maar 0,4 procent van penis-vaginaverkrachtingen tot veroordeling. De zedenrechercheur - al wetend dat hij alleen het topje van de ijsberg ziet door wat überhaupt gemeld wordt, waarna maar een derde tot aangifte leidt, waarvan weer een derde bij het OM belandt, waarvan een derde voor de rechter komt - schrikt daar behoorlijk van ('waarom werken we dan eigenlijk bij zeden?').
In de filmopening interviewt ze mannen in de beslotenheid van een karretje, mannen die zelf voor zover ze weten niet over enige grens zijn gegaan. En zo iemand ook niet kennen. Verderop in de film zegt een slimmerd: je monteert natuurlijk allemaal 'ik niet's achter elkaar. Inderdaad. Gevolgd door vrouwen, in dezelfde ruimte, die zeggen 'ik wel' - als slachtoffer. Dat mag demagogisch lijken, de bewijslast inzake structurele grensoverschrijding is getalsmatig en, door legio getuigenissen, ook gevoelsmatig overweldigend.
In de reeks getuigenissen van wie het overkwam komen termen als bevriezen, buiten het lichaam treden, dissociatie voorbij. En opvallend vaak, zoals bij een pijnlijke jeugdervaring van de maakster zelf, volgen schaamte, schuld en/of verdringing om pas later op te spelen en tot woede te worden. Als Iva Bicanic, directeur van Centrum Seksueel Geweld, Bergman ontvangt, ziet ze meteen dat die niet haar stoere zelf is, nu ze haar eigen casus komt voorleggen. Nee, dit is geen Sunny-show: dit is exemplarisch.
Andere getuigenissen blijken heftiger tot veel heftiger, zowel in de besloten setting, als waar vrouwen uitgebreider gevolgd worden. Thuis, als ze vertellen over vernederend onderzoek na aanklacht; of elders in pogingen gerechtigheid te verkrijgen. Zoals in de rechtszaal, waar een verdachte van zes verkrachtingen van drie ervan wordt vrijgesproken door (vrouwelijke) rechters, waarna hoger beroep volgt, waardoor voor de slachtoffers de zaak zich blijft voortslepen. Of op de politieacademie waar in een lessituatie een gedrogeerde en verkrachte vrouw haar ervaringen met de politie bij aangifte vertelt. Een student biedt geschokt verontschuldigingen aan namens de politie. Tranen vloeien, daar en elders.
Pijnlijk zijn zelfs de gesprekken bij de zedenpolitie zelf. En de reacties van sommige jongens tijdens een maatschappijleerles over ongewenste intimiteiten. Bij sommige jonge mannen gloort wel besef over de eigen geschiedenis - misschien was het toch wel grensoverschrijdend. Centraal probleem is dat veel mannen seks als hun recht leren zien. En dat worden er, dankzij sociale media, eerder meer dan minder.
Walter van der Kooi
Sunny Bergman,Blauwe ballen,VPRO, donderdag 27 maart, NPO 2, 22.20 uur