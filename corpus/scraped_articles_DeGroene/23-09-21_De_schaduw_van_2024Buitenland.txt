De schaduw van 2024 Buitenland

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
21 september 2023
Nieuws gaat veel te vaak over verkiezingen. De volgende zijn altijd episch belangrijk en hoewel de wereld zelfs door blijkt te draaien als er radicalen en clowns belanden op de belangrijkste posten die de mensheid heeft bedacht, besteden we er steeds weer grote hoeveelheden zendtijd en headspace aan. Opvallend is daarbij dat we bijna uitsluitend naar verkiezingen kijken als gebeurtenissen die de toekomst bepalen. Maar even vaak bepalen toekomstige verkiezingen juist het heden. Om de wereld om ons heen te begrijpen is het daarom vaak nuttig om vanuit toekomstige verkiezingen terug te kijken naar het nu.
Dat geldt bij uitstek voor 2023. De oorlog in Oekraïne, bijvoorbeeld, lijkt misschien alle kanten op te kunnen. In Europa pleit een vredeskamp daarom voor onmiddellijke vredesbesprekingen, of in ieder geval een realistischer houding bij Oekraïne, Rusland en andere Europese landen over het einde van de oorlog. Maar in werkelijkheid maken een paar naderende verkiezingen het onwaarschijnlijk dat er het komende half jaar een serieus gesprek over de oorlog komt - of dat het traject van de oorlog überhaupt sterk verandert.
In maart 2024 houdt namelijk zowel Oekraïne als Rusland algemene verkiezingen. In Rusland is de vraag niet wie wint, maar of Vladimir Poetin deze verkiezingen, net als voorheen, kan gebruiken om legitimiteit voor zijn heerschappij te kweken. Maar deze verkiezingen zijn een risico: het verwondt Poetins regime als het resultaat tegenvalt, als er al te duidelijk wordt gesjoemeld en onderdrukt, of als het uitloopt op een openlijk debat over zijn oorlogsbeleid. Daar ligt overduidelijk Poetins achilleshiel: ultranationalisten gaan al anderhalf jaar tekeer over Ruslands onvermogen om de oorlog te winnen. Poetin zal daarom in ieder geval tot maart stug vol willen houden dat dit allemaal noodzakelijk was en dat Rusland echt al zijn doelen gaat behalen. Concessies aan Oekraïne horen daar niet bij; serieus praten ook niet.
Voor Zelensky geldt min of meer hetzelfde. Hij heeft zichzelf al soort-van gekandideerd. 'Als er verkiezingen komen in 2024, zal ik nooit van mijn leven mijn land in de steek laten', zei hij. Maar hij is deels zo populair vanwege zijn onverzoenlijke verzet tegen de Russische invasie. Hij heeft altijd volgehouden dat Oekraïne 'elke centimeter' grondgebied gaat bevrijden. Als hij aanschuift bij een gesprek dat alleen maar een afzwakking van die belofte kan opleveren, ondergraaft hij zijn eigen kansen in maart. Als er dan wordt gestemd, trouwens: het is eigenlijk niet voor te stellen dat Oekraïne eerlijk, vrij en veilig kan stemmen als het dagelijks wordt gebombardeerd, een vijfde van het land is bezet, media vanwege de noodtoestand onder staatstoezicht staan en miljoenen mensen vanuit schuttersputten of het buitenland moeten stemmen. Maar voor Oekraine's verhaal is het cruciaal.
Ook China en Taiwan leven in de schaduw van naderende verkiezingen. In januari kiest Taiwan een nieuwe president. Een van de kanshebbers is Terry Gou, oprichter van elektronicareus Foxconn, dat een van de grootste bedrijven ter wereld is en het grootste deel van zijn zaken doet in China. Gou was in een droom door een zeegodin geïnstrueerd om de politiek in te gaan en werd door de Chinese leider Xi Jinping ooit een 'oude vriend' genoemd. Wie vreest voor een Chinese invasie van Taiwan kan toch moeilijk geloven dat China dat zou doen zolang Gou een (weliswaar slinkende) kans op het presidentschap heeft.
En dan is er natuurlijk debig one:de presidentsverkiezingen in de VS. Trump of de andere Republikeinse uitdager zal ongetwijfeld proberen om van de oorlog in Oekraïne Bidens War te maken, die crimineel slecht is aangepakt. Biden zal volhouden hoe goed hij alles deed, en tegelijk tegen elke prijs een diepere betrokkenheid vermijden. Oekraïne zal de uitkomst van de verkiezingen daarom waarschijnlijk even ademloos volgen als Prigozjins muiterij, en terecht.
Ook ander internationaal overleg, bijvoorbeeld over het klimaat, wordt steeds meer in de wetenschap gevoerd dat het de laatste vruchtbare gesprekken in vier jaar kunnen zijn. Klimaatbesprekingen, trouwens, die nu al worden beïnvloed door de Europese verkiezingen van juni.
De verkiezingen van 2024 werpen daarom een opvallend grote schaduw over het heden. Het is bij zulke verkiezingen namelijk elke keer alsof de kaarten opnieuw worden geschud. En de wereld weet dat.
Trump zal proberen van de oorlog in Oekraïne Bidens War te maken