Paul Auster 2 februari 1947 - 30 april 2024 Het einde

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
9 mei 2024
Gesloten kamers, ongrijpbare personages. Het oeuvre van Paul Auster wemelt ervan. Deels geïnspireerd door het Franse surrealisme, deels door zijn eigen familiegeschiedenis.
Het was puur toeval dat Paul Auster als jonge man achter het familiegeheim kwam, een geheim dat de bron van zijn schrijverschap vormde. Zijn joodse grootouders waren rond 1900 vanuit Oost-Europa naar Amerika geëmigreerd, maar dat bleek niet het Beloofde Land te zijn. Austers grootmoeder schoot haar man dood, en hun zoon - Paul Austers vader - was daar als kind getuige van. In het gedichtS.A. 1911-1979 (Ground Work, 1990) schreef hij: 'Niets meer zeggen/ dan wat er waar van is: mensen sterven, de wereld faalt, de/woorden// hebben geen betekenis.'
Het autobiografische essayThe Invention of Solitude(1982) was Austers volwassen poging zijn vader te doorgronden. Hoe kon hij tot de eenzaamheid van die man doordringen? Hoe hij ook graaft in zijn geheugen, de vader blijft 'een blok ondoordringbare ruimte in de vorm van een mens'. Misschien kan de wereldliteratuur helpen of steunen: Hölderlin in zijn torenkamer, Jona in de walvis, Pinokkio die zijn vader uit de buik van een haai redt, Anne Frank op haar onderduikadres? Geheugendetective Auster doet in zijn oeuvre vol verdwijningen en verschijningen niet anders dan herinneringsflitsen van hem en anderen verbinden: Emily Dickinson in haar eenzame kamer in Amherst, Cassandra sprekend vanuit haar cel, Columbia-student Paul Auster eind jaren zestig, alleen in een kaal kamertje ergens in Manhattan: 'De herinnering als een kamer, als een lichaam, als een schedel, als een schedel die de kamer omsluit waarin een lichaam zit.'
Er is nog een probleem, dat Auster al inCity of Glass(1985) - deel een vanThe New York Trilogy(1987) - aansnijdt: de taal. Een vaderfiguur beweert dat met de zondeval in de Hof van Eden ook de taal werd meegesleurd. Sindsdien zijn de dingen van de woorden losgeraakt en ligt de wereld in brokstukken uiteen. En nieuwe taal is nodig om alles weer zin te geven.
Eind jaren zestig was Paul Auster betrokken bij de studentenprotesten in New York tegen de Vietnamoorlog. Over die roerigesixtieswilde hij schrijven inReport from the Interior(2013), maar zijn geheugen liet hem in de steek. Totdat zijn ex-vrouw Lydia Davis 'toevallig' belde en bleek dat zij honderd brieven van hem had bewaard uit die studententijd. Boek gered.
Met Davis - vertaler van onder anderen Flaubert en Proust én begenadigd schrijver van kort, vaak surrealistisch proza - verbleef hij tussen 1970 en 1974 in Frankrijk. Daar vertaalden ze Franse surrealisten als Louis Aragon, Paul Éluard en Antonin Artaud. De invloed daarvan echoot na in Austers personages. Vaak verwarren die paranoïde figuren waan met wijsheid en blijken ze meesters in het verdwijnen. Een typische Auster-roman is een psychiatrische detective à la Edgar Allan Poe: iemand verdwijnt in de massa, maanziek of minder gestoord en luisterend naar 'de muziek van het onverwachte'. InMoon Palace(1989) blijken grootvader, vader en zoon niet te beseffen dat ze familie van elkaar zijn. De roman is een opeenvolging van raadselachtige verdwijningen en verschijningen.
Voor mij zijnIn the Country of Last Things(1987) enLeviathan(1992) hoogtepunten in Austers indrukwekkende oeuvre. In eerstgenoemde briefroman - die de allure van George Orwells1984(1948) heeft - is de gesloten kamer uitgegroeid tot een afgegrendelde stad waarin mensen verhongeren, elkaar bestelen en als ratten sterven. Een jonge vrouw is op zoek naar haar broer, een verslaggever van stadsverhalen die spoorloos blijkt. In een afgesloten kamer in de stadsbibliotheek ontmoet zij een man die bezig is een stadsboek te schrijven. Ze besluiten uit de stad - een vesting - te ontsnappen, maar of dat lukt blijft ongewis. Om te overleven moeten ze wel vergeten en steeds van identiteit wisselen.
Leviathangaat over twee schrijvers - waarin we Auster en diens vriend Don DeLillo mogen herkennen - die toevallig bevriend raken. De ene schrijver, Paul Aaron, probeert het levensverhaal van de andere, Benjamin Sachs, te reconstrueren. 'Amerika is de weg kwijt', luidt de kernzin van Sachs' romandebuut. Maar hij raakt wellicht ook hopeloos verdwaald... De politiek gepreoccupeerde Sachs is tijdens het schrijven vanLeviathanplotseling verdwenen. Hij is een meester in het leggen van historische verbanden, 'hij kon de wereld lezen alsof ze een product van de verbeelding' was. Wat is feit, wat blijkt fictie? Het Ralph Waldo Emerson-motto 'Elke bestaande staat is corrupt' knipoogt naar Thomas Hobbes' sociaal-politieke traktaatLeviathan:de mens is uit op macht en bezit en blijft voor zijn medemens een wolf. Het ongrijpbare schrijverspersonage Sachs ontwikkelt zich tot een zwervende terrorist, een soort 'fantoom van de vrijheid' die overal in het land replica's van het Vrijheidsbeeld opblaast. Wie die roman nu leest, beseft de actualiteit ervan.
Lotsbestemming, die vormt de motor van al zijn verhalen, autobiografisch of niet. In zijn recentere vierdelige roman4 3 2 1(2017) varieert Auster op een belevenis uit zijn jeugd. Tijdens zijn zomerverblijf in een jongenskamp doodde de bliksem een jongen in zijn buurt. Waarom die jongen en hij niet?
In zijn latere leven, al vele jaren getrouwd met schrijver Siri Hustvedt, sloeg het noodlot dubbel toe. Niet alleen stierf zijn kleindochtertje doordat haar vader, Austers zoon, de baby had verwaarloosd; de zoon zelf stierf kort daarna ook. In dezelfde tijd, eind 2022, kreeg Auster zijn definitieve diagnose: longkanker.
Lotsbestemming, die vormt de motor van al zijn verhalen
New York, 2006 | Timothy Fadek/ Corbis / Getty Images