De ogen en de bal Buitenland

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
13 februari 2025
Iedereen schrijft het op:'flooding the zone'is een bewuste tactiek waarmee Donald Trump de afgelopen weken de wereld heeft overrompeld: zoveel voorstellen, dreigementen, plannen en ingevingen afvuren - van prudent tot krankzinnig - dat een verbijsterd publiek niet meer weet hoe het moet reageren. En bijna iedereen geeft zich een paar zinnen verderop vrolijk over aan de desoriëntatie die volgens de eigen analyse het doel is van de dagelijkse barrage die de Amerikaanse president op ons afvuurt.
Voorlopig hoogtepunt: Gaza als Rivièra van het Midden-Oosten.
Natuurlijk hebben we een paar weken achter de rug die schokkend en bedreigend zijn. Maar juist dan wordt het prioriteit nummer één om de ogen op de bal te houden en niet op de man. En dat betekent: bij elk scenario afwegen hoe groot de schade is als het werkelijkheid wordt, en afwegen hoe groot de kans daarop is. Dat is niet makkelijk, want Donald Trump is onvoorspelbaar (zoals al achtduizend keer is vastgesteld) en houdt van het breken van de norm.
Maar op geopolitiek gebied zijn sommige dingen soms gewoon onmogelijk - herstel: heel onwaarschijnlijk - en moet je je aandacht houden bij wat reëel is. Dus als Trump, zoals hij vorige week deed, zijn Gaza-fantasie met de wereld deelt en meldt dat er 'vele landen zijn die graag verschillende vestigingsplaatsen willen bouwen' en betalen binnen hun eigen grenzen voor twee miljoen Gazanen, terwijl Witte Huis Vastgoed een 'lange-termijneigendomspositie' krijgt in Gaza, dan moet je dat benoemen als pure fantasie. Je moet niet analyseren dat het 'nog niet zeker is dat de Rivièra er komt', zoals een kwaliteitskrant deed, of het 'denkbaar' noemen, zoals een hoogleraar bij de NOS. Misschien is het niet slim om dingen uit te sluiten als analist, maar we hoeven ook niet te doen alsof elk hersenspinsel van Trump een reëel geopolitiek scenario is.
Wat zie je als je let op de bal? Precies, eigenlijk wat de European Council on Foreign Relations voorspelde voor 2025. Dit schreef de denktank een maand geleden: 'Zodra hij aantreedt, ontketent Trump zoveel politieke verontwaardiging en chaos in het Amerikaanse buitenlandse beleid dat niemand merkt hoe effectief hij de macht binnen het Witte Huis consolideert. De belangrijkste slachtoffers zijn de ministeries en het Congres, die beide niet de politieke kracht hebben om zelfs maar publiekelijk te klagen (laat staan noemenswaardige weerstand te bieden). ' Tja, pijnlijk accuraat.
Als we blijven letten op de man, ontneemt ons dat de focus op geopolitieke vragen die ons in het gezicht schreeuwen. Zolang Amerikaanse mariniers nog niet rondlopen op Groenland is de belangrijkste vraag: hoe bedenken we een Europees veiligheidsconstruct dat onderdeel kan worden van een akkoord tussen Oekraïne en Rusland? Die vraag zullen we de komende maanden moeten gaan beantwoorden, of we willen of niet. Overal zijn manoeuvres richting onderhandelingen, en veiligheidsgaranties door Oekraïne's bondgenoten worden ongetwijfeld een breekpunt. Drie jaar geleden waren ze dat namelijk ook al. Rusland en Oekraïne waren het op een aantal punten snel eens over hoe een wapenstilstand tussen hen eruit moest zien, maar Oekraïne wilde - volstrekt terecht - meer garanties tegen toekomstige Russische agressie dan de zoveelste loze Russische belofte. Tijdens de beginfase van de wereldbeeld verbrijzelende oorlog was het logisch dat Europese landen en de VS zich niet na een paar weken of dagen bedenktijd vastlegden op de toekomstige verdediging van een groot, net binnengevallen land.
In de tussenliggende jaren is er echter nauwelijks vooruitgang geboekt richting een nieuw plan. Dat is deels omdat iedereen bij 'veiligheidsgaranties' in de eerste plaats denkt aan Navo-lidmaatschap van Oekraïne. Een aantal Navo-landen wil dat ook. Maar een aantal ook niet, waaronder de VS en Duitsland, en die hebben zowel een veto als geen reden om hun verzet nu al uit te spreken. In die stilte blijft de lastige discussie over alternatieven uit - en vinden veel Europese landen dat helemaal niet erg.
Maar in werkelijkheid is de kans op een snel Oekraïens Navo-lidmaatschap klein, en is de betekenis ervan ook flink gedaald met Trump als president van de VS. De vraag komt daarom snel op ons af welke risico's Europese landen willen nemen voor vrede in Oekraïne en verdediging tegen Rusland. Dat is de werkelijk belangrijke vraag die voor ons ligt, niet de vraag hoe verontwaardigd we zijn door de nieuwste handgranaat uit het Witte Huis.
Elk hersenspinsel van Trump is nog geen reëel geopolitiek scenario