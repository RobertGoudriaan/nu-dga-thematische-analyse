Haar vaders dochter Liz Cheney, ten halve gekeerd

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
31 oktober 2024
Anders dan de meeste andere Republikeinen kon partijprominent Liz Cheney na de Capitoolbestorming niet meer loyaal zijn aan Donald Trump. Hoewel ze actief had meegewerkt aan de radicalisering van de partij, bleef ze trouw aan de grondwet, haar hoogste waarde.
Het was niet duidelijkwie het als eerste zei, maar mensen begonnen elkaar te vertellen dat de zetelsbullet proofwaren. Dat ze, als het echt zou misgaan, achter hun stoelen bescherming zouden kunnen zoeken. Nee, wat je ook doet: ga niet op de grond liggen en probeer geen dekking te zoeken, zei iemand. Was het de afgevaardigde uit Oklahoma? Als ze eenmaal binnen zijn, ben je nergens veilig, zei de man. Als ze hier binnendringen, probeer dan die deur te bereiken. Hij wees naar een deur naast de stoel van de voorzitter. Liz Cheney, afgevaardigde uit Wyoming, keek naar de deur. Ernaast hing een portret van Lafayette - de markies was ooit, tijdens de Onafhankelijkheidsoorlog,aide-de-campvan George Washington geweest, en later een van de weinige hoofdrolspelers in de Franse Revolutie wier hoofd niet rolde.
Jim Jordan, namens Ohio bezig aan zijn zoveelste termijn in het Huis van Afgevaardigden, kwam op haar af. 'We moeten de dames uit het gangpad halen', zei hij. Hij stak zijn hand uit. Ze geloofde haar oren niet. Hij kwam haar zogenaamd redden? Hij?! Scheer je weg, beet ze hem toe. Ze sloeg zijn uitgestoken hand weg.'You fucking did this.'
Terwijl hij afdroop, galmde er een mededeling van de politie door de ruimte. Dat er traangas in de rotunda was afgeschoten en dat de afgevaardigden onder hun stoel een gasmasker konden vinden. Ze trok een zwarte zak vanonder haar zetel en haalde er een masker uit. Ze had al die jaren geen idee gehad dat het ding daar zat.
Toen ze opkeek zag ze Paul Gosar worstelen met de zak waarin zijn eigen masker zat. Paul Gosar, de afgevaardigde uit Arizona die toen het allemaal begon aan het woord was geweest. Paul Gosar, de radicaal-rechtse tandarts die had georeerd over vierhonderdduizendmail-in ballotsdie op mysterieuze wijze van stemmen voor Donald Trump in stemmen voor Joe Biden zouden zijn veranderd. Paul Gosar, die nog aan het woord was geweest toen Nancy Pelosi plotseling door haarsecurity detailin veiligheid werd gebracht, een gebeurtenis die door hun beider collega Lauren Boebert, afgevaardigde uit Colorado en eigenaar van een restaurant waar het personeel werd aangemoedigd om open en bloot vuurwapens te dragen, live werd gedeeld met haar volgers op Twitter, haar volgers die buiten het gebouw bestormden.
Gosar vroeg Cheney in paniek hoe hij de verpakking van zijn gasmasker moest openmaken. Ze trok de zak uit zijn handen en haalde het masker eruit. Op dat moment sprong er iemand op een van de tafels. Het was een Democraat die in een vorig leven marinier was geweest. Als je een gasmasker op hebt, zei hij, is het allerbelangrijkste dat je niet gaat hyperventileren.
De kapelaan van het Capitool stelde zich op achter een microfoon en begon te bidden. Liz Cheney geloofde in de kracht van het gebed. Ze kon in haar eigen leven de momenten aanwijzen waarop een gebed had gewerkt. Ze wist ook wat gebeden voor het land konden doen. Ze boog haar hoofd, maar terwijl ze dat deed, dacht ze: het is wel zaak dat we nu even snel doorbidden, voordat de gewelddadige meute een weg naar binnen vindt.
Later denkt ze terugaan de weken die aan die noodlottige dag voorafgingen. Aan de dagen na de verkiezingen, toen duidelijk was geworden dat Joe Biden had gewonnen en dat Donald Trump weigerde dat simpele gegeven te accepteren. Ze denkt terug aan een zaterdag in december, waarop ze thuis aan de keukentafel zat en naar een televisiescherm keek. Een live verslag van weer een demonstratie in Washington. Deze keer waren het de vrouwen van Women for America First die de straat op waren gegaan. Een dag eerder had het Hooggerechtshof weer een van Trumps claims van verkiezingsfraude afgeschoten. Liz Cheney keek naar de mensen die een voor een het podium bestegen om de demonstranten toe te spreken. Trump zelf was er die dag niet bij, al had hij zijn trouwe bewonderaars wel getrakteerd op een fly-over in Marine 1, de presidentiële helikopter. Op het podium leken de mensen over elkaar heen te buitelen om in steeds extremere termen te beschrijven wat er aan het gebeuren was. Het leek wel,
dacht Cheney, alsof Trump voor hen de gezalfde zelf was.
Michael Flynn, de gewezen generaal aan wie Trump nog maar net gratie had verleend, zweepte het publiek op en zei dat het niet de gerechtshoven waren die zouden bepalen wie de volgende president zou worden. Iemand anders riep dat Thomas Jefferson ooit had gezegd dat 'de boom der vrijheid zo nu en dan moest worden opgefrist met het bloed van tirannen en patriotten' en dat ware patriotten nu in verzet moesten komen, omdat de politieke en justitiële instituten in de handen van hun vijanden tot wapens waren gemaakt - dat het volk het laatste woord kon hebben, maar dat als men nu niet zou opstaan men nooit meer zou kunnen opstaan. Dacht Cheney op dat moment misschien even terug aan het jaar 2000, toen ze haar vader Dick, kandidaat voor het vicepresidentschap, bijstond in de verkiezingsstrijd die uiteindelijk zou worden beslist door het Hooggerechtshof, dat een einde maakte aan een hertelling van de stemmen?
Haar man, Phil, kwam de keuken in lopen. Hij had verschillende functies bekleed in de regeringen van George W. Bush, maar was tegenwoordig partner bij Latham & Watkins, een van de grootste advocatenkantoren ter wereld, waar hij onder meer de belangen van Monsanto en Lockheed Martin behartigde. Cheney speelde enkele fragmenten terug. 'Het klinkt alsof ze betogen dat de overheid met geweld omver moet worden geworpen', concludeerde Phil droogjes.
In de dagen daarna werd ze geplaagd door onzekerheid. Telkens weer merkte ze hoe haar directe collega's haar privé dingen toevertrouwden die ze vervolgens publiekelijk tegenspraken. Dat het allemaal veel te ver ging, zeiden ze het ene moment in de gangen van het Capitool. Dat het een schande was hoe de verkiezingen waren gestolen, zeiden ze het volgende moment op tv. President Trump gedroeg zich met de dag onvoorspelbaarder. Wat was hij van plan? Ze wist het niet. Het was, dacht ze, alsof ze in een vliegtuig zat en boven de wolken vloog. Slechts zo heel nu en dan ving ze een glimp op van wat zich beneden afspeelde, maar nooit kon ze het landschap overzien.
'Republican Royalty'werd ze ooit genoemd, Liz Cheney (1966). En'heiress to the neoconservative throne'.Geen vreemde gedachten. Haar boekOath and Honor: A Memoir and a Warning(2023) draait vooral om de maanden waarin ze haar partij ziet verworden tot een leiderschapscultus, maar in het fotokatern vertellen de beelden een langere geschiedenis. Kleine Liz op de bank met Gerald Ford, de man die Nixon opvolgde en gratie verleende. Een jonge Liz in het Witte Huis, glunderend de handen van Ronald Reagan schuddend, terwijl haar vader trots toekijkt met die voor hem zo kenmerkende scheve grijns. Liz op de Republikeinse conventie in 1984, breed lachend onder een cowboyhoed. Een kleine Liz weer, samen met haar zus Mary naast een foto van hun vader achter het raam van zijn campagnehoofdkwartier in Casper, Wyoming, in 1978:'Cheney for Congress'.
Jaren later, toen Liz zelf voor het eerst een gooi deed naar een senaatszetel in Wyoming, kwam het tot een publiek conﬂict tussen haar en haar zus. Ze zou zich later terugtrekken uit de race, maar voordat ze dat deed verscheen ze inFox News,waar haar werd gevraagd naar haar gedachten over het homohuwelijk. Ze was fel tegen, zei ze. Het was een opmerking die de vrouw van haar zus niet over haar kant liet gaan. 'Liz is hier in ons huis te gast geweest. Ze heeft vakanties met ons en onze kinderen doorgebracht. Toen we huwden vertelde ze ons hoe blij ze voor ons was. Om dan nu te zeggen dat ze ons recht om te trouwen niet erkent, is op z'n zachtst gezegd stuitend.'
Mary steunde de kandidatuur van haar zus niet. Jaren later zou Liz spijt betuigen en een van 47 Republikeinen in het Huis van Afgevaardigden zijn die met Democraten meestemden om het homohuwelijk in de federale wet te verankeren. Toch zou ze zich er altijd op laten voorstaan dat ze op vrijwel alle andere vraagstukken conservatiever was dan haar collega's.
Begin februari 2021.Cheney was die dag naar een herdenkingsdienst geweest voor Brian Sicknick, de agent die was overleden aan verwondingen die hij op 6 januari had opgelopen. Die middag kwamen de Republikeinse afgevaardigden bijeen in het auditorium van het bezoekerscentrum. Op het programma stond een stemming over Cheney's voorzittersrol. In de dagen die eraan voorafgingen, werd haar gesmeekt publiekelijk spijt te betuigen voor haar harde woorden aan het adres van Trump. Maar ze had zich voorgenomen geen enkel woord terug te nemen. We kunnen niet de partij van QAnon worden, hield ze haar gehoor voor, we kunnen niet de partij zijn van witte suprematie. 'We zijn de partij van Lincoln en Reagan en we moeten voor alles trouw zijn aan de grondwet', zei ze.
Toen ze uitgesproken was kwamen ze een voor een naar de microfoons, de leden van de Freedom Caucus die haar een gebrek aan loyaliteit verweten aan de man die hun partij belichaamde. Een enkeling gooide het over een andere boeg: omdat zij voor Trumps impeachment had gestemd, hadden de andere leden van alles uit te leggen gehad. Dat was hartstikke vervelend geweest. Weer anderen betoogden vooral dat Cheney's toon hun niet aanstond. Dat haar hele houding te uitdagend was.
Terwijl ze naar hen keek, dacht ze: sommigen lijken wel op het punt te staan in huilen uit te barsten. Volwassen mannen, stuk voor stuk, maar zo enorm geëmotioneerd. Een collega uit Pennsylvania zocht naar woorden om uitdrukking te geven aan zijn stormachtige gevoelens. Hij zei:'It's like you're playing in the biggest game of your life and you look up and see your girlfriend sitting on the opponent's side!'Ze kon haar oren niet geloven. De andere vrouwen - hoeveel waren het er? Niet zo heel veel - begonnen te roepen:'She's not your girlfriend!'
Ze overleefde de stemming, met gemak. Maar wat ze diep vanbinnen allang had geweten, werd met iedere dag die verstreek duidelijker: de partij waarvoor ze dacht te vechten was allang niet meer haar partij. Het waszijnpartij. Een partij vol lakeien en angsthazen. Ze had gezien hoe Kevin McCarthy opFox Newsde impeachmentprocedure een farce had genoemd. Een paar dagen daarna was hij bij Trump op bezoek geweest in Mar-a-Lago. Cheney had een foto van de twee mannen gezien.'Not even Kevin could be this craven',had ze heel even gedacht. Maar ze had het mis gehad.
Een paar dagen later stond ze samen met haar medeleiders in het Huis, Steve Scalise en Kevin McCarthy, de pers te woord. De laatste vraag was of zij vonden dat Trump moest spreken tijdens de aankomende editie van de conservatieve conferentie CPAC. Ja, zei McCarthy volmondig. Dat is aan CPAC, zei Cheney, maar wat haar betreft had hij geen rol meer in de toekomst van de partij of van het land. Het was even doodstil. Toen zei McCarthy:'And on that high note, thank you all very much!'
Het zou de laatste keer zijn dat ze samen de pers te woord stonden. McCarthy ontbood haar later in zijn kantoor.'You're killing me, Liz',zei hij. De druk waar hij onder stond om iedere kritiek op Trump binnen de partij de kop in te drukken, was van zijn gezicht af te lezen. 'Maar Kevin', zei ze, 'denk aan wat hij heeft gedaan, en aan hoe onze voorgangers daarover zouden oordelen!' Er hing een groot portret van de veertigste president in McCarthy's kantoor. 'Denk aan Reagan, denk aan Bush, denk aan mijn vader!' Hij was even stil. 'Dit is niet langer hun partij', zei hij.
Ze is haar vaders dochter.Het is niet alleen dat ze hem graag raadpleegt en samen met hem optrekt wanneer ze op zoek is naar bondgenoten in haar pogingen Donald Trump in bedwang te houden, het is ook dat ze leeft in een wereld die mede door hem is geschapen. Zijnwar on terrorbepaalt nog altijd haar referentiekader. De mensen met wie ze over haar eigen veiligheid praat, zijn de mensen die haar beveiligden toen haar vader vicepresident was. Als ze de aanval op het Capitool ziet, denkt ze aan Al-Qaeda. Wat is voor haar het verschil tussen 6 januari en 11 september? Ook dit is, denkt ze, een aanval op Amerika zelf. Een aanval op de vrijheid en de rechtsstaat.
Ze is een conservatief, zegt ze keer op keer, alsof daar enige twijfel over zou bestaan. Ze is conservatiever dan haar collega's. Maar de meest conservatieve van alle conservatieve waarden, zegt ze, is trouw aan de grondwet.
Beter ten halve gekeerd dan ten hele gedwaald, natuurlijk. En de lafheid van vrijwel al haar collega's zet haar moed, haar bereidheid om heel veel op te geven, in een helder licht. Maar heeft ze een scherp beeld van haar eigen rol in het grotere verhaal? Jarenlang was ze een rijzende ster geweest binnen de partij die Donald Trump schijnbaar moeiteloos de zijne kon maken. Zou ze ooit nog terugdenken aan de keer dat ze president Obama op Fox van 'jihadistische sympathieën' betichtte en zijn partij van 'socialisme, antisemitisme en infanticide'? Dat ze moslims als een bedreiging voor de nationale veiligheid beschouwde?
Aan het feit dat ze tijdens zijn eerste termijn in 93 procent van de gevallen, veel vaker dan veel van haar collega's, met Trumps regering had meegestemd? Dat ze met senator Rand Paul had geruzied over wie van hentrumpierwas? Dat ze tegen Larry King had gezegd dat debirtherism movement,die het staatsburgerschap van Obama in twijfel trok, toch vooral bestond omdat mensen zich ongemakkelijk voelden bij een president die aarzelde om overzee het land te verdedigen? Dat ze al die tijd blind was geweest voor wat zoveel mensen al jaren zagen? Dat haar partij in een steeds hoger tempo radicaliseerde - en dat zijzelf niet vrijuit ging?
Zou ze ooit over zulke dingen hebben gedacht terwijl ze als lid van de onderzoekscommissie - trouw, zorgvuldig, trots - de gebeurtenissen van 6 januari onderzocht? Terwijl ze ﬁlmpjes zag van schuimbekkende mannen en vrouwen die riepen dat ze Nancy Pelosi en Mike Pence te pakken zouden krijgen, dat ze standrechtelijk geëxecuteerd moesten worden? Van mensen die er geen twijfel over lieten bestaan dat ze de galg die buiten het Capitool was opgericht ook daadwerkelijk zouden gebruiken, mensen die riepen:'Start making a list. Put all those names down, and we start hunting them down one by one.'Was dat monster werkelijk alleen door die ene man gebaard?
In aanloop naar de huidige verkiezingen verschijnt ze aan de zijde van Kamala Harris, die in de laatste weken haar overwinning hoopt veilig te stellen door in het vermeende midden op zoek te gaan naar verweesde Republikeinen als Liz Cheney. Mensen die na al die jaren loyaal te zijn geweest aan de partij in Trump het gevaar herkennen dat hij is. Mensen die bereid zijn heel veel op te oﬀeren, om hun zelfbeeld als rechtschapen, vaderlandslievende Amerikanen in stand te houden.
Bronnen:The New York Times, The Washington Post, The Atlanticen Liz Cheney,Oath and Honor: A Memoir and a Warning(2023)
Sinna Nasseri / The New York Times / ANP | Liz Cheney tijdens de verhoren over de bestorming van het Capitool. Washington, 2022