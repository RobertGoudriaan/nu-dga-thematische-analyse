Cadeautje In Den Haag

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
18 april 2024
Wie verkiezingen om migratie laat draaien, drijft kiezers recht de armen van de PVV in. Alle hens aan dek om de aandacht te verschuiven naar andere onderwerpen.
Wie in de toekomst wil winnen moet weten waarom hij eerder verloor. Dit geldt bij uitstek voor politieke partijen. Nu een instabiel (en rechtsstatelijk kwestieus) kabinet in de maak lijkt, en de Europese verkiezingen op komst zijn, is dit zelfs van cruciaal belang. Dus: wat weten we inmiddels over waarom de PVV won en wat kunnen andere partijen met die informatie? Het meeste inzicht, wat mij betreft, biedt onderzoek van de Amerikaanse politicoloog Larry Bartels. Zijn boekDemocracy Erodes at the Top(2023) toont dat antimigratie-opvattingen en 'rechts-populistisch sentiment', zoals Bartels het verwoordt, in de Nederlandse samenleving afgelopen decennia structureel aanwezig waren. Ze namen niet plotseling toe, eerder ietsje af. Dit levert een interessante puzzel op, want waar komt de recente toename van PVV-stemmers dan vandaan?
Bartels' antwoord op deze vraag is dat het beeld dat Nederland en andere Europese landen te maken hebben met een 'golf' van rechtspopulistisch gedachtegoed niet klopt. Het correcte beeld, stelt hij, is dat van een vrij stabiel 'reservoir' van kiezers die in potentie op rechts-populistische partijen zoudenkunnenstemmen. De juiste verklaring voor de verkiezingswinst van de PVV is dus niet dat het deze partij bij de laatste verkiezing lukte veel kiezers te overtuigen van hun ideologie. Wel slaagde de PVV erin om meer dan ooit kiezers die al langere tijd hun standpunten onderschrijven te motiveren daadwerkelijk op hen te stemmen.
Het is hierbij belangrijk te doorzien dat kiezers met PVV-standpunten als 'Nederland moet weer voor de Nederlanders worden' of 'grenzen dicht' soms niet stemmen, en vaker nog ook andere politieke overtuigingen hebben. Overtuigingen die dan weer dichter bij de standpunten van andere partijen kunnen liggen, bijvoorbeeld met betrekking tot klimaat, economie, of onderwijs. Het is dus geen uitgemaakte zaak dat kiezers met rechts-populistische sentimenten bij verkiezingen hun stem ook echt uitbrengen op een rechts-populistische partij. Of ze daartoe besluiten hangt af van de omstandigheden, waarvan een belangrijke is welk politiek thema voor hen het meest zwaarwegend is. Bijvoorbeeld omdat het centraal stond tijdens verkiezingscampagnes.
Het was daarom uniek gunstig voor de PVV dat de VVD een migratieverkiezing inluidde door het kabinet op dat thema te laten vallen; het stelde de PVV in staat het reservoir aan potentieel rechts-populistische kiezers in Nederland flink af te tappen. Het Nationaal Kiezersonderzoek bevestigde dit: PVV-stemmers gaven aan dat bij hun stemkeuze de nativistische en antimigratiestandpunten van de partij doorslaggevend waren. Andere thema's, zoals de woningnood of bestaanszekerheid, noemden ze nauwelijks. Bovendien liet het Nationaal Kiezersonderzoek zien dat het zogehetenissue ownershipvan de PVV op het thema migratie ijzersterk is. Ongeveer vijftig procent van alle kiezers bij de afgelopen verkiezingen denkt aan de PVV als het over migratie gaat en gelooft dat Wilders in staat is zijn beloftes waar te maken. De eerste partij die de PVV hierin volgt is de VVD met een luttele vijftien procent van de kiezers die dit over hen denkt. Andere partijen bungelen daar weer onder.
Een van de belangrijkste lessen voor partijen die de afgelopen verkiezingen verloren is daarmee: het is van uiterst belang dat migratieniethet hoofdthema van verkiezingen is, want zodra dat gebeurt, kiezen veel kiezers die ook op hen zouden kunnen stemmen voor de PVV. Alle hens aan dek dus om de politieke energie en aandacht te verschuiven naar andere onderwerpen als goed bestuur, woningbouw, economische herverdeling of klimaat (afhankelijk van welke partij je bent). Het is daarom onbegrijpelijk - ná de afgelopen verkiezingen - dat NSC-lijstrekker bij de Europese verkiezingen Dirk Gotink vorige week aangaf dat wat hem betreft migratie een centraal thema is bij de naderende verkiezingen. Het zal NSC niets brengen; het is campagnevoeren voor de PVV.
Het is natuurlijk makkelijker gezegd dan gedaan, de excessieve aandacht van migratie afleiden, het is als tandpasta terugkrijgen in de tube. De Nederlandse politiek zit al decennialang in de kramp dat migratie het grootste probleem van ons land zou zijn - en politici die daar niet in meegingen hadden electoraal vaak het nakijken. De PVV is inmiddels de grootste (en in de peilingen nog groter) en Wilders zal alles op alles zetten om ervoor te zorgen dat migratie hét thema van de Nederlandse politiek blijft, want hij bekijkt het Nationaal Kiezersonderzoek natuurlijk ook. Dus wat is de oplossing?
Historica Annelien de Dijn analyseerde in haar essay inDe Groene Amsterdammerover de terugkeer van 'paranoïde nationalisme' dat het wereldbeeld van partijen als de PVV enkel 'gecounterd kan worden met een coherent tegenverhaal'. Kijkend naar de bevindingen van Bartels en het Nationaal Kiezersonderzoek rijst dan wel de vraag of migratie onderdeel van dat tegenverhaal moet zijn, of juist niet. Elke keer als dat onderwerp politiek aan bod komt - ook als onderdeel van een tegenverhaal - is het een cadeautje voor Wilders.
Moet migratie deel van het tegenverhaal zijn, of juist niet?
...