Donkere kamer Nergens aan Zee

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
4 juli 2024
Het Spanje van Michiel Schierbeek is leeg. Zo moet het ook voor zijn vader zijn geweest, en lang daarvoor. Dit is de wereld zoals die er altijd al was, voordat wij er waren.
Waar zijn we? Nergens aan Zee, zou ik willen zeggen. Je hebt dit soort plekken overal, behalve hier. Hier ben je altijd Ergens aan Zee.
Het klinkt gek, maar als de foto's niet naast elkaar waren geplaatst had ik waarschijnlijk nooit beseft dat ze op hetzelfde moment op dezelfde plek zijn genomen. Dat ze samen een panorama tonen. De ingrediënten zijn identiek - rotsachtige heuvels, wat kruimels van de beschaving en de suggestie van de immense zee - maar de onderlinge verhoudingen tussen die ingredienten verschillen zo sterk. Het licht lijkt zelfs een ander uur van de dag te suggereren. Ik begin nu te twijfelen: kan ik me de eenheid die ze zouden vormen ook hebben ingebeeld?
Altijd dezelfde vragen. Waar zijn we? Waarom deze foto? Waarom niet een van al die andere? Tot aan welke diep bedolven herinnering reikten deze foto's? Of is het simpelweg een langzame optelsom geweest, een optelsom van alle momenten waarop ik me in een landschap als dit bevond en de dorre weidsheid ervoer, zag hoe de zon die eerder leven had gegeven nu de dingen langzaam de strot dichtkneep? Dit is de wereld zoals die er altijd al was, zelfs lang voordat wij er waren. En de wereld die er altijd zal zijn, zelfs lang nadat wij en iedereen na ons verdwenen is. Zo'n landschap dat lijkt te bestaan uit gelijke delen zon en kosmische eenzaamheid.
Ik weet het wel. Eigenlijk weet ik het altijd wel, welke associatie de meest fundamentele is. Deze keer is hetKaos,de verfilming van vijf verhalen van de Siciliaanse schrijver Luigi Pirandello, die de broers Taviani in 1984 maakten. Ik zag hem denk ik twintig jaar later, maar wat ik me er vooral van herinner is dat ik tijdens het kijken nooit volledig grip had op wanneer de verhalen zich afspeelden. Ik wist het, en terwijl ik het wist leek het ook van geen enkel belang. Het was alsof ze zich afspeelden in een tijdloze ruimte achter de onze. In een werkelijkheid waar het op hetzelfde moment eeuwen voor de geboorte van Christus kon zijn en ook decennia na de uitvinding van de bom. Ik herinner me een nooit helemaal concreet wordende helderheid inzake de menselijke conditie, een soort onbenoembare luciditeit die ik sindsdien halfbewust ben blijven najagen in alles wat ik lees en alles waarnaar ik kijk.
Ik dwaal af. Waar zijn we echt? Onderweg van Águilas naar Cartagena, vertelt het bijschrift. Een rit van ongeveer een middag ergens in het zuidwesten van Spanje. Ik dacht dat het ochtendlicht was, maar de zon valt van rechts het beeld in, je ziet het aan die struiken. De zon moet alweer aan het zakken zijn.
InTransitions in Spaincombineert Michiel Schierbeek zijn eigen foto's, gemaakt tijdens een reeks reizen door Spanje, met teksten van zijn vader, de dichter Bert Schierbeek, die in 1950 naar Spanje trok, onder meer om de affaire van zijn vrouw met Lucebert te ontvluchten. Het Spanje van Schierbeek de zoon is zo leeg als ik me voorstel dat het Spanje van Schierbeek de vader meer dan een halve eeuw eerder moet zijn geweest. De beelden zijn rechttoe rechtaan. Het licht is er altijd, in overvloed en zelden dramatisch. De mens is de grote afwezige. Wat Schierbeek wel fotografeert? Plekken waar de ene tijd de andere lijkt te raken. Waar dat wat was en dat wat wordt zich samen in het nu ophouden. In de inleiding staat een van de gedichten die Bert Schierbeek schreef na het overlijden van zijn nieuwe vrouw Margreetje: 'Wij maakten nooit foto's/ omdat wij dachten/ wat wij zien/ zien wij samen/ en is er altijd/ waar zijn nu die foto's/ die wij zagen?/ wat zie jij?/ wat zie ik?/ de foto die wij nooit maakten?'
Michiel Schierbeek -Transitions in Spain(Uitgeverij Lecturis)
Schierbeek fotografeert plekken waar de ene tijd de andere lijkt te raken
Michiel Schierbeek | Michiel Schierbeek, Onderweg van Águilas naar Cartagena , 2021 ...