Overgave nu

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
25 januari 2024
TONEEL Opening Night
'Ik ben zo gelukkig,' zegt de meneer achter me terwijl we de zaal verlaten, het klinkt alsof het uit zijn tenen komt, en daarna: 'maar wat heb ik nu gezien?' We lopen de zaal uit bijOpening Night, van het Vlaamse gezelschap De Hoe, met de onmiskenbare signatuur van schrijver en speler Willem de Wolf. Het is een ode te noemen aan de gelijknamige film van John Cassavetes. En een vurig pleidooi voor spelen in het algemeen, en de verliefdheid, aan opnieuw beginnen, wat liefde misschien definieert. 'Ik heb het veel te weinig over de liefde gehad', zeggen steeds andere acteurs gedurende de toneelavond, terwijl ze erover eens zijn dat dat het allerbelangrijkste is.
In de film uit 1977 staat menselijk verlangen centraal, hunkering naar elkaar met name, naar elkaars erkenning. Cassavetes, die het schreef, en zijn geliefde Gena Rowlands, die erin speelde, brachten hun echte mensenlevens mee hun kunst in, hun liefde, dromen en twijfels. En ook De Hoe speelt in deze liefdesverklaring aan de liefde met de eigen biografie, een zelfbewust spel. Wat is waarachtiger, het echte of het gespeelde?
Is het leven nu een set afspraken waar we ons aan moeten houden? Of gaat het er juist om de moed te hebben de chaos te laten bestaan, en daar wellicht met enige elegantie op te surfen? We moeten ons toch juist aan onze tekst houden, zeggen de spelers van het echte én het fictieve gezelschap De Hoe. Of heeft de dissidente, echte én fictieve toneelspeler Peter Van den Eede het betere punt, in zijn rol van tekstweigeraar? Ik wil alles voor het eerst, houdt hij voet bij stuk, dus hij zal nooit meer tekst leren.
Het is de reconstructie van de kus, de opening van de filmOpening Night, waar de acteurs zich het in het eerste deel mee bezig houden. We zien ze op video in de repetitieruimte en in de kleedkamer. We zien ze op het voortoneel, we zien ze, door elkaar prachtig uitgelicht, de nagespeelde kus uitvoeren. Verschillende paren, van verschillende leeftijden, op te delen in jong, middelbaar en ouder vallen via de fictie van die kusscène in de echtheid van de verliefdheid en wij met hen.
De hele avond is onbedaarlijk springlevend, sexy. Het is oorspronkelijk teksttoneel, uitgevoerd door speelbeesten, dat nog uren door had mogen gaan. Zo warrig, scherp, grappig, wild, kwetsbaar en zoekend. De muziek van Shane Van Laer speelt mooi commentaar: show willen de mensen, spel, glitter en glans. In een zeldzaam moment schuiven er grote letters geprojecteerd over het achterdoek. OVERGAVE NU leest als het prachtige adagium van de voorstelling en pas nu, bij het opschrijven, als politieke noodkreet.
Han van Wieringen
Opening Nightvan De Hoe is 30 januari te zien in de Schouwburg in Amstelveen
Koen Broos | onder: Opening Night van De Hoe