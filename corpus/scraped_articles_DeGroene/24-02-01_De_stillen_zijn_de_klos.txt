De stillen zijn de klos

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
1 februari 2024
POP Sophie Straat
Het allerbeste aan Sophie Straat, de artiestennaam van Sophie Schwartz, is een gebrek. En wel aan ironie. De ode die ze brengt aan het levenslied is er gelukkig geen met een knipoog. Weinig zo ondraaglijk als het laffe voorbehoud van camp, en precies die valse schijnliefde kenmerkt vaak de benadering van het levenslied door artiesten die daar niet in zijn opgegroeid. Zo niet bij Sophie Straat. En net zo waarachtig als haar liefde voor het levenslied is haar engagement.
Sophie Straat begon ooit met een afstudeerwerk van Schwartz: de smartlapGroen Amsterdam,een kritische beschouwing over gentrificatie. Ook het nummerMijn clubcombineerde eigen ervaringen met maatschappijkritiek: het nummer ging over seksisme binnen het voetbal - Schwartz voetbalt al sinds haar vroege jeugd. Een hit werd de samenwerking met het immens populaire Goldband uit Den Haag, waar Schwartz' muzikale rechterhand Wieger Hoogendorp ook deel van uitmaakt: samen brachten ze voor de Tweede-Kamerverkiezingen van 2021 een pleidooi uit om op een vrouw te stemmen.
De nieuwe ep van Sophie Straat, een samenwerking met het Metropole Orkest, is haar meest ambitieuze en compromisloze werk tot nu toe. Sterker, het is ook binnen de geschiedenis van de Nederlandse popmuziek een zeldzaam groots opgezet en gedurfd werk. De ep bestaat uit één fenomenaal nummer, en dat duurt ruim dertien minuten. Een lengte die in het levenslied ronduit nooit voorkomt, en überhaupt eerder doet denken aan de jaren zeventig van de vorige eeuw. En zelfs dan nog.Gebroken spiegelsduurt even lang alsParadise by the Dashboard LightenBohemian Rhapsody- opgeteld.
Aanvankelijk lijktGebroken spiegels,na een fraai stemmig intro, zich nog enigszins te bewegen binnen de vertrouwde muzikale omgeving van Sophie Straat, ook omdat Sophie een pasgeboren kind toezingt ('Wat zal het leven jou geven?'), met de nadruk op kinderlijke onschuld. Maar na twee en een halve minuut kantelt het nummer. Een drummer zet in, een bas eert de erfenis van Joy Division. Sophie Straat liet zich volgens een toelichting bij het nummer inspireren door de feministische filmGebroken spiegelsuit 1984, waarin regisseur Marleen Gorris de objectificatie van vrouwen door mannen aanklaagde. Het verklaart de donkere afslag die de tekst al snel neemt.
De leeftijd van het bezongen personage verandert, en verdwenen is dan ook zijn onschuld. De wave wint aan snelheid en agressie, en wordt ronduit punk. 'Ik wil zeggen dat het goed komt, maar denk eigenlijk van niet/ Ik ben angstig voor de toekomst want ik zie alleen verdriet/ Ze zeggen dat blaffende honden niet bijten, maar dat geloof ik niet/ Want de stillen zijn de klos en er is niemand die het ziet.' Daarna wordt het nummer weer groots, zwierig en orkestraal. En komt na de schreeuw de snik weer terug in de stem van Sophie Straat.
Leon Verdonschot
Sophie Straat -Gebroken spiegels(Snowstar), Live: 7 juni in Paradiso, Amsterdam
Paul Bergen / ANP | Sophie Straat, Groningen, 20 januari