Een bescheiden gebaar Essay Wat zijn de excuses aan Indonesië waard?

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
17 augustus 2023
Deze week 78 jaar geleden, op 17 augustus 1945, verklaarde Indonesië zich onafhankelijk van Nederland. Is na een groot onderzoek, excuses van de regering en een debat in de Tweede Kamer de geschiedenis nu recht gedaan?
In september 2011zag ik een opzienbarend item op hetNOS Journaal.Een aantal Indonesische weduwen uit de plaats Rawagede op Java won een rechtszaak tegen de Nederlandse staat. Hun mannen waren in 1947 slachtoffer van executies door Nederlandse militairen. Ze kregen excuses en een financiële compensatie. Jeffry Pondaag, die de zaak namens de weduwen had aangespannen met zijn advocaat Liesbeth Zegveld, zei voor de toegesnelde camera's dat hun eer was hersteld.
Ik zat met open mond voor de televisie. Ik had geschiedenis gestudeerd, maar hierover had ik niets geleerd, ook niet op school. Veel meer dan de 'politionele acties' en de naam Raymond Westerling, de kapitein die bekend stond om de moordpartijen op Zuid-Sulawesi, wist ik niet over de oorlog die Nederland tussen 1945 en 1949 tegen Indonesië voerde. Ik was net op Bali geweest, en daar dacht ik: er is een geschiedenis tussen ons, maar ik ken die niet. Dat ik daar ook op 17 augustus rondliep, tijdens de viering van de Indonesische onafhankelijkheid die in 1945 op die dag door Soekarno was uitgeroepen, merkte ik niet op. De televisie-uitzending raakte me diep. Hoe had de Nederlandse staat kunnen denken met zo'n oorlog weg te kunnen komen?
De uitspraak van de Haagse rechtbank was een baanbrekende gebeurtenis. Vrijwel niemand had verwacht dat er nog beweging zou komen in de op nationaal niveau vergeten en vooral weggemoffelde oorlog in Indonesië. In 1969 had veteraan Joop Hueting op de televisie verkondigd dat er in Indonesië oorlogsmisdaden waren gepleegd, wat tot maatschappelijke onrust leidde. De regering reageerde toen met een onvolledig en kortdurend onderzoek onder leiding van wijlen historicus Cees Fasseur, deExcessennota. De deksel ging daarna weer op de doofpot. De rechterlijke uitspraak van 2011 zorgde ervoor dat de oorlog politieke relevantie kreeg. Drie academische instituten vroegen de overheid daarop om financiering voor verder onderzoek.
Een ander gevolg van de rechtszaak was dat onafhankelijke onderzoekers erover gingen schrijven in de media. Ook daarin was het onderwerp onderbelicht en stond vooral de Nederlandse ervaring en niet die van Indonesiërs centraal. Het eerste aanknopingspunt voor mijzelf waren destijds ook de veteranen geweest. Ik schreef in 2012 een stuk over drie gewetensvolle mariniers die in 1947 hadden geweigerd om op Oost-Java kampongs in brand te zetten. Via het telefoonboek spoorde ik de dochter van een van hen op, Nicoline de Hoog. Zij had geen weet van het verleden van haar vader die gevangen was gezet wegens het weigeren van een bevel. Hij had er altijd over gezwegen. Ik kreeg oog voor Indonesië toen ik oud-verzetsman en oorlogsvrijwilliger Charles Destrée ontmoette. Het waren de foto's uit zijn album van gedode Balinezen die mij in 2014 terug naar Bali voerden en die het startpunt vormden voor een inmiddels afgerond promotieonderzoek en publieksboek,De strijd om Bali.Wat mij opviel was de brede maatschappelijke desinteresse in deze geschiedenis, archieven bleken vrijwel onaangeroerd, het interviewen van Indonesische betrokkenen was nog pionierswerk.
Ik vroeg me destijds dan ook afwaar de historici eigenlijk waren. Dat de politiek reactief reageerde, was nog begrijpelijk: er waren ruim tweehonderdduizend militairen ingezet en die kon zij achteraf moeilijk afvallen. Ook lag de kwestie voor de Indische gemeenschap in Nederland gevoelig, zij waren slachtoffer geweest van geweld door Indonesische pemoeda's, nationalistische jongeren. Maar historici horen afstand te bewaren van de politieke overwegingen, zij dienen het verleden te analyseren en begrijpelijk te maken. Essayist Rudy Kousbroek betoogde in 1994 inDe diachronie van de doofpotdat historici angstvallig op hun neutraliteit hamerden en zo de politiek onwelgevallige geschiedenissen links lieten liggen.
Dat de oorlog in Indonesië twintig jaar later nog steeds nauwelijks op de wetenschappelijke agenda stond, bleek wel toen ik in 2014 een bijeenkomst op het Koninklijk Instituut voor Taal-, Land- en Volkenkunde in Leiden bijwoonde. Zo'n beetje alle academische hotemetoten zaten rond de tafel. De toenmalige kitlv-directeur Gert Oostindie opende de vergadering met de woorden dat men nog steeds van mening was dat er geen systematisch geweld was gebruikt in Indonesië. Zijn we daar pas? dacht ik. Dat het geweld niet incidenteel was geweest, zoals het politieke oordeel in 1969 luidde, was in veel kringen wel bekend, maar wetenschappelijk nog steeds onvoldoende onderbouwd. Dat we daar pas waren kwam ook doordat de wetenschappers het onderwerp te veel van binnen de eigen muren van de instituten overzagen, zo bleek in Leiden.
Aan het eind van de bijeenkomst kwam nog even zijdelings ter tafel dat een onderzoeker uit Zwitserland een gang door de archieven maakte om te zien of deExcessennotasoms het topje van de ijsberg was geweest. Ene Rémy Limpach. Een jaar later, in de zomer van 2015, belandden de resultaten van zijn proefschrift op de voorpagina van deNRC. Extreem geweld was niet incidenteel, maar structureel. Nederlandse historici struikelden nu over elkaar heen om Limpachs boodschap te bevestigen, te overtoepen of te temperen met de mededeling dat het helemaal geen nieuws was.
Zo reageerde Fasseur, die ik belde voor een reactie op het artikel over Limpach, geërgerd. Dat wist iedereen allang! riep hij uit. Alleen was de waarheid in 1969 politiek volstrekt onhaalbaar - het laat zien hoe politiek en academisch onderzoek verweven raakten. Het ontwijkende narratief dat Fasseur als opsteller van deExcessennotazelf had neergezet, gaf daarna maar weinig ruimte voor een echt debat over de oorlog in Indonesië. Het was door toedoen van de rechtszaken, van onafhankelijke onderzoekers, maar ook van publicaties die een groot publiek bereikten, zoalsDe tolk van Javavan Alfred Birney, dat de politiek onmogelijk de deksel op de doofpot kon houden. Na de publicatie van Limpachs proefschriftDe brandende kampongs van Generaal Spoorin 2016 ging de regering alsnog overstag en besloot tot het financieren van een breed onderzoek: Onafhankelijkheid, dekolonisatie, geweld en oorlog in Indonesië 1945-1950 (Odgoi). Het zou worden uitgevoerd door de drie instituten die al eerder om financiering hiervoor hadden gevraagd: het Niod, het Nederlands Instituut voor Militaire Historie (NIMH) en het kitlv.
Het zegt iets over het zelfbeeld van Nederland dat het zich zo moeizaam laat bijstellen van slachtoffer tijdens de Tweede Wereldoorlog naar dader in Indonesië. Maar het grootste manco van het Indonesië-debat is dat het eigenlijk nog steeds nauwelijks over Indonesië gaat en de Nederlandse beleving centraal is blijven staan. Dat probleem speelde ook bij de manier waarop het Odgoi-onderzoek tot stand kwam, waarbij veteranengroepen veel aandacht kregen in de voorbereidende gesprekken en Indonesië een bijrol speelde. Odgoi bestond uit negen onderdelen en een getuigenproject.
Ik leverde een bijdrage aan Regiostudies, het projectonderdeel waaraan Indonesische en Nederlandse onderzoekers deelnamen.
Toen het project in 2017 startte, viel mij op dat onderzoek doen in Indonesië niet voorop stond, terwijl de geschiedenis zich dáár had afgespeeld. Ik was toen al drie keer voor onderzoek naar Bali afgereisd en trof daar verhalen en bronnen die anders dan de Nederlandse archieven toonden hoe kolonialisme de levens en identiteiten van mensen beïnvloedde. Ook werden er heel andere vragen gesteld. Waarom kwamen de Nederlanders na de capitulatie van Japan gewapend terug naar Bali? vroegen Balinese veteranen, een vraag die gaat over de aard en continuïteit van de koloniale politiek en over de legitimiteit van een bezettingsoorlog.
Ik ging ervan uit dat kwesties rond perspectief en meerstemmigheid als vanzelf bij aanvang van het project onderdeel zouden vormen van een open academisch debat. Maar in werkelijkheid moest een aantal onderzoekers dat steeds met moeite aankaarten bij de drie directeuren van het onderzoek. Dat vormde voor mij in 2020 een van de overwegingen om me terug te trekken uit het nog te vormen concluderende slotwerk.
Op 17 februari 2022kwamen de resultaten van het onderzoek uit. Die bevestigden dat er tijdens de oorlog in Indonesië van 1945 tot 1949 sprake was van structureel en extreem geweld. Premier Mark Rutte bood meteen na de uitkomsten van het onderzoek excuses aan Indonesië aan, een heel andere boodschap dan die van vele kabinetten hiervoor. Samen met de eerdere excuses van koning Willem-Alexander, in 2020, was het een belangrijke politieke stap. Toch klonk er ook kritiek op de excuses. Een van de belangrijkste en terechte kritiekpunten was de afgebakende tijdsperiode. Rutte bood geen excuses aan voor de eeuwen van kolonisatie en slavernij die aan de Indonesische onafhankelijkheidsverklaring van 17 augustus 1945 vooraf waren gegaan en die uiteraard bepalend waren voor de oorlog die erop volgde.Rutte belichtte ook niet dat de economische dekolonisatie nog niet was afgerond na de soevereiniteitsoverdracht aan Indonesië in 1949. In 2020 werd inDe Groene Amsterdammerbecijferd dat Nederland met die overdracht maar liefst 103 miljard euro aan voordelen behaalde. President Soekarno droeg daarmee zelfs meer bij aan de wederopbouw van ons land dan de Marshallhulp, zo bleek. Dat het tijdsframe van de excuses zo nauw was gekozen laat zien dat de betekenis van de koloniale geschiedenis voor Indonesië op politiek niveau niet goed is begrepen.
Dat bleek ook tijdens het politieke debat in de Tweede Kamer van 14 juni dit jaar, waarin Kamerleden het gesprek met de regering aangingen over de resultaten van Onafhankelijkheid, dekolonisatie, geweld en oorlog in Indonesië 1945-1950 (Odgoi). Op deze bloedhete middag beluisterde ik dit politieke eindspel op de publiekstribune van het parlementsgebouw. Roelof Bisschop, die namens de SGP deelnam aan het debat, vertelde met enige emotie dat zijn vader destijds als dienstplichtig militair naar Indonesië kwam met de diepgevoelde missie om rust en orde te herstellen. Zijn vader zag hoe een gespannen officier een gevangene een kogel door het hoofd schoot, nadat de guerrilla's vernielingen hadden aangebracht. De andere militairen waren het oneens met deze actie. Het was een periode die diepe sporen in het leven van zijn vader had getrokken. Bisschop wilde ermee benadrukken dat we voorzichtig moeten zijn met oordelen in het nu over toen.
Het sentiment van Bisschop en vele anderen is goed invoelbaar. In september vorig jaar maakte Mark Rutte bij het Indiëmonument in Roermond dan ook excuses aan de veteranen. Hij zei dat ze een oorlog in waren ingestuurd die 'niet te winnen' viel. Maar waar Rutte ten overstaan van de veteranen excuses voor had moeten aanbieden is dat de Nederlandse regering de vrijheid van Indonesië in 1945 met wapens in de weg had gestaan. Rutte had de veteranen kunnen uitleggen dat de overtuiging dat wij in de Oost een taak uit te voeren hadden, zoals ook Bisschops vader in 1945 ervoer, al rond het fin de siècle de rechtvaardiging vormde om daar met harde hand 'rust en orde' te brengen. We stonden dus aan de verkeerde kant van de geschiedenis. Opmerkelijk genoeg sprak Ben Bot, de toenmalige minister van Buitenlandse Zaken, die woorden in 2005 wél uit; nu, in 2023, maakten ze geen duidelijk deel uit van de door de regering aangeboden excuses.
Dat de premier later tijdens het debat de onafhankelijkheid van Indonesië op 17 augustus 1945 'volledig en zonder voorbehoud' erkende - wat door veel media als historisch werd neergezet - was opvallend. Niet alleen was het een herhaling van wat vorige kabinetten ook al zeiden, maar in formele zin houdt Nederland vast aan 1949 als de datum waarop het land onafhankelijk werd, omdat toen de soevereiniteitsoverdracht aan Indonesië plaatsvond. Dat bleek in de discussie die ontstond over oorlogsmisdrijven, een woord dat Rutte in zijn excuses vermeed. Dat Nederland Indonesië nog niet vanaf 1945 als land erkent, hangt nauw samen met de onderbouwing van de regering om de term 'oorlogsmisdrijven' naar de regels van toen niet te willen gebruiken. De regering ziet de oorlog in Indonesië niet als een conflict tussen twee staten, maar, net als de koloniale regering in 1945, als een binnenlandse aangelegenheid. Het eufemistische woord 'politionele acties' is inmiddels vervangen door 'koloniale oorlog', maar beide betekenen dat er geen internationaal recht gold.
Het is die koloniale visie, die het recht steeds aan Nederlandse kant plaatst, waaraan de regering vasthoudt. Soevereiniteit is geen vast gegeven waarop alleen Nederland in 1945 aanspraak kon maken; Indonesië had wel degelijk bestaansrecht. Het pijnlijke is nog wel dat het internationaal recht eeuwenlang in het voordeel van de koloniale overheid is gebruikt. Eerst werden niet-Europese volken buitengesloten van de term 'soevereiniteit' om zo de archipel 'legaal' te kunnen onderwerpen. En toen de inwoners van Indonesië in 1945 hun plek in de wereld opeisten, werd het recht ingezet om hen opnieuw te kunnen reduceren tot 'terroristen'. Daarbij is de term 'oorlogsmisdrijven' al op basis van het nationale oorlogsrecht toepasbaar, zo maakte GroenLinks-Kamerlid Corinne Ellemeet in een ijzersterk en waterdicht betoog duidelijk. Maar Mark Rutte bleef stoïcijns. Frank Futselaar van de SP vroeg zich toen terecht af welk recht er dan in werking was. Met welk recht werden honderdduizend Indonesiërs tijdens de oorlog omgebracht? Die vraag liet Rutte onbeantwoord.
Laatst vond ik een krantenknipsel, geschreven door de hoogleraar strafrecht C.F. Rüter op 10 februari 1969, vlak na het optreden van veteraan Joop Hueting op de televisie, en vlak voor de opstelling van deExcessennota. De titel luidde: 'Een onderzoek naar de oorlogsmisdrijven in Indonesië, maar hoe?' Als er één ding in ieder geval niet onderzocht hoefde te worden, aldus Rüter, dan was het wel dát er oorlogsmisdrijven waren gepleegd.
De regering zal verwijzen naar het onderzoek Odgoi 1945-1950; de term 'oorlogsmisdrijven' werd vermeden in de hoofdconclusie van het slotwerkOver de grens. Tijdens een technische briefing aan de Kamer op 9 maart 2022 zei een van de directeuren van het onderzoek, Gert Oostindie, daarover dat hij zelf wel van oorlogsmisdrijven sprak, maar dat het 'in deze context', dus van Odgoi, een 'min of meer anachronistisch begrip' was. 'De juristen zeiden: blijf daar liever bij weg.' Oostindie doelde vermoedelijk op de juristen die het advies uitbrachten dat de termen 'oorlogsmisdrijven' en 'misdrijven tegen de menselijkheid' in de context van deze oorlog onbruikbaar zijn. Maar er zijn ook juristen die het tegenovergestelde beweren. Historici kunnen zulke kwesties niet alleen aan bewindslieden en staatsjuristen overlaten, die stellen het rechtzetten van historisch onrecht niet voorop.
Erkenning van feitenin excuses is belangrijk, het maakt deel uit van een herstelproces waar ook monumenten, musea, herdenkingen, waarheidscommissies en restitutie onderdeel van kunnen zijn. De 478 objecten van roofkunst die na een besluit van staatssecretaris Gunay Uslu in samenspraak met Indonesië onlangs zijn teruggebracht naar Indonesië en Sri Lanka zijn daar een belangrijk voorbeeld van. Zo ook de motie die Sjoerd Sjoerdsma van D66 indiende tijdens het debat over teruggave van buitgemaakte archieven op Indonesische strijders. Herstelbetalingen kunnen ook deel uitmaken van het herstelproces, en dat is vast een reden waarom Europese regeringen de erkenning van koloniale misdrijven uit de weg gaan. Zo erkent de Duitse regering de genocide op de Nama- en Herero-bevolking die tussen 1904 en 1908 plaatsvond in Namibië, maar ook naar de maatstaven van die tijd. De Duitse regering bood de Namibische regering 1,1 miljard euro ontwikkelingsgeld aan.
De Nederlandse regering heeft al langer een eigen regeling voor nabestaanden van door Nederlandse militairen geëxecuteerde Indonesiërs, en die is nu verlengd. Zij maken aanspraak op vijfduizend euro. Ook gaf minister van Buitenlandse Zaken Wopke Hoekstra aan dat de regeling is verruimd met marteling en verkrachting. Maar als gedupeerden zelf documentatie moeten leveren voor specifiek en moeilijk op individueel niveau te bewijzen geweld, op basis van Nederlandse criteria, dan schiet zo'n regeling haar doel voorbij. Een uitkomst van het debat was nu dat het NIMH de dorpen af zal gaan met een namenlijst van negenhonderd gedupeerden. Dat is sympathiek, maar in andere gevallen geldt nog steeds dat de Nederlandse autoriteiten de eigen misdaden meestal niet documenteerden. Het zou veel beter zijn als de regeling ruimhartig wordt ingezet voor getroffenen van oorlogsgeweld die daar nog behoefte aan hebben. Het bedrag is slechts een bescheiden gebaar van de regering, waarvan verzoening het doel zou moeten zijn.
Minister Hoekstra benadrukte ondertussen de wens van zijn Indonesische collega's om het nu eens met elkaar over de toekomst te gaan hebben. Toch leken uiterst rechtse partijen als Forum voor Democratie, JA21 en de Groep Van Haga nog sterk aan oude tijden vast te houden. Zo vroeg Wybren van Haga eerherstel voor kapitein Raymond Westerling. Minister van Defensie Kajsa Ollongren reageerde met: 'Ik vind dat tóch lastig.' Wat ze niet vertelde is dat Westerling en enkele collega's in 1954 vervolging ontsprongen voor hun brute optreden op Zuid-Sulawesi. Tijdens een kabinetsvergadering onder leiding van premier Willem Drees vergeleek een van de ministers Westerling met Willy Lages, het hoofd van de Sicherheitsdienst tijdens de Duitse bezetting. Ollongrens verre voorganger, Kees Staf, stelde toen dat de verantwoordelijkheid voor het optreden van Westerling bij nader onderzoek bij de regering zelf zou uitkomen. De casus werd gesloten. Wanneer zowel Westerling en collega's als de regering destijds verantwoordelijk waren gehouden voor de misdaden, was het duidelijk geweest dat een pleidooi voor eerherstel van Westerling, zoals ook zijn dochter dat op de Indië-herdenking op 15 augustus in Amsterdam wilde vragen, volstrekt misplaatst is.
De verhalen van Indonesische nationalisten, zoals Soekarno, Soetan Sjahrir, Eveline Poetiray en Sam Ratulangi, hoorden we ondertussen niet, ook niet in de excuses. Dat was het beklemmende sfeertje dat ik proefde die middag: het bleef een naar binnen gekeerde, Nederlandse discussie die vooral het gebrek aan engagement blootlegde met wat onze koloniale aanwezigheid daar in de kern heeft betekend. Indonesië diende slechts als achtergronddecor met een paar wuivende palmen.
De regering handelt inmiddels niet meer reactief, zoals ze al die decennia hiervoor heeft gedaan. Ze heeft zich nu actief het narratief en het initiatief toegeëigend. Toch leidde dat niet tot een postkoloniale houding, maar een die eerder is gericht op politieke afhechting van een beladen debat. De nationale excuses aan Indonesië laten zien dat het erkennen van wreedheden in een oorlog één ding is, maar dat de lange geschiedenis van koloniale onderdrukking en ongelijkheid in Indonesië daarmee nog geen recht is gedaan. De geschiedschrijving is nooit af, en er zullen nog vele boeken, films en theaterstukken volgen, maar politieke excuses bied je meestal maar één keer aan. En die waren met de gekozen invulling, bijna tachtig jaar na de onafhankelijkheidsverklaring, een gemiste kans.
Anne-Lot Hoek is historicus en publiceerdeDe strijd om Bali,dat op de shortlist stond van de Libris Geschiedenis Prijs 2022