Aasgieren

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
6 juni 2024
FILM The Dead Don't Hurt
In de lange traditie van vrouwelijke hoofdrollen in westerns treedt Vicky Krieps, die de sterren van de hemel speelt inThe Dead Don't Hurt. Ze is de eigenzinnige Vivienne die rond 1860 in San Francisco verliefd wordt op een cowboy, de Deense immigrant Holger (Viggo Mortensen), en samen met hem in de bergen van Nevada gaat wonen. Daar stuit ze zoals alle vrouwen in alle westerns op een gemeenschap van misogyne mannen.
Ondanks dat Krieps, die een paar jaar geleden is doorgebroken met haar rol als keizerin Sissi inCorsage, de hoofdrol met Mortensen deelt, is de hele film van háár. In het mooiste deel van het verhaal is ze een aantal jaren alleen thuis terwijl Holger aan de kant van de Noordelijke Staten in de Burgeroorlog vecht. Inmiddels heeft ze het huis en het omliggende land min of meer leefbaar gemaakt. Voor haar komst was Holgers boerderij niets meer dan een krakkemikkig hutje gebouwd op onvruchtbare aarde. Nu groeien er bomen, planten, en, bijzonder, bloemen, Vivienne's specialiteit. Ze is gelukkig, temeer omdat ze een zoon met Holger heeft gekregen. Maar nu hij weg is, arriveren de aasgieren, de mannen van het dorp waar een corrupte burgemeester en zijn psychopathische zoon de scepter zwaaien.
De regisseur vanThe Dead Don't Hurt -Viggo Mortensen - vindt een balans tussen conventie en vernieuwing. Alle western-clichés komen voorbij, maar het is Mortensen meer te doen om via het genre iets te vertellen over vrouwenhaat en dan deze verhaalvorm te gebruiken als kritiek op geïnstitutionaliseerd machismo. Beide dingen komen dan samen: de burgermeester aast op Holgers land, de zoon aast op Holgers geliefde.
Vaak komt verkrachting als motief voor in de western; zie voor het meest gratuite voorbeeldHigh Plains Drifter(1973) waarin Clint Eastwood een vrouw verkracht omdat zij met hem durft te flirten. De scène is inmiddels pijnlijk om te zien vanwege Eastwoods camera die wellustig talmt op de vrouw. NuThe Dead Don't Hurt:de verkrachting van Vivienne komt niet in beeld. Wel zien we de gevolgen: de vrouw compleet te grazen genomen door de psychopate revolverheld. Het is gruwelijk, maar Krieps schittert. In haar bebloede gezicht zie je pijn, schaamte, woede, verdriet. En verzet.
Krieps vormt de western om tot háár verhaal. Wat dit betreft heeft ze illustere voorgangers: Marlene Dietrich, Barbara Stanwyck, Elizabeth Taylor, Sharon Stone, Michelle Williams. Steevast vertelt de vrouw ons in deze archaïsche wereld van paarden en revolvers dat alles om macht draait, en dat de vrouw, vooral Dietrich en Stanwyck in diverse films van vlak voor en na de Tweede Wereldoorlog, als het ware 'mannen' moeten zijn willen ze zeggenschap. Vivienne doet iets anders. Ze vindt macht in tederheid en morele integriteit. Dat is revolutionair. De wereld, de western, op zijn kop.
Gawie Keyser
Te zien vanaf 6 juni
Imagine Filmdistributie Nederland | Vivienne (Vicky Krieps) en Holger (Viggo Mortensen) in The Dead Don't Hurt