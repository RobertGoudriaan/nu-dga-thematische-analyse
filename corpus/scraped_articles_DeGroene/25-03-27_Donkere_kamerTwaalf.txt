Donkere kamer Twaalf

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
27 maart 2025
Sally Mann portretteert meisjes die zich willen losmaken van de volwassenen in hun leven. Voor sommigen gaat haar werk te ver.
Woorden trekken nu eenmaal onze aandacht. Daarom valt die fles Tab, een hier volgens mij nooit gelanceerd product van Coca-Cola, zo ontzettend op. Maar verder draait het beeld om dat kind en wat ze lijkt te willen zijn. De voile, de make-up, de oorbellen en de ontblote schouder vol sproeten: het is een kind dat zich een zekere volwassenheid heeft aangemeten - of iets wat in haar ogen daarvoor moet kunnen doorgaan.
De foto komt uit Sally MannsAt Twelve,oorspronkelijk verschenen in 1988 maar onlangs opnieuw uitgegeven. Sommige van de kinderen zijn nog zo klein, andere al zo groot. Moeten we die titel letterlijk nemen? Of ging het haar om de hele levensfase die met dat ene getal kan worden opgeroepen?
In een begeleidend essay schrijft Ann Beattie dat meisjes van twaalf zich willen losmaken van de volwassenen in hun leven - of toch op zijn minst dat ze af en toe kenbaar beginnen te maken dat dat is wat ze willen. Een subtiel verschil. Beattie noemt het'a pretty handsoff time between parents and children, a time in which girls yearn for freedom and adults feel their own grip on things becoming a little tenuous, as they realize that they have to let their children go'.De veranderende dynamiek draait niet alleen om het kind dat transformeert, maar ook om de wijze waarop dat suggereert dat de ouders zullen moeten meeveranderen. Voor mensen die moeite hebben met die veranderlijke aard van het leven, en met de sfeer van onvermijdelijkheid waarmee die omzweemd is, is het verschrikkelijk.
Na een campagne van christelijke activisten en Republikeinse politici werd afgelopen januari in Fort Worth, Texas, op bevel van een rechter een aantal van Manns foto's van een groepstentoonstelling verwijderd. De beelden, afkomstig uit de reeksImmediate Family- lieflijke foto's die Mann ooit maakte van haar eigen kinderen, dikwijls poedelnaakt - roepen al sinds hun eerste vertoning begin jaren negentig woedende reacties op.
Ik werd getroffen door iets wat een kunstdocent tegen een lokale krant zei: zij zag het uiteindelijk als onderdeel van een veel bredere campagne om wantrouwen te zaaien. Ze zei dat dezelfde morele verontwaardiging -'How dare we fund these institutions? Look what they're showing, look what they're doing' -overal wordt ingezet om expertise te ondermijnen en instituties te verzwakken. Kortom: in het schande spreken wordt de moraal tot politiek wapen gemaakt.
Een denkbeeldige toeschouwer die een foto van een kind als 'wellustig' opvat, kan in de rechtszaal voldoende zijn voor een veroordeling voor kinderporno. Iets waarmee, zoalsThe New Republicover de zaak schreef, de wet precies doet wat moest worden voorkomen:'Centering whether a pedophile might find a particular image arousing forces a sexualized view onto nonsexual imagery, effectively doing the very thing it purports to prevent: sexualizing children.'Het is, concludeert de auteur, niet alleen een gevaar voor de artistieke expressie, het doet ook afbreuk aan de ernst van daadwerkelijk misbruik.
Op een van de laatste pagina's vanAt Twelvestaat een foto die je de keel dichtsnoert. Op de veranda van een tuinhuisje, met vier piepkleine stoeltjes en een piepklein tafeltje voor kinderen die een piepklein theekransje willen houden, staat een meisje dat op weg is een jonge vrouw te worden. Achter haar staat een lange man in een net pak: haar vader. Maar zijn gezicht wordt door de schaduw van een afdakje aan het zicht onttrokken en de wijze waarop hij haar arm stevig vasthoudt, is vreemd dwingend.
Mann parafraseert in het bijschrift Lewis Carroll:'A girl of twelve is one on whom no shadow of sin has fallen, but one who has been touched by the "outermost fringe of the shadow of sorrow".'Ze zegt dat deze beklemmende foto van dit meisje en haar vader'disturbingly prophetic'zou blijken - woorden die op de een of andere manier zowel cryptisch als totaal ondubbelzinnig zijn. Telkens weer, zegt Mann, trof ze meisjes die, 'in weerwil van de beschermende houding die hun ouders en de maatschappij zichzelf hadden aangemeten, het gewicht van de volwassen realiteit allang bleken te zijn gaan dragen'.
Sally Mann,At Twelve.(Aperture, 2025) 54 blz.
In het schande spreken wordt de moraal tot politiek wapen gemaakt
© Sally Mann, 2024;from Sally Mann: At Twelve (Aperture, 2024). © 1988 and 2024 Sally Mann | Sally Mann, uit de serie At Twelve, 1983-1985