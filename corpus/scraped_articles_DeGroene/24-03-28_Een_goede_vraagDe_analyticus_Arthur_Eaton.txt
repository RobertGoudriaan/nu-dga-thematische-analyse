Een goede vraag De analyticus Arthur Eaton

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
28 maart 2024
Elke twee weken beantwoordt psycholoog en filosoof Arthur Eaton een levensvraag van een lezer. Deze week: er worden mij nooit vragen gesteld. Wat te doen?
Beste H., Goede gesprekken zijn, net als goede seks, een uitwisseling. Wat u in uw brief beschrijft, zijn de gevoelens van teleurstelling en eenzaamheid die we kunnen voelen als een ander niet echt in ons of onze verlangens is geïnteresseerd. Of als dat zo voelt.
De juiste vraag, op het juiste moment gesteld, kan ons het gevoel geven dat iemand oog voor ons heeft, dat diegene ons in gedachten houdt. Maar vragen zijn zeker niet de enige ingrediënten van een goed gesprek. Goede gesprekken gaan over stiltes, over timing, over samen lachen op de juiste momenten, over afstemming. Ze gaan over verhalen vertellen, anekdotes; ze gaan over het geven van context en details (maar niet te veel). Ze gaan over precies weten wanneer je moet ophouden, en wanneer juist precies niet.
Gesprekken gaan, kortom, over ritme. Ze gaan over het ritme van twee of meer lichamen in een ruimte die woorden en geluiden uitwisselen.
Natuurlijk gaan ze ook over wát er gezegd wordt, maar er zit meer muzikaliteit in goede gesprekken dan waarvan ons bewust zijn. Er is de tekst, en er is de muziek. In de meeste goede gesprekken is de muziek belangrijker dan de tekst.
'Wat is dit? Wat is dood? En wanneer houdt de wereld op?' De vragen van kinderen hebben een heel specifieke cadans. Ze zijn dwingend en tegelijk onbegrensd open. Misschien is dat omdat kinderen informatie nodig hebben. Alles is nieuw.
Met stukjes informatie, bijeengevraagd, bouwt het kind haar identiteit op; probeert ze dingen uit. Vraag een taalkundige om een definitie van een vraag, en je krijgt een antwoord als: een zin die is gericht op het verkrijgen van informatie.
Dat is natuurlijk waar, maar wie naar de vragen van kinderen kijkt, weet dat vragen óók gaan over groei, over ontwikkeling. Een vraag is ook een uitdrukking van psychische honger.
Als we kinderen zijn, hebben we vragen nodig om te groeien; als volwassenen moeten we de belangstelling opbrengen om te blijven groeien. Er kunnen allerlei redenen zijn dat we met de jaren de lust in het vragenstellen verliezen. Misschien heeft iemand de illusie dat hij verzadigd is, dat hij al genoeg weet. Of misschien is hij bang voor echt contact: voor de openheid die je moet hebben om een vraag te dúrven stellen. Wat we zeker weten is: iemand die geen vragen meer stelt is opgehouden psychisch te groeien, en mogelijk is diegene bang om zich verder te ontwikkelen. U lijdt zo te horen onder het gebrek aan interesse van de mensen om u heen. De kunst is om nieuwsgierig te blijven naar waar dat gebrek aan nieuwsgierigheid bij anderen vandaan zou kunnen komen.
Misschien bent u een luisteraar. Goede luisteraars krijgen altijd te weinig vragen. Hun gesprekspartners voelen zich uitgenodigd om heel veel te vertellen: en nog wat, en nog wat. Ze kunnen gewoon niet ophouden met praten, zo opgewonden raken ze van uw luisterend oor. Die wellust kan voor u een last zijn, maar ik zou proberen het ook als een compliment te zien. U biedt iets wat zeldzaam is tegenwoordig: oprechte aandacht.
Ik denk dat u op het juiste spoor zit met wat u tijdens dat ene etentje deed: gewoon rechtstreeks aankaarten dat uw tafelgenoot u geen vragen had gesteld. Het klinkt alleen alsof het er bij u uitfloepte op het moment dat u al behoorlijk geïrriteerd was.
Misschien kunt u de volgende keer proberen iets eerder in te grijpen, een hand op de arm van uw gesprekspartner te leggen en iets te zeggen als: 'Zal ik jou 's wat vertellen?'
Een samenleving waarin geen vragen worden gesteld is een samenleving waarin de mensen bang zijn voor elkaar, waarin contact onveilig voelt. In zo'n samenleving kan niemand groeien. Een samenleving waarin juist veel vragen worden gesteld, waar gretig wordt uitgewisseld, is een gezonde samenleving. Of, laat ik het zo zeggen: dat is het soort samenleving waarin ik het liefst wil leven.
Met vriendelijke groet, Arthur
Heb je ook een brandende levensvraag? Mail dan een korte brief naaranalyticus@groene.nl