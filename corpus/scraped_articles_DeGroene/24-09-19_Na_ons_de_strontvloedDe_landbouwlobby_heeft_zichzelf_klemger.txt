Na ons de strontvloed De landbouwlobby heeft zichzelf klemgereden

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
19 september 2024
De industriële veehouderij botst tegen allerlei ecologische grenzen op, maar in plaats van na te denken over een ander landbouwmodel, kiest dit kabinet voor een strategie van doormodderen. Ongeacht het gevolg?
Sicco Mansholt moest aan de galg.Een 'Bauernkiller' werd hij genoemd. In het voorjaar van 1971 was Brussel het toneel van een ware boerenopstand: zo'n honderdduizend woedende agrariërs waren naar het Europese hoofdkwartier gekomen om te protesteren tegen de plannen van de Nederlandse commissaris, die in zijn drang om de landbouw te moderniseren een moord zou beramen op de boerenstand. Het was ook niet mals wat Mansholt voorstelde: om de sector gezond en toekomstbestendig te maken moest het allemaal grootschaliger, wat voor veel kleine boeren inderdaad einde bedrijf betekende. Ondanks het verzet is dat precies wat er geschiedde: de bedrijven werden groter, de productie werd intensiever en het aantal boeren in Europa kelderde.
Spoel ruim vijftig jaar verder en op het eerste gezicht is er weinig veranderd. Nog steeds komen boze boeren in opstand tegen politieke plannen die hun niet zinnen en klagen ze over Brusselse bemoeienis op hun erf. Maar er is één ironisch verschil: de huidige generatie agro-activisten zorgt er met hun trekkerprotesten voor dat de schaalvergroting die werd ingezet door de vermaledijde Mansholt nog verder doorgaat.
'Victory is ours',jubelde Farmers Defence Force nadat uitlekte dat minister Femke Wiersma (BBB) een streep zou zetten door de provinciale stikstofaanpak. Agractie hoopte dat dit besluit de minister 'nieuwe mogelijkheden' zou bieden om 'te werken aan perspectief voor boeren' en ook de Land- en Tuinbouworganisatie (lto) toonde zich tevreden. Het werd tijd dat de 'agrarische ondernemers' zelf het stuur in handen krijgen. Wat onduidelijk bleef is welke kant deze boeren nog op kunnen, want de landbouwlobby lijkt zichzelf te hebben klemgereden. Van het transitiefonds is weinig meer over, de Europese milieudoelen laten zich niet zomaar van tafel vegen, het weer wordt elk jaar extremer, dus welk perspectief blijft er nog over, nu de landbouwminister de provinciale route heeft geblokkeerd?
De vreugde bij de boerenbelangenbehartigers was dan ook van korte duur, want een week later stond op de voorpagina vanDe Telegraaf'MES GAAT IN HELE VEESTAPEL'. Nu steken de daadwerkelijke plannen bij nadere bestudering schril af bij de ronkende kop - het mes bleek eerder een vijl - maar toch: de landbouwminister van de BBB, een partij die schande had gesproken van ieder voornemen om de veestapel in te krimpen, voor wie het uitkopen van boeren uit den boze was, kwam wel tot de conclusie dat er simpelweg geen uitweg uit de mestcrisis bestaat zolang dit landje bevolkt blijft met met zo'n vier miljoen runderen, elf miljoen varkens en honderd miljoen kippen.
Caroline van der Plas 'baalde' ervan, maar met semantische gymnastiek kon ze volhouden dat haar partij nooit zou instemmen met een gedwongen krimp van de veestapel. Het 'afromen van dierrechten' (waardoor de veestapel op den duur krimpt) was echt iets anders. Alleen boeren die willen uitbreiden en de rechten van een stoppende collega kopen krijgen te maken met afroming, legde de BBB-voorvrouw uit. Ook daar was ze niet gelukkig mee, maar dat was nu eenmaal het onvermijdelijke gevolg van het wanbeleid van de vorige kabinetten. Die waren zo stom geweest om in Brussel in te stemmen met onmogelijke regels en onhaalbare milieudoelen.
Het pijnlijke voor Wiersmais dat haar mestplan niet alleen haar eigen achterban tegen de haren in strijkt (vooral varkens- en pluimveehouders waren woest), maar dat de voorgestelde maatregelen er bij lange na niet voor zorgen dat de veehouderij onder het mestplafond blijft. Laat staan dat het een structurele oplossing biedt voor het stikstofprobleem, de ondermaatse waterkwaliteit en de methaanuitstoot. Nog steeds botst de bio-industrie op allerlei ecologische grenzen, maar in plaats van na te denken over een ander model, probeert dit kabinet liever de ecologische grenzen op te rekken.
Volgens die logica is het probleem niet dat er te veel koeien zijn in Nederland, nee, dit is de schuld van de Europese Commissie die zo flauw is geweest om een einde te maken aan de Nederlandse voorkeursbehandeling waardoor boeren nu minder mest mogen uitrijden over hun land. Dat bouwprojecten stil komen te liggen is niet het gevolg van een te hoge stikstofuitstoot in de landbouw, maar van vervelende rekenregels en onzekere modellen.
Voor het oprekken van grenzen moet je in Brussel zijn, begrijpt de BBB. Voor de zomer was Van der Plas daar al op bezoek in een poging de Europese Commissie tot wat coulance te bewegen in het mestdossier. 'Het was heel gezellig', meldde ze na afloop. Maar ze keerde wel huiswaarts met lege handen, want hulp van de milieucommissaris kwam er niet. Nu wil minister Wiersma een nieuwe poging wagen. 'Voor de structurele lange termijn maatregelen is mijn inzet in eerste instantie gericht op Europa', schrijft ze.
Raoul Beunen, hoogleraar Environmental Governance aan de Open Universiteit, denkt dat het een kansloze missie is. 'Eigenlijk zijn de Europese regels best flexibel', zegt hij. 'Maar we zitten al zo ruim over de marge dat ik niet verwacht dat we veel meer beweegruimte krijgen. En zelfs als er al concessies gedaan worden, blijft de opgave enorm. Ik kan me niet voorstellen dat de Europese Commissie zegt: weet je wat, die waterkwaliteit of stikstofuitstoot, dat vinden we bij nader inzien toch niet zo belangrijk.'
Er valt heus met Brussel te praten, denkt Roel Jongeneel, landbouweconoom bij Wageningen Economic Research, 'maar dan moet je wel laten zien dat je levert'. Wat dat betreft heeft hij er een hard hoofd in dat de plannen van dit kabinet de Europese Commissie op andere gedachten zullen brengen. 'Je ziet dat Wiersma vooral oog heeft voor de impact van maatregelen op boeren en minder kijkt naar het effect op de milieukwaliteit. Terwijl die toch uiteindelijk moet verbeteren.'
Daarom snapte Jongeneel ook weinig van de 'overwinningsretoriek' bij de boerenactiegroepen na het afschieten van de provinciale aanpak. Volgens hem waren juist de boeren gebaat bij dat Nationaal Programma Landelijk Gebied (nplg), dat overigens niet alleen draaide om stikstof, maar een samenhangende oplossing probeerde te vinden voor alle milieuproblematiek. Provincies konden per gebied kijken welke maatregelen het effectiefst zouden zijn en boeren konden hulp krijgen bij de broodnodige verduurzamingsslag. 'Het nplg was natuurlijk nog in ontwikkeling, maar het was in elk geval een gebiedsgerichte aanpak en een instrument om de partijen van onderaf erbij te betrekken. Dat is in het belang van de boeren, zij willen graag maatwerk. Dat is ook nodig.'
Hoewel de luidruchtigste agro-activisten misschien anders doen vermoeden, bestaat er ook geen eensgezind boerenfront. Voor de Caring Farmers, een groep boeren die toekomst zien in een natuurinclusieve kringlooplandbouw, voelde Wiersma's tournure niet als een zege maar als een nederlaag. 'Een club als Farmers Defence Force creëert graag het beeld dat alles en iedereen tegen de boeren is', zegt Raoul Beunen. 'Maar zeker bij het nplg was dat niet het geval. Daar zaten echt maatregelen tussen die de landbouw verder konden helpen. Het zijn vooral veevoerproducenten en slachthuizen die gebaat zijn bij bulkproductie en die willen dat het huidige model in stand blijft.'
Hoe het afliep met Sicco Mansholtis bekend: de eurocommissaris zette zijn plan door, maar kwam tot inkeer toen hij oog kreeg voor de ecologische keerzijde van zijn moderniseringsagenda. Wat we nodig hebben, zei hij later eens in een televisie-interview, is een 'radicale verandering van de huidige politiek waarbij alles afgestemd is op de hoogst mogelijke productiviteit en de laagst mogelijke kostprijs, waarbij men zich eigenlijk niet stoort aan het spoor van vuil dat men achterlaat'.
Toch dendert de industrialisatie van de Nederlandse landbouw zo'n dertig na zijn dood nog altijd door, aangejaagd door een nieuw kabinet dat nóg meer wil inzetten op innovatie (het woord valt maar liefs 25 keer in het landbouwhoofdstuk van het regeerprogramma). Het sluit perfect aan bij de wensen van de agro-industrie, want op deze manier hoeft er niets wezenlijks te veranderen aan het huidige landbouwmodel en er valt goed geld te verdienen aan de dure technologie. Er is alleen genoeg reden om sceptisch te zijn: de milieuwinst van zogenaamd innovatieve oplossingen wordt keer op keer overschat. Op de tekentafel lijken emissiearme stalvloeren en luchtwassers prachtig, maar de praktijk valt vaak vies tegen.
Daar komt bij dat deze techno-fixes voornamelijk zijn weggelegd voor kapitaalkrachtige ondernemers, wat verdere schaalvergroting in de hand werkt. 'Sinds de Tweede Wereldoorlog zie je het aantal boerenbedrijven elke 25 jaar grofweg halveren', zegt Bas Breman van Wageningen Environmental Research. 'Je kunt op je vingers natellen dat die trend op deze manier blijft doorgaan. Er zal vast een aantal grote ondernemingen zijn die op de trein kunnen springen en profiteren. Maar zo'n koers is natuurlijk niet in het belang van een doorsnee familiebedrijf.'
Alles wijst erop dat dit kabinet kiest voor een strategie van doormodderen. Geen landbouwtransitie, maar hooguit proberen de vuilste randjes van het bestaande model weg te poetsen. Je hebt geen glazen bol nodig om de consequenties uit te tekenen: de stront blijft zich ophopen, Nederland blijft Europese regels overtreden, er zullen nog meer juridische procedures komen, met mogelijke boetes tot gevolg, maar in het verleden is vaak genoeg gebleken dat Brusselse of rechterlijke reprimandes er niet automatisch voor zorgen dat een lidstaat zijn leven betert.
Voordat de procedures zijn afgerond en de boetes zijn geïnd, is het misschien alweer tijd voor nieuwe verkiezingen en het is goed denkbaar dat de BBB en de PVV electoraal garen spinnen bij deze ramkoers. In hun wereldbeeld bestaat er geen klimaatcrisis of stikstofprobleem en zijn rechters, milieuclubs en Brusselse bureaucraten vooral een hinderlijke tegenmacht. 'De enige verklaring die ik voor dit kabinetsbeleid heb is een cynische', zegt Raoul Beunen. 'Ze laten bewust alles in de soep lopen, met het idee van "dan zien we daarna wel weer verder". Maar daarmee zijn de boeren niet geholpen. Zij hebben perspectief nodig.'
'Wat ik vaak mis in dit hele debat', zegt milieu-onderzoeker Breman, 'is de vraag waaróm we dit doen? Waarom hebben we die doelen voor biodiversiteit, waterkwaliteit en het klimaat? Niet omdat het moet van Brussel. We doen het ook niet voor "de natuur", nee, we doen het voor onszelf.' Het lijkt een vanzelfsprekendheid: ook boeren zijn gebaat bij een gezonde leefomgeving, voldoende veilig drinkwater en een toekomstbestendig voedselsysteem. Maar in het technische gesoebat over kritische depositiewaarde, pas-melders en kaderrichtlijnen, raakt dat verhaal te vaak ondergesneeuwd, vindt Breman. 'Vanuit de korte termijn gedacht begrijp ik best dat sommige boeren zich verzetten tegen ingrijpende veranderingen. Maar als je iets verder vooruitkijkt en ziet wat er op ons afkomt, dan snap je waarom dit een doodlopende weg is.'
Rob Engelaar / ANP | Van het kabinet hoeven provincies zich niet meer te houden aan afspraken om de natuur te herstellen