Euforie

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
24 november 2022
POPMUZIEK Personal Trainer
Je zou het ouderwets kunnen noemen, in de beste zin van het woord dan: de aanloop van de Amsterdamse band Personal Trainer naar het verschijnen van hun debuutalbum. Spelen op de festivals, jaar in jaar uit. Van de kleine (Le Mini Who in 2018) naar de grotere (Le Guess Who? dit jaar), van openen voor Pip Blom naar eigen clubshows, meer en meer, in steeds vollere zalen, met steeds meer en in steeds stelligere termen lovende aanbevelingen in de media, van de lokale tot de bbc (de band speelt vaak in Engeland). En een geslaagde stunt uithalen: in coronatijd alle door lockdowns gemiste optredens in één keer inhalen door 24 uur lang op te treden in Paradiso. VolgensHet Paroolwaren de bandleden daarna 'moe en voldaan, maar toch vooral moe'.
En nu is er dan eindelijk na alle losse singles en een EP'tje het volwaardige debuut:Big Love Blanket. Wie 24 uur kan spelen, heeft geen gebrek een energie, en dat is dan ook meteen het sleutelbegrip vanBig Love Blanket:energie.
Personal Trainer is een zevenkoppige band, en te midden van alle bezettingswisselingen is een van die koppen dezelfde gebleven: bandleider Willem Smit, die inmiddels nogal wat indieband-geschiedenis met zich meebrengt. Hij zet het album a capella in met het titelnummer, dat meteen spannend opent, omdat de rest van de band pas na een halve minuut invalt, en het nummer langzaam maar gestaag opbouwt naar een climax, in de beste traditie van The Polyphonic Spree, de legendarische band uit Dallas die daar hun specialiteit van maakte, maar dan met nog drie keer zoveel bandleden. Die climax blijkt het vólgende nummer, waar het meteen in doorloopt:The Lazer, een geliefde concertafsluiter van de band, en niet voor niets: het bestaat uit een aanstekelijke uitbarsting van euforie.
De nummers van Personal Trainer wisselen in vele opzichten: ze gaan van een dikke minuut(The Money Department,dat eindigt in een sample uit een Nederlandse reclame over 'extra voordeel') tot vijf, van ogenschijnlijk rammelde rock (in werkelijkheid rammelt er niks, maar Personal Trainer kan achteloosheid feilloos imiteren) tot synthpop die doet denken aan Trent Reznor op een zeldzaam opgewekte dag(Cut Loose).Er klinkt een soort ironie door in Smits aanpak, die in andere handen al snel ondraaglijk blasé was uitgepakt, bijvoorbeeld door het 'la la la'-lijntje inFormer Puppyop een aangedikt verveelde toon te zingen. Maar bij Smit werkt het, simpelweg omdat het te pakkend is om dat niet te doen.
Leon Verdonschot
Personal Trainer -Big Love Blanket.Personal Trainer speelt onder meer in Ekko in Utrecht (4 februari 2023) en in de Tolhuistuin in Amsterdam (10 februari 2023)