Dat zijn nog eens helden

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
18 januari 2024
Luchtig schrijven over de verwerking van de oorlog, kan dat? David Pefko probeert het uit met twee joodse scholieren in Amsterdam.
Ergens in 1973liep ik in Amsterdam stage bij het Joods Lyceum Maimonides, dat destijds gevestigd was in de Voormalige Stadstimmertuin, in de buurt van theater Carré, vlak bij waar ik woonde. Want ik zou leraar Nederlands worden. Mijn begeleidende lerares was bijzonder aardig en enthousiast, de leerlingen vonden dat ook. In de eerste week gaf ik in de vijfde klas van het gymnasium mijn debuutles, over Slauerhoff, herinner ik me, het kan ook Du Perron zijn geweest, over wie ik bijzonder veel wist, dat was toen nog normaal. Na afloop sprak een van de leerlingen, een jongen, me in de gang aan. 'Nooit over de oorlog beginnen hoor', zei hij vertrouwelijk, 'want dan worden ze hier allemaal gek.'
Die zin heb ik altijd onthouden. Was dit een grap of een serieus advies? Destijds helde ik over naar het tweede omdat ik er inderdaad bezorgd over was ooit in een klas over de oorlog te moeten beginnen, dat hield je vooral in deze school niet tegen. Maar nu weet ik vrijwel zeker dat hij er door zijn klasgenoten op uit gestuurd was om te kijken hoe ik zou reageren. Het was een morbide grap, die ze altijd bij stagiaires uitprobeerden en waar ze zich later op het schoolplein kapot om lachten.
Het punt is of het mogelijk is iets luchtigs over de verwerking van de oorlog te schrijven. David Pefko probeerde het uit in zijn merkwaardig vrolijke en onbekommerde roman rondom twee joodse broers op de middelbare school, Levie en Ze'ev (zeg maar Zev), we schrijven het jaar 1999, die in de zomervakantie een spannend avontuur beleven. Het zijn kinderen van de derde generatie joodse overlevers, hun grootouders hebben de kampen overleefd, alleen hun grootmoeder leeft nog, hun grootvader is na de oorlog overleden. De overige familie is vermoord. En ze hebben er meer dan genoeg van de hele dag over de oorlog te worden onderhouden. Pubers zijn het, ze roken sigaren op een bankje bij een park, ze eten chips en chocoladerepen, ze drinken cola en proberen het hoofd te bieden aan de schrijnende armoede waarin ze al jaren zitten.
Ze wonen in Amsterdam-Zuid, hun vader is Griek, hij is vertrokken en woont wegens heimwee weer in Griekenland, en hun moeder probeert via de bijstand tevergeefs de touwtjes aan elkaar te knopen. Als er ooit geld is, geeft ze het zo snel mogelijk uit aan dure onzin, in plaats van de schulden af te betalen. Waarom zou je niet een mooie tas mogen kopen? Op een dag besluit ze niet meer uit bed te komen.
Je zou over deze gegevens snel een sombere roman kunnen schrijven, stel ik me voor, met veel geweeklaag erin, armoedekitsch en uitzichtloze bespiegelingen, maar daar had Pefko duidelijk helemaal geen zin in. Er blijft iets vrolijks in dit boek rondhangen, iets laconieks, dat is een betere omschrijving, ook bij de meest morbide beschrijvingen.
Wanneer het bijvoorbeeld gaat over de dood van hun moeders vader, de grootvader van de twee jongens, krijgen we een hoogst merkwaardige en tegelijk opgewekte scène voorgeschoteld. Hij kwam om het leven door een ongelukkige val in de woonkamer. 'Ze(de grootmoeder - kth)had gezegd dat ze het vooral zo zielig voor hem had gevonden dat het uitgerekend gebeurd was op de dag voor zijn aow binnenkwam. "Het was gewoon een ontzettend lieve man", zei hun moeder met bibberende stem. Ze had de dekens hoog opgetrokken, tot aan haar neus. In haar ogen stonden tranen. "En je reinste oplichter", zei Ze'ev. "Hou nou op", zei hun moeder, "jij bent altijd zo negatief over alles waar ik van hou."'
Nee, dit is geen doorwrocht armoedeproza met veel zieligheidsvertoon, hier speelt een glimlach doorheen. Misschien moet je dit willen zien en zie ik dit soort dingen (te) snel, maar er zijn bijzonder veel meer scènes waarin slapstick zich met kracht naar voren dringt. De belevenissen van de twee jongens en hun moeder vormen de kern van deze roman, ze maken hem tot een mooi voorbeeld van het gelukkige schrijven, waarin slapstick en tragiek nu eenmaal altijd om voorrang horen te strijden.
Het avontuur waar de jongens in belanden speelt zich af rondom de historische roof die de Duitse bezetters in1942 pleegden op de Amsterdamse Diamantbeurs. Voor miljoenen aan diamanten werden geroofd en uiteindelijk naar Duitsland gebracht. Na de oorlog vond men er maar een deel van terug. De twee wijsneuzen maken kennis met een joodse juwelier, ene Silbernberg, bij hen in de buurt, die er meer over weet en die de jongens eerst met kleine klusjes opzadelt en ze later betrekt bij een zaak over een reusachtige vermiste diamant waar een ex-oorlogsmisdadiger, woont ook bij hen in de buurt, ongetwijfeld meer over weet.
Het verhaal krijgt steeds meer de trekken van een niet heel erg geslaagd jeugdboek. Diamant, zoektocht, waar ligt-ie, wie is die oorlogsmisdadiger, kunnen ze hem vinden, loopt het goed af? Ik hou van dit soort boeken, daar niet van, maar er duiken wat te veel toevalligheden op: die Silbernberg belandt bijvoorbeeld na een klein hartinfarct toevallig op een kamer in het ziekenhuis waar ook die ex-oorlogsmisdadiger ligt te sterven.
Maar ik wil hier niet lang over doorzeuren. Er is genoeg tegenwicht om dit boek uit te laten stijgen boven een 'gewone' roman over de verwerking van oorlogsverleden. Die twee jongens, dat zijn nog eens helden! Hun praatjes, hun gekibbel, hun grappen, hun solidariteit met elkaar. En daarbij steeds die verwijzingen naar wat in 1999 in straten, in winkels, thuis op de televisie, te zien was.
Pefko maakt er een sport van zo gedetailleerd mogelijk te benoemen wat er in die tijd door de jeugd aan snoepgoed, tv-programma's, pillen, taartjes en drankjes werd verorberd. Wist ik niet meer. Romans moet je vooral lezen om wat je niet meer weet. Pepsi Max, Chokotoffs, Belinda-mentholsigaretten, Chipito's, seresta's, Snickers (nu nog!), Raak-frambozenlimonade, Bassie en Adriaan, Maille-mosterd, dame blanche, Roka Cheese Crispies, Doritos Cool American. En nog veel meer.
Valentina Vos / Lumen | David Pefko geeft een mooi voorbeeld van het gelukkige schrijven  DAVID PEFKO De gebroeders Maxilari Prometheus, 334 blz.