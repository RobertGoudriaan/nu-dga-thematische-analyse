Schoon vloertje

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
20 juni 2024
TELEVISIE Rietveldhuizen
'Een Rietveldhuis dat niet lekt is geen Rietveldhuis' is een stelling volgens de eigenaar van zo'n pand in Wageningen. 'En dat klopt', voegt hij lachend toe. Scène uit een fraaie documentaire van Lex Reitsma:Rietveldhuizen: Een meubel om in te wonen.Een rake titel. 'Van meubelmaker tot architect' zou een biografietitel kunnen zijn, maar dat die beroepen in één man al lang versmolten waren, blijkt overduidelijk uit de staalkaart van gebouwen die de film bevat.
We zien zijn meest vermaarde stoel in het Rietveld Schröderhuis. Deftige vrouwenstem: 'Tegen die stoel heb ik wel gezegd: jij was er eerder dan het huis en het huis ben jij. Hij is het huis. Dus moet het huis geboren zijn in die stoel. Maar hoe precies, dat weet ik niet.' De stem is natuurlijk die van Truus Schröder, Gerrits geliefde, zelf binnenhuisarchitect en zijn 'reddende engel'. 'Natuurlijk', omdat niemand anders dit gezegd kan hebben. Niet natuurlijk, omdat het bijzonder is dat er een uitgebreide geluidsopname uit 1982 van haar bestaat, een van de pilaren van deze documentaire. Ook Rietveld zelf horen we soms. Dat zijn bepaald geen noodgrepen bij gebrek aan beeld, ze werken maximaal in wat een visueel overtuigende productie is. De regisseur is ook grafisch ontwerper. En er zijn prachtige, betekenisvolle foto's.
Dat Truus Schröder iets niet wist zal niet vaak voorgekomen zijn. Het was een grote liefde, geworteld in diepe geestverwantschap - die vaak haaks op de tijdgeest stond, artistiek en levensbeschouwelijk - maar die haar autonomie totaal niet beknotte. Bewondering voor Gerrits oeuvre sloot kritiek op onderdelen niet uit. Sommige huizen vond ze minder geslaagd. Geestig detail: bij een vloerdeel in hun gezamenlijk Utrechts huis (1924 - de film is onderdeel van de eeuwviering) ging Rietveld volgens Truus te ver. Het moest en zou bar wit. 'Wat maakt het uit dat de kinderen het vuil maken?' Maar Truus liet ze er overheen springen: 'mijn schone vloertje'.
Verder was ze even radicaal, soms radicaler dan hij. Een foto van haar eerste gezin - haar man pontificaal zittend, drie kinderen, zij staand, een doodongelukkige vrouw - illustreert de verbittering van iemand die geen kinderen wilde maar totale vrijheid tot studie en ontplooiing. 'Ik ben erin getrapt.'
Op een andere foto zien we Rietvelds echtgenote. Star rechtop in de woning boven op de bioscoop die hij gebouwd had. Helemaal niets had ze met zijn meubels en architectuur. Het bijbeltje naast haar symbool voor de kloof tussen hen. Ook doodongelukkig. De geslaagde liefde tussen Truus en Gerrit mondde uit in het Utrechtse huis, dat Rietveld wilde slopen vanwege de later gebouwde Umwelt. We horen over en zien beelden van liefdeloze verwaarlozing van andere huizen door eigenaren. We zien vooral veel liefdevolle onderhouds-, reconstructie- en herstelwerkzaamheden. En ervaren soms weer even hoe zijn, hun werk insloeg als een bom in een Rietveldloze wereld. Rietvelds kleindochter Martine Eskes is een voortreffelijke gids.
Walter van der Kooi
Lex Reitsma,Rietveldhuizen: Een meubel om in te wonen,AVROTROS Close Up, dinsdag 25 juni, NPO2, 22.40 uur
AVROTROS | Gerrit Rietveld en Truus Schröder