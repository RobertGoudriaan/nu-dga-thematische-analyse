IJstongen in de gletsjermond Jonge garde

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
25 januari 2024
De Deen Jakob Kudsk Steensen duikt diep in een gletsjergrot en brengt deze tot leven.
De Amsterdamse grachten zijn dichtgevroren, deze ochtend. Het is het eerste en misschien wel het laatste ijs dat dit jaar in de stad te zien is. Ik maak een foto, want als ik straks terugkom is het weg. In Haarlem is een tentoonstelling van Jakob Kudsk Steensen, een in 1987 in Denemarken geboren kunstenaar, hij woont en werkt in Berlijn. Onderweg naar het museum kraakt de deels gesmolten sneeuw onder mijn voeten.
In de tentoonstelling knapt, drupt en knispert het uit de luidsprekers. Er klinkt soms gezang. Het beeld, te zien op een groot scherm in een van de kamers van het Pieter Teylers Huis, lijkt bedacht of computer-gegenereerd. Er zijn structuren te zien, lagen bewegen over en langs elkaar. De camera zoomt in en uit zoals die dat sinds de intrede van de cameradrone zo vaak doet bij landschappen. Maar dit landschap zweeft. Het totaal is een scan van een organische, langgerekte ronde vorm: een tunnel of een primitief onderwaterdier. Terwijl de beelden verder bewegen, verschijnt er een tekst op het scherm.
Steensen was in 2021 in de Zwitserse alpen en legde daar de gletsjergrot bij Arolla vast, op 2300 meter hoogte. Die grot zien we nu, van een afstand en in detail. De kunstenaar maakte ook foto's van ijs. Hij moest dagelijks drie uur crosscountry skiën heen en drie uur terug. Met behulp van tweeduizend foto's en fotogrammetrie maakte hij een driedimensionaal computermodel van de grot. Steensen heeft vroeger veel videogames gespeeld en ze soms ook herschreven, zegt hij in een toelichtingsvideo verderop. Nu verwerkt hij die techniek in zijn kunst.
Deze gletsjergrot is 230 meter lang en dertig meter hoog, staat er. Abstracte getallen, merk ik later. Ik had nog nooit van een gletsjergrot gehoord. Het wordt al kijkend een tunneltje waar je net in kunt staan. Of een luchtpijp. Schaal is moeilijk in te schatten in de bergen. Ze vragen om een vergezicht, maar dat geeft Steensen ons niet. Hij duikt de diepte in. Deze grot stortte namelijk in 2022 in, als gevolg van de klimaatverandering.'My thorax shattered like glass',staat er.
Wat is een thorax ook alweer? En zouden andere bezoekers dat weten? Borstkas.
Steensen schrijft hier niet over zijn eigen gevoel, hij laat de gletsjergrot zelf aan het woord. Het gaat hem niet om de films en animaties die hij maakt, of om aandacht voor klimaatverandering. Met zijn foto's creëert hij een nieuwe ruimte die hij met ons deelt. In een eerdere presentatie van het project, in Zwitserland, noemde hij de filmLes langues de verglas,ijstongen. De ingang van de tunnel heet de gletsjermond. En achterin sluimert iets roods, iets nieuws. Dit kunstwerk is een levend wezen.
Het is ook nieuw dat Teylers werk van hedendaagse kunstenaars toont. Conservator hedendaagse kunst Rieke Vos, die eerder in Het Hem werkte, maakt die tentoonstellingen. Ter voorbereiding van de tentoonstelling van Steensen ontdekte ze in de Teylers-bibliotheek afbeeldingen en wetenschappelijke literatuur van rond 1840 waarin gletsjerwetenschappers hun observaties heel beeldend beschreven. Het museum heeft een beroemde natuurhistorische collectie. In de Ovale Zaal staat middenin een kabinetkast met mineralen en het topje van de Mont Blanc dat Horace de Saussure in 1787 meenam van een wetenschappelijke expeditie. Pas later richtten de wetenschappers zich op het ijs tussen de toppen. Ze ontdekten dat het meer was dan bevroren water: het had de ideale eigenschappen voor een tijdreis in de natuurgeschiedenis, vol fossielen, mineralen, korstmossen en ander biologisch materiaal.
Steensen maakte een tweede film. Hij kantelde het scherm, veranderde het perspectief en voegde de gevonden tekstfragmenten toe. 'Ik kan nauwelijks alle opvallende eigenschappen herinneren die ik in de gletsjer zag', schreef natuurkundige James David Forbes in een verslag uit 1843. Nadat ze een lichaam vonden van iemand die ongelukkig was gevallen, noemt de schrijver de ruimte zelfs de'chamber of death'.Steensens camera zweeft verder en ontdekt een kleurrijke klont levende materie. Ook de huidige dooi overleeft de aarde wel, lijkt Steensen te suggereren. Of de mens er dan nog is om dat vast te leggen, is een ander verhaal.
Wat is een thorax ook alweer? En zouden andere bezoekers dat weten?
Voorbij de gletsjer
van Jakob Kudsk Steensen is tot 3 maart te zien in Teylers Museum in Haarlem,https://teylersmuseum.nl
Jakob Kudsk Steensen, Voorbij de gletsjer, videosimulatie, 2023