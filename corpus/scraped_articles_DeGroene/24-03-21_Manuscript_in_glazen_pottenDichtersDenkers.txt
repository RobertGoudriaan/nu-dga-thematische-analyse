Manuscript in glazen potten Dichters&Denkers

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
21 maart 2024
'Geen enkele collectieve misdaad blijft geheim', schrijft de Russisch-Oekraïense Anatoli Koeznetsov inBabi Jar.Zijn niet-gecensureerde versie is rauw, woedend, en gaat over veel meer dan de massamoorden door de nazi's bij het ravijn.
'Er staat geen monumentbij Babi Jar.' Zo begint het beroemde gedichtBabi Jardat de Russische dichter Jevgeni Jevtoesjenko in 1961 publiceerde. Het gedicht sloeg in als een bom; deLiteratoernaja Gazetawaar het in stond vloog uit de kiosken en de dichter ontving tienduizenden brieven met bijval. Jevtoesjenko had een taboe doorbroken: over de massamoorden die de nazi's bij Babi Jar, een ravijn aan de rand van Kiev, hadden gepleegd was de herinnering weggevaagd.
Tien dagen nadat de nazi's in september 1941 Kiev veroverden, verordonneerden ze de joden in de stad zich maandag 29 september om acht uur 's ochtends te melden. Ze moesten hun papieren, geld en kostbaarheden meebrengen evenals warme kleding en linnengoed. Er stond geen trein op ze te wachten; in twee dagen werden ze aan de rand van het ravijn gefusilleerd, ruim 33.000 vrouwen, kinderen, bejaarden en invaliden - de gezonde mannen waren al gemobiliseerd voor het leger.
Daarna waren de patiënten uit de vlak boven Babi Jar gelegen Pavlov-kliniek aan de beurt; bij hen werden vergassingswagens ingezet. En daarna de Roma (met hele kampementen tegelijk), de communisten en sovjetactivisten, de partizanen en nationalistische Oekraïners (het volgende rijmpje deed de ronde: 'Joden en zigeuners zijn opgepleurd, nu zijn de Oekraïners aan de beurt'). Volgens schattingen vonden zo'n honderdduizend burgers van Kiev in het ravijn hun dood.
Jevgeni Jevtoesjenko schreef zijn gedicht in een paar uur, nadat hij weer in Moskou was teruggekeerd na een bezoek aan Babi Jar. Daar was hij met zijn vriend Anatoli Koeznetsov, met wie hij aan hetzelfde instituut had gestudeerd. Koeznetsov had als kind de bezetting van Kiev meegemaakt en vertelde aan de rand van het ravijn hoe de mensen daarnaartoe opgejaagd waren, hoe de beek hun botjes later had schoongespoeld en hoe er gevochten was voor een monument dat er twintig jaar later nog steeds niet stond.
'Er staat geen monument bij Babi Jar...' had Jevtoesjenko toen peinzend gezegd - het zou de eerste regel van zijn gedicht worden. 'Er staat geen monument bij Babi Jar./ Er is alleen de steile afgrond, als een ruwe gedenksteen./ Ik ben bang./ Vandaag ben ik zo oud/ Als het gehele Joodse ras zelf', gaat het verder. InBabi Jarvereenzelvigde Jevtoesjenko zich met de vermoorde joden en richtte hij als het ware het eerste monument op, dat helemaal aan invloed won toen Dmitri Sjostakovitsj het gedicht in zijnDertiende symfonieop muziek zette.
Een tweede monument trok Anatoli Koeznetsov een paar jaar later zelf op metBabi Jar,'een document in de vorm van een roman', zoals hij het genre zelf typeerde. Dat had meer voeten in de aarde dan de publicatie van het gedicht, dat gewoon kon verschijnen, al moesten er later van de sovjetautoriteiten nog een paar patriottische regels aan worden toegevoegd. Toen Koeznetsov in 1965 zijn manuscript bij het Moskouse literaire tijdschriftJoenostinleverde, spoorde de redactie hem meteen aan de door hen aangestreepte 'anti-Sovjettroep' te schrappen. De hoofdredacteur raadpleegde hogere instanties en uiteindelijk kwam er toestemming voor een gekuiste versie, al waren er zo veel coupures en wijzigingen aangebracht dat de tekst soms onbegrijpelijk was geworden.
Koeznetsov eiste zijn manuscript terug, maar de hoofdredacteur maakte hem duidelijk dat dat niet ging: het Centraal Comité had het goedgekeurd en nu moest het dus gepubliceerd worden. Onderaan de inJoenostafgedrukte tekst stond de vermelding 'tijdschriftversie', een eufemisme voor de fors ingekorte tekst.
Maar Koeznetsov had zijn oorspronkelijke manuscript bewaard en bleef eraan sleutelen - 'voor mezelf en voor de waarheid'. Hij zette het op microfilm en begroef het in een metalen doos niet ver van zijn huis; de manuscripten zelf stopte hij in glazen potten onder de grond in een bos bij Toela, waar hij toen woonde, en misschien liggen ze daar nog steeds. Toen hij in 1969 de Sovjet-Unie ontvluchtte had hij de microfilm met de integrale versie vanBabi Jarbij zich en kon het boek verschijnen zoals hij het bedoeld had. De door de censuur geschrapte passages liet hij in een vet lettertype afdrukken, zodat ze herkenbaar waren, de later toegevoegde passages staan tussen haken geplaatst, waardoor de lezer alle fases die de tekst onderging in een oogopslag kan zien.
En wat een indrukwekkend monument isBabi Jar. Koeznetsov mag dan wel benadrukken dat alles in het boek waar is, dat hij niets verzint en niet overdrijft, dat het boek geen bellettrie is, maar wat een goede schrijver is hij.Babi
Jarheeft de koortsachtige toon van de twaalfjarige jongen die hij is als de oorlog uitbreekt en die alles doet om te overleven en zijn honger te stillen - plunderen, handelen op de zwarte markt, stelen, liegen en bedriegen. Het heeft de woedende toon van de volwassene die terugkijkt en soms in bittere ironie vervalt, bijvoorbeeld als hij zijn opa citeert over de moordzucht van de nazi's: 'Straks hebben ze zoveel "volksvijanden" doodgeschoten dat er geen volk meer is.'
Het boek is rauw en met ongelooflijke vaart geschreven, Koeznetsov heeft oog voor de meest schrijnende en absurde details, zoals de boekverbrandingen waar zijn familie telkens toe gedwongen wordt: eerst gaan de boeken de oven in waar de sovjets aanstoot aan kunnen nemen, dan alle sovjetdiploma's en goedgekeurde sovjetwerken als de Duitsers in aantocht zijn en dan nog een keer de laatste boeken als de Russen de nazi's verdrijven - alleen het verzameld werk van Poesjkin overleeft elke ronde.
Hij springt heen in de tijd, haalt herinneringen op aan de grote hongersnood onder Stalin, toen ouders soep maakten van hun eigen kinderen om niet te creperen, haalt getuigen aan die de grote bloedbaden hebben overleefd, zoals de actrice uit het poppentheater die aan de massamoord op de joden ontkwam door zich in het ravijn voor dood te houden. Of de man die uit het krijgsgevangenkamp in de wijk Darnitsa, waar 68.000 mensen zijn omgekomen, wist te ontsnappen. En hij wisselt het vertellen af met hoofdstukken waarin hij zich direct tot de lezer wendt om deze in te peperen dat het boek niets dan de waarheid bevat.
Babi Jargaat over veel meer dan de massamoorden bij het ravijn; het verhaalt over hoe de twaalfjarige Tolja, zijn opa en oma, zijn moeder en Titus de kat zich door de oorlog proberen te slaan, van het begin van de inval van de nazi's tot het eind, als ze weer verdreven worden door de sovjets. Maar Babi Jar is het symbool voor de oorlog en voor de afwisselende dictaturen van Stalin en Hitler. In bijtende sleutelpassages haalt hij uit naar de Duitsers, bij wie het woord cultuur in de mond bestorven ligt - 'de duizendjarige Duitse cultuur', 'de culturele vernieuwing van de wereld' - en het humanisme waar ze zich op laten voorstaan. Zoals er eerder de 'socialistische cultuur' was geweest - 'We vernietigen het oude en bouwen het nieuwe' - en het socialistisch humanisme. Mooie woorden, grote ambities, maar 'het begint en eindigt met Babi Jars', schrijft Koeznetsov. 'Babi Jar is het ware symbool van jullie culturen en humanismes.'
Overleven lijkt alleen te kunnen met een flinke dosis cynisme. Niet voor niets is de grootste overlever in het boek Degtjarjov, de man die illegaal worst maakt van oude paarden (vraag niet wat hij erin stopt) en bij wie Tolja komt werken. Zijn favoriete uitdrukkingen zijn 'een pond rook' voor 'nonsens'; 'perturbaties' voor regimewisselingen; 'kapotgaan aan devaluatie' voor je bezit kwijt raken bij geldhervormingen. Bij de laatste omwenteling, als de sovjets Kiev heroveren, verlaat Degtjarjov de stad, bepakt met gouden munten die waardevast zijn. 'Je moet alleen op tijd vlaggen en portretten wisselen', leert de meester van de 'perturbaties'. 'De wereld is groot en een worstenmaker komt altijd ergens terecht. De Hitlers en Stalins knokken met elkaar, maar wie maakt de worsten?'
Het boek eindigt met de pogingen Babi Jar te laten verdwijnen. Voor hun terugtocht proberen de nazi's de sporen van de massamoord uit te wissen door de lijken te verbranden. Het ravijn wordt na de oorlog dichtgegooid en er loopt een hoofdweg overheen. Eind jaren vijftig wordt er een groot meer in aangelegd, maar de ingenieurs hebben een rekenfout gemaakt en in 1961 breekt de dam en een verwoestende modderstroom verzwelgt mensen en huizen. 'Babi Jar neemt wraak', wordt er gefluisterd. In 1962 wordt het ravijn definitief toegedekt. 'Toch denk ik dat geen enkele collectieve misdaad geheim blijft', schrijft Koeznetsov. 'Wat er ook verbrand wordt, verstrooid in de wind, volgestort, vertrapt, er rest altijd menselijk geheugen.'
De stenen monumenten volgden uiteindelijk ook. De sovjets richtten in 1976 een gedenkteken op voor de krijgsgevangenen die in Babi Jar vermoord werden. Vanaf 1991, na de val van het IJzeren Gordijn, volgden monumenten voor de gefusilleerde joden en de andere groepen die in het ravijn werden afgeslacht.
... ANATOLI KOEZNETSOV Babi Jar Vertaald uit het Russisch door Jan Robert Braat, De Bezige Bij, 440 blz.