België krijgt een eiland in de Noordzee

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
3 november 2022
Brussel -45 kilometer zee-inwaarts voor de kust van Oostende begint België met de constructie van een wereldprimeur: het eerste kunstmatige energie-eiland. Het Prinses Elisabeth Eiland, vernoemd naar de Belgische kroonprinses, zal zo'n vijf hectare omvatten. Voor het eerst sinds 1830 neemt het land in omvang toe. Het eiland komt inclusief met een haven en heliplatform. De plannen voor de bouw zijn uitbesteed aan Elia, de netbeheerder van België.
Het concept is meer dan een reuzenstopcontact op zee. De totale kostprijs van de bouw van het betonnen eiland tot de hoogspanningsinfrastructuur bedraagt twee miljard euro. Honderd miljoen daarvan komt uit het coronaherstelfonds van de Europese Unie. Medio 2026 is de bouw van het eiland afgerond, de volledige oplevering zou pas tegen 2030 klaar zijn. De Belgische regering heeft de ambitie om tegen datzelfde jaar alle Belgen van stroom te voorzien via de Noordzee.
Het eiland heeft een hybride concept. Enerzijds moet het energie opgewekt via offshore-windturbines naar Belgisch land brengen, anderzijds kan het via interconnectoren stroom uitwisselen met andere Europese landen. Momenteel zijn er plannen met GrootBrittannië en Denemarken, maar op termijn zal het eiland verbonden zijn met andere Europese landen, mogelijk tot aan de Baltische Zee. Die interconnectoren zijn cruciaal voor het Belgisch energiebeleid. België zal wellicht nooit voor zichzelf genoeg hernieuwbare energie kunnen leveren, maar dankzij de interconnectoren kan het land rekenen op energie uit andere landen.
Na de recente sabotage van de Nord Streampijpleidingen liet federaal minister van Justitie en Noordzee Vincent Van Quickenborne weten dat het eiland als 'kritische infrastructuur' geldt. 'Recent hebben we een wet ingevoerd die de maatregelen aanzienlijk verstrengt. Zo voorzien we voortaan camerabewaking op zee, drones, opvolgen van buitenlandse schepen in onze wateren en frequente veiligheidsanalyse door de bevoegde diensten', meldt Van Quickenborne.
In het Vlaamse weekbladKnackschrijven enkele Belgische milieuorganisaties dat, hoewel ze het concept steunen, ze zich zorgen maken over de impact van het eiland op het mariene milieu. Zo zou er een nieuw windpark gebouwd worden in Natura 2000-gebied en is er wel genoeg zand voor de constructie van het eiland? Wat met de biodiversiteit? Marie-Laure Vanwanseele, woordvoerder bij Elia, de netbeheerder van België, garandeert echter dat er rekening wordt gehouden met de klimatologische omstandigheden en dat de biodiversiteit streng gemonitord wordt.