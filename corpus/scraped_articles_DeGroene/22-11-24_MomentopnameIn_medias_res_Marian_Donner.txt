Momentopname In medias res Marian Donner

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
24 november 2022
Het is volledig terecht om de enorme hoeveelheid witte mannen in machtsposities aan te klagen, maar daarvoor hoef je hun afbeeldingen niet te verwijderen.
Inmiddels hangt het schilderij weer op zijn plek, een 'divers samengestelde commissie' gaat nu bekijken wat ermee moet gebeuren. Als niemand weet wat hij doet, kan het snel gaan. Op Twitter had een Leidse promovenda zich afgevraagd of de afbeelding van zes sigaarrokende oude mannen nog wel paste bij deze tijd, 'Nee', was een rechtendecaan haar direct bijgevallen, ze had inmiddels wel genoeg mannen gezien en vooral dat roken vond ze vies: 'Ik haat dat', waarna de vice-decaan, een man, het schilderij naar beneden haalde en triomfantelijk twitterde:'Done!'Alleen kwam er toen nieuwe ophef, en moest dat brandje weer worden geblust, dus ging het schilderij terug aan de muur, waarmee uiteindelijk vooral het beeld beklijfde van ruggengraatloze rietstengels die meebuigen met elke wind.
Zelf vond ik het wel een leuk schilderij, licht kubistisch, in grijs, bruin en blauw. Iemand staat er met een half hoofd op, iemand heeft zijn gezicht afgewend, de mannen zijn totaal niet met elkaar bezig, ook al zitten ze haast bij elkaar op schoot. Ze hebben zich teruggetrokken achter een rookgordijn en lijken zich ieder een koning te wanen op hun eigen troon.
Dat is het fijne aan roken, bedacht ik voor de zoveelste keer, dat je met die rook een barrière op kunt trekken waardoor de werkelijkheid minder hard binnenkomt.
Ik voelde me enigszins verwant aan die mannen, ook omdat er eerder die week een verzoek bij deNRCwas binnengekomen om een afbeelding van mij te verwijderen. Ik had namelijk een stuk voor deNRCgeschreven over hoe het lichaam steeds meer een wapen wordt in de zogenoemde cultuuroorlog en bij dat stuk stond een foto waarop ik een sigaret vasthoud. De brievenschrijfster vond mijn lichaam slechte reclame voor de goede zaak en vroeg om een vervangende foto. Ze schreef: 'De krant is voor iedereen (ook on-line) en dit beeld normaliseert roken, waar we juist vanaf willen.'
Maar is dit dan echt de wereld die 'we' willen? Een waarin onwelgevallige elementen verwijderd worden in een soort disneyficatie van de werkelijkheid? Volgens de overlevering rookte Walthimselftwee tot drie pakjes per dag, maar op de foto's van hem die in Disneyland hangen, is zijn geliefde sigaret weg gephotoshopt. Hij lijkt nu alleen nog een soort gekke tic te hebben gehad waardoor hij op elke foto twee vingers in de lucht gestoken houdt.
Geschiedenis is een consumptieproduct geworden, iets dat ons een goed gevoel moet geven, schreef Jean Baudrillard in zijn artikelDisneyworld Companyuit 1996. De representatie van de werkelijkheid is losgezongen van de realiteit.
De rechtendecaan die roken zo haat, schreef op Twitter:'And for all those who do not see the problem: please also think of others with other experiences.'Het gaat om ervaring, om beleving, om hoe jij je voelt. En wie dat niet begrijpt, heeft een gebrek aan inlevingsvermogen. De rechtendecaan trok het nog wat breder, het leek of ze doelde op vrouwen en hun ervaringen in het algemeen waar meer rekening mee gehouden moest worden. Ze sprak voor een hele groep en daarmee dus ook voor mij. Maar ik herkende mezelf helemaal niet in haar woorden.
Ik moest denken aan Billy Pilgrim. Ik herken mezelf eigenlijk nooit in iemand, behalve in hem, de soldaat uit Kurt Vonneguts romanSlaughterhouse Five. Dat totale gebrek aan controle, het besef dat het hele universum vernietigd kan worden omdat iemand (geen mens) per ongeluk de verkeerde knop indrukt, ja, zo voelt het leven wel ongeveer.
InSlaughterhouse Fivewordt Billy Pilgrim ontvoerd door bewoners van de planeet Tralfamadore, en opgesloten in een dierentuin waar het publiek zich aan hem kan vergapen. De Tralfamadoriërs ervaren tijd anders dan aardbewoners, zij zien niet drie, maar vier dimensies en leggen Billy Pilgrim uit dat de geschiedenis is opgebouwd uit losse momenten die nooit vergaan. Alles wat ooit was, en zal zijn, blijft eeuwig bestaan.
Eigenlijk zou de 'divers samengestelde commissie'Slaughterhouse Fivemoeten lezen, vooral voor die lessen van de Tralfamadoriërs. Want hier ligt natuurlijk de oplossing. Op aarde zien we tijd als lineair, een stijgende lijn bovendien. De westerse mens gelooft in vooruitgang, in het idee dat alles steeds wat beter, mooier en rechtvaardiger wordt, of in ieder geval zou moeten worden. Het verleden maakt steeds weer plaats voor een betere toekomst. Een beetje, zou je kunnen zeggen, zoals een oud schilderij plaats moet maken voor een dat beter het heden, of de beoogde toekomst, weergeeft.
Maar tijd is niet lineair, leert ook de kwantummechanica, een gevolg kan voorafgaan aan zijn oorzaak, en het is niet gezegd dat je met al je goede bedoelingen geen nieuwe vormen van onderdrukking institutionaliseert, of individuen hun stem ontneemt. Het is volledig terecht om de enorme hoeveelheid witte mannen in machtsposities aan te klagen, maar daarvoor hoef je hun afbeeldingen niet te verwijderen (of al het andere wat je niet zint). Hang gewoon andere schilderijen om de sigaarrokende mannen heen, ernaast, erboven, eronder, zodat de hele muur, of kamer, een verzameling losse momenten wordt. En de kijker zelf kan beslissen waar ze haar blik op richt of met wie ze zich identificeert. Zonder dat iemand anders wordt uitgewist.
Ik herken mezelf nooit in iemand, behalve in Billy Pilgrim