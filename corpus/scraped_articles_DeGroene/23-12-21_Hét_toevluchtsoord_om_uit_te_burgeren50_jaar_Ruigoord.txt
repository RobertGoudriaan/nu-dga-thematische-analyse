Hét toevluchtsoord om uit te burgeren 50 jaar Ruigoord

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
21 december 2023
Op Ruigoord worden het vrije leven en de verbeelding al vijftig jaar gevierd. De groene kunstenaarsenclave in het Amsterdamse havengebied is in die tijd ook al vaak in zijn bestaan bedreigd. 'De strijdlust wordt er niet minder op.'
Op de vlucht voor pestkoppenvindt de elfjarige Bastiaan Balthazar Boeckx een bijzonder boek. Verstopt op de stoffige zolder van zijn school leest hij over het avonturenrijk Fantásië. Hier komen rotsbijters, nachtalfen, dwaallichten en minisculen op renslakken bij elkaar rond het vuur. Ze hebben hun onderlinge strijd opzij gezet om zich samen te buigen over hun mysterieuze, gemeenschappelijke vijand: het Niets. Het Niets verspreidt zich als een olievlek en vreet langzaamaan meren, bergen en de vreemde schepsels op. Hoe groter de plek, hoe groter de aantrekkingskracht; sommige wezens werpen zich vrijwillig in de leegte. Zo begintHet oneindige verhaal(1979) van de Duitse romanschrijver Michael Ende.
'Dit ís Fantásië', zegt Isis van der Wel. Ze is dj en voormalig nachtburgemeester en een van de voortrekkers van Ruigoord, een groene kunstenaarsenclave in Amsterdam-West. 'En dat is het allesverslindende Niets dat ons dreigt op te slokken.' Ze wijst naar de grote industriële silo's in het havengebied dat Ruigoord omsluit. We moeten onze stem verheffen om het geronk van de motoren te overstemmen - de wind staat ongunstig. 'Fantásië bestaat bij de gratie dat mensen hun verbeelding gebruiken. Stoppen ze daarmee, dan verdwijnt het. De haven van de schepen, waar de zielloosheid, de vervuiling en de lelijkheid samenkomen, staat hier tegenover de vrijhaven die Ruigoord is.'
De omringende havenbedrijven willen uitbreiden. Ruigoord, zeggen de atelierhouders, wordt er door de haven van beticht de klimaatdoelen van Parijs in de weg te staan. Voor meer opslagcapaciteit zou de plek eigenlijk moeten verdwijnen.
Een herhaling van zetten, blijkt uit het archief vanDe Groene.'De sociaal-democratie neemt wraak op de hippiedroom', opent een artikel uit 1992. De plaatselijke PvdA wilde samen met GroenLinks toen al een dikke streep trekken door 'Nederlands ultieme kunstenaarsdorp'.
Wethouders Piet Jonker en Jeroen Saris wilden het visioen van Amsterdam als wereldhaven realiseren. In hun ogen werd het gebied toch alleen maar gebruikt om mensen die in de stad niet meer welkom waren als ballingen te parkeren. De loodsen waren ideaal voor illegale housefeesten en het criminele circuit vond er een rustige plek voor pitbullwedstrijden en afrekeningen. Maar het was ook een broedplaats voor nieuwe kunststromingen en een magisch centrum voor tegenculturen: ravers ontmoetten er punks en Hells Angels troffen er anarchisten met mohawks.
Het gemeenteplan liep op de juridische klippen. Amsterdam had een vergunning om het gebied te industrialiseren, maar de inmiddels opgeheven gemeente Haarlemmerliede had de zeggenschap. Zij vreesde dat een bijzonder natuurgebied een ronkende zone zou worden en lag dwars. Een beslissing bleef uit.
Ruigoord werd in zijn geschiedenis telkens net van de afbraak gered en viert nu zijn vijftigjarige bestaan. Waar in het begin het gevoel heerste dat het elk moment over kon zijn, ligt er nu een gemeentelijk plan dat de toekomst van de vrijplaats voor 25 jaar veiligstelt. Hoe streed Ruigoord door de jaren heen met het Niets? Ligt het beloofde land aan de Westpoortweg?
Ruigoord biedt ruimte voorde 'spelende mens', legt Van der Wel uit als we in de zomer plaatsnemen op het grasveld naast het oude kerkje. Het groen van het dorp staat in volle bloei, een bandje jamt wat op de achtergrond, er chillen mensen in de zon op picknickbanken en er scharrelt een kippetje voorbij. 'Spelenderwijs leren en experimenteren we, zo ontdekken we nieuwe dingen. Johan Huizinga beschreef het al in zijn boekHomo ludens. Door te spelen vinden we onszelf telkens opnieuw uit. Als je niet speelt, sterf je af. Dat zie je aan veel mensen die zichzelf heel volwassen vinden, kinderen en een hypotheek hebben. Die worden snel oud.'
De kapitalistische krachten in de samenleving willen ons opleiden tot een klein radertje in het productieproces. Mensen zijn zo druk met carrière maken en geld verdienen dat ze vergeten te spelen, te leven en te genieten. Van der Wel: 'We moeten ons afvragen of het de bedoeling is dat we allemaal heel hard werken om te passen in een systeem dat ons niet per se gelukkig maakt. Terwijl we ook samen mooie dingen kunnen maken, in gemeenschappelijkheid.'
Geld is nooit de drijvende kracht op Ruigoord, zegt ze. 'Er wordt hoogstens geld verdiend om andere programma's weer gratis aan te kunnen bieden.' Van kunstroutes tot klimaatcafés en van beeldentuinen tot festivals als Landjuweel, het oudste van Amsterdam: Ruigoord trekt zo'n zestigduizend bezoekers per jaar.
Ongeveer honderd kunstenaars hebben een atelier op het terrein. Dat zijn niet alleen kunstenaars in de zin van 'makers', maar ook 'levenskunstenaars', zij die hun bestaan anders willen vormgeven. Hier, op het gras in de schaduw van een circustent met links uitzicht op de kerk en rechts een rij bomen, klinken de machines ver weg en voelt het leven als een onbevangen, creatieve utopie.
Dat het 'op' Ruigoord is en niet 'in' komt(net als bij het oerconservatieve Urk - de plek die in Nederland misschien wel kan worden gezien als het fotonegatief) doordat het dorp ooit een (drijvend) eiland was. Als een brok turf fungeerde het in het vroegere IJ als een natuurlijke dam. Totdat er in 1964 door Amsterdam werd bepaald dat hier het nieuwe Westelijk Havengebied moest komen met petrochemische industrie. Het dorpje stond, toen al, in de weg en moest van de gemeente wijken. Een lange buis vanuit IJmuiden slurpte zand van de zeebodem en spuugde het bij Ruigoord weer uit, waardoor het eiland omringd werd door een vlakte van nieuwe witte zeegrond. Daarna was het geld op en kwamen de plannen stil te liggen. Het dorp was op tien mensen na uitgestorven. Tot 1973, toen zo'n zestig vrijdenkers het redden van de sloop.
Hans Plomp, Ruigoorder van het eerste uur, was een jaar eerder met een club gelijkgestemden uit allerlei verzetsbewegingen het Amsterdams Ballon Gezelschap begonnen: een performancegroep van musici, dichters, beeldend kunstenaars, clowns en actievelingen. Zij zochten een plek om zich te organiseren. 'Begin jaren zeventig was de flowerpowertijd wel voorbij, de sfeer verhardde', vertelt hij. 'Het was de tijd van de punks, vanno future,nare drugs als heroïne en knokken in de stad. Wij wilden onze creativiteit weer inzetten voorjoyfulverzet, zoals in de begindagen van de provo.'
Het gezelschap had plannen voor de kerk van Ruigoord, maar kreeg er tot hun grote verbazing een heel dorp bij. 'Het was een sprong in het diepe. Ineens startten we een hele nieuwe gemeenschap, zonder regels of hiërarchie, enkel een dorpsvergadering. Er moesten wat rotte appels uit gewerkt worden, maar het heeft wonderwel goed uitgepakt. Zo zie je maar dat de meeste mensen inderdaad deugen als je ze hun gang laat gaan.'
Plomp, inmiddels in de tachtig, heeft het dorp zien veranderen. 'Het was eerst veel anarchistischer, iedereen deed waar die zin in had. Mensen waren meer met zichzelf bezig en hun kunst. De een vond het leuk een tuintje te hebben, de ander om met crossmotoren in de natuur te rossen.' Langzaam keerde de blik meer naar buiten, vertelt hij, en begonnen mensen zich meer te verenigen rond een gedeeld ecologisch bewustzijn. Dat milieubewustzijn zat er wel al vanaf het begin in. Veel Ruigoord-pioniers maakten deel uit van de eerste milieubeweging in Nederland. Geïnspireerd door Rachel Carsons boekSilent Springwaarschuwde Theo Kley eind jaren zestig al voor de verschraling van biodiversiteit en richtte de Insektensekte op. John Lennon en Yoko Ono werden benoemd tot ereleden, toen de groep op bezoek kwam tijdens hun beroemde bed-in in het Hilton-hotel tegen de Vietnamoorlog.
Nu de oude krakers van het toneel verdwijnen, neemt een jongere, meer diverse generatie het over. Vooral vrouwen hebben nu de touwtjes in handen. Plomp vindt het geweldig. 'Dit hoop je ook voor de wereld! Wat moet je met al die mannen met stropdassen, met hun ideologieën en wapens. Ik zou niet weten wie de zaken anders een duw in de goede richting moeten geven dan vrouwen.'
'Ik heb maar één plu, jongens...Pas op waar je loopt!' De blubber dringt door de luchtgaatjes van onze stadse schoenen als we op een kletsnatte novemberdag weer over het terrein stappen. Ruigoord ligt onder een kleurrijk bladerdek. De 'groene muur', de rij bomen die het dorp in de zomer nog scheidde van de olieterminals, is omgewaaid door een storm. Nu blijkt hoe dichtbij de enorme grijze silo's vol fossiele brandstoffen eigenlijk staan. Van de overkomende vliegtuigen zijn de onderstellen al bijna uitgeklapt en tussen de ateliers door zijn de lichtjes van de aangemeerde schepen, grote oranje stalen monsters, goed zichtbaar. We worden door Imke Ruigrok (curator) en Ruben Lodeizen (decorbouwer) door de 'oase van verwondering' geleid waar zo'n dertig ecologische kunstprojecten zijn opgebouwd, ter ere van het jubileum.
We beginnen binnen. De kerk, het kloppende hart van het dorp, is beschilderd als een soort eclectisch frescoon steroidsdoor kunstenaar Gijs Frieling(die ook het omslag van dit winternummer maakte - lk & ds).Het oude glas in lood wordt omringd door kabouters, insecten, vreemde discoballen en verwijzingen naar heidense figuren. In de nok staat de psilist, het symbool van Ruigoord, dat bestaat uit de drietand van Neptunus en van Shiva, het lemniscaatsymbool van oneindigheid en de glimlach van de lachende maan. Op de voorkant van de kerk is een gipsen vulva te ontdekken, om 'de vrouw weer als hoeksteen van de samenleving af te beelden'.
Buiten staan we stil bij een glazen prieel met daarin een zwartgeblakerde houten sculptuur die in 1993 te zien was in het Amsterdamse Stedelijk Museum. Hij heeft de vorm van een fort, maar volgens Ruigrok kun je er ook een zittende vrouw in zien.Gestolde Auraheet het werk. De maker en mede-Ruigoorder-eerste-uur Aja Waalwijk (1952) verzamelt materialen die hij vindt en meeneemt van over de hele wereld. Ruigrok vertelt over Waalwijk, die eens een groep Aboriginals in Australië tegelijk liet trommelen met een groep op Ruigoord, 'om zo het land aan hen terug te geven'.
Inheemse tradities zijn een belangrijke inspiratiebron op Ruigoord, legt Isis van der Wel later uit. 'Er is veel oude wijsheid en traditie verloren gegaan in Europa. Er was een tijd dat mensen in balans leefden met de omgeving, met respect voor de natuur en vanuit een circulair bewustzijn. Die gebruiken zijn we verleerd door de industriële revolutie, maar ook door de verboden van de christelijke kerk. In de stad leven we nu gestapeld in flatjes, ontheemd van de natuur. Het maanlicht valt niet te onderscheiden van het licht van een lantaarnpaal.' Op Ruigoord leerde ze zich weer te verhouden tot de natuur, bijvoorbeeld door de seizoensvieringen. Ze laat zich daarbij inspireren doorwisdomkeepers: 'Afgezanten van inheemse stammen van over de hele wereld die in Ruigoord een toevluchtsoord vinden.'
Langs de 'Dingplaats', een soort houten equivalent van Stonehenge waar volgens Imke Ruigrok 'de dingen worden bedongen' komen we bij een tiny house genaamdNever, Never, Never Give Up. Het is ontworpen door het Rotterdamse atelier van Joep van Lieshout, bekend van huizen die lijken op een endeldarm of een man die seks heeft met een dier. Ye (Kanye West) is fan van het werk van Van Lieshout.
'Er zijn twee manieren om om te gaan met de klimaatcrisis', licht Ruigrok toe. 'Apathisch achteroverleunen en het allemaal maar hopeloos vinden. Of terugvechten. Dit gebouw vertegenwoordigt die twee houdingen.' Het huisje is eenresidencywaar Ruigoord 'mensen uitnodigt die niet opgeven' om 'een tijdje met ons te komen denken'. Onder het kussen van de smalle bank, waar we uit onwetendheid op neerploffen, zit een ladder verstopt naar een'preppers den':een hol van iemand die zich ingraaft ter voorbereiding op het einde van de wereld. 'Media = virus', staat er in de schuilkelder op de muur, in roze stoepkrijt. 'Een kek dingetje', zegt Lodeizen, wanneer we weer van het huisje vandaan lopen.
We eindigen de kunstroute in Salon Ruygoort. Een bar vol snuisterijen leidt naar een rood verlichte zaal die doet denken aan een van de vertrekken van Harry Potters Zweinstein. Vol instrumenten, opgezette dieren, edelstenen, een goed gevulde boekenkast en zithoekjes. Aan de achterzijde van de salon wordt gebouwd aan een glazen serre die een plantensanatorium moet worden, zegt saloneigenaar en -barman Michael Kamp. Hij heeft net een groep uit Arnhem naar buiten begeleid na een workshop maskers maken. De regen tikt stevig op het dak, rode wijn wordt ingeschonken. Lodeizen en Kamp vertellen aan de bar verhalen over de geschiedenis van Ruigoord.
Rond de eeuwwisseling verdwenen de laatste 'normalo's' (oorspronkelijke bewoners) uit het dorp, vertellen ze. De kunstenaars en atelierhouders bleven over. 'Een creatieve renaissance', noemt Kamp het. Ze hielden een voet tussen de deur bij de gemeente en mochten verder als kunstenaarsenclave. Tegenwoordig mag je er niet meer 'wonen': met woonrecht komt klaagrecht, en dat zou de bewoners te veel macht geven. Maar omdat ze merkten dat een compleet leeg terrein 's nachts veel ongure types aantrekt, mag je er wel verblijven. Daarmee blijft Ruigoord een plek om 'uit te burgeren' en waar 'opnieuw wordt gedefinieerd wat vrijheid is'.
Het regent nog steeds, maar we slaan een derde glas toch af. We krijgen regenjassen mee voor de fietstocht terug. Mits we ze teruggeven bij Maanzin, het laatste maanritueel van het jaar.
De dromerige BastiaaninHet oneindige verhaalblijkt Fantásië te kunnen redden van het mysterieuze Niets. Hij wordt tijdens het lezen het boek in gezogen. Daar kan hij het rijk opnieuw scheppen door wensen te doen en verhalen te bedenken. Maar met elke wens raakt hij een herinnering kwijt aan de echte wereld en dreigt hij zich te verliezen in zijn grenzeloze fantasie. Alleen door te doen wat hij het liefst wil, kan hij terug naar huis.
'Voor mij is vrijheid dat je je veilig genoeg voelt om jezelf te kunnen ontdekken en te zijn', vertelt acteur Daniël Boissevain in een gesprek over zijn recent verschenen boekHet magische kind.Hierin laat hij de mooie, maar ook de pijnlijke kanten zien van een grenzeloze jeugd op Ruigoord. Hij wil 'vanwege de vele herinneringen' liever niet in het dorp zelf afspreken, dus zitten we bij uitgeverij Pluim.
'Mijn moeder en Ronald waren vrijgevochten hippies', schrijft Boissevain. Ronald is een gefingeerde naam. Hij bedoelt zijn stiefvader Rudolph, een van de oude krakers van Ruigoord, die onlangs overleed. 'Ze zochten naar het avontuur dat het leven in zichzelf verborg. Volgens hen zagen veel mensen dat avontuur niet meer omdat ze het te druk hadden met het burgerlijke overleven zelf, vastgekoekt in het keurslijf van de maatschappij. De degelijke, strakke zwart-witwereld uit hun jeugd moest worden ingekleurd met dikke kleurpotloden en grote potten regenboogverf.'
Ze namen hem mee in een beschilderde bus naar China, lieten hem als jonge tiener slapen bij wildvreemden en heroïneverslaafden en legden hem geen strobreed in de weg toen hij op z'n zestiende het plan opvatte om hasj uit Afghanistan - als doorgeslikte bolletjes - in het vliegtuig mee naar Nederland te smokkelen.
De woede over zijn jeugd zorgde ervoor dat hij nu pas voldoende afstand voelde om het op te schrijven. Maar een afrekening is het boek niet, wil hij graag duidelijk maken. 'Het was een samenloop van omstandigheden, de tijdgeest. Er ís geen schuldige.'
Als kind begreep hij het niet goed, maar het was tekenend voor die periode. 'Een tijd waarin zelfreflectie of verantwoordelijkheid naar anderen toe niet echt een rol speelde. Dat was iets wat de generatie na hen maar moest ontwikkelen. Vrijheid, blijheid en iedereen gelijk, voorzover het uitkwam - met name voor de mannen; vrouwen bleven zich onbewust toch schikken en hobbelden er samen met de kinderen een beetje achteraan.' Het bestaan van zijn ouders en hun vrienden balanceerde op een dunne grens: 'Waar eindigt de creativiteit en begint het simpelweg uit je plaat gaan?'
'Geen vrijheid zonder anker', zegt Isis van der Wel als we over die beginperiode van Ruigoord komen te spreken. 'Delaisser-faire-houding van het begin is niet alleen maar goed geweest', zegt ze. 'Er is geen Ruigoorder die ik nu nog hoor zeggen: alles moet kunnen. We willen juist een veilig kader creëren waarbinnen je vrij kunt spelen, eensafe space.'
Boissevain erkent ook dat er met de verdwijning van Ruigoord een belangrijke plek verloren zou gaan. 'Hier hebben mensen de mogelijkheid om te kunnen zijn wie ze willen zijn, zonder dat daar raar van wordt opgekeken.'
Hadden we maar eenscooter, denken we wanneer we eind november weer langs de bedrijventerreinen aan de Westpoortweg fietsen. Het is stervenskoud maar gelukkig droog. Hoog aan de hemel is-ie goed zichtbaar: de volle maan. Bij Maanzin komen Ruigoorders samen onder het schijnsel van de volle maan om 'onze plek in het aardse bestaan te beseffen en om het leven te vieren in het piekmoment van de maan(d)', luidde de aankondiging. We zijn benieuwd.
Verspreid over het terrein branden vuren voor het vuurritueel. Tijdens het diner in de salon en de kerk speelt een driekoppige folkband, met accordeon. Bij overhandiging van de geleende regenjassen krijgen we van barman Michael Kamp een dikke knuffel en een kop stevigechaiom op te warmen. Er zijn mensen uit Zwitserland die speciaal voor deze band komen. Een koppel met dreadlocks uit Deventer kent de weg al goed en een keurige familie uit Heemstede is er voor het eerst. 'Het ritueel', roept een omroeper tegen de menigte rond het kampvuur, 'gaat binnen plaatsvinden.' De dresscode blijkt rood vanwege de 'offermaan en bloedmaan'.
Ons lineaire bewustzijn - waar het draait om voortdurende vooruitgang - is nietdes planeets, legt Isis van der Wel later uit. De maan zwelt aan, en neemt weer af, en staat daarmee voor veel Ruigoorders symbool voor de circulariteit van het leven. 'Maanvieringen zijn zo oud als de mensheid en vinden overal ter wereld plaats.'
Er klinkt onheilspellende muziek en een rookmachine blaast de kerk vol. Langzaam schuifelend komen er mensen in witte gewaden de kerk in, kaalgeschoren met een maanlandschap geschilderd op hun achterhoofd. Naast hen beweegt een pop met een metersgrote schaar in plaats van een hoofd. Een tengere jongen in een witte onderbroek wordt aan zijn haren het podium op getrokken. Met harde hand knippen ze zijn lokken af en scheren zijn hoofd kaal. Op zijn kruin komt een oud litteken te voorschijn.
Wanneer de jongen alleen nog een schots en scheve mat op zijn achterhoofd heeft, stopt de muziek. Een van de mensen in een gewaad pakt een kom met iets dat op bloed lijkt, doopt haar hand erin en smijt het in het gezicht van de jongen. De zaal houdt de adem in. Ze giet de rest over zijn hoofd. Hij wordt op de schouders genomen en ze rennen de kerk uit. Applaus.
Een dj start de lome psytrance met Oosterse elementen, het feest kan van start. Buiten hangen regenboogvlaggen naast Palestijnse. Binnen danst een bonte verzameling mensen: iemand die lijkt op Peter Pannekoek in een rode badjas met tijgerprint naast een ander die een liefdesbaby van Caroline van der Plas en Albus Perkamentus had kunnen zijn. Er zijn uitbundig dansende veertigers en iemand met een draculacape.
Als het aan de gemeente Amsterdam en het Havenbedrijf ligt, worden dit soort evenementen in de toekomst minder vaak gegeven op Ruigoord. Volgens wethouder Hester van Buren zit Ruigoord als oudste culturele vrijplaats 'in het dna van Amsterdam'. Ze zegt dit type 'rafelranden' te koesteren zodat er 'ruimte blijft voor tegencultuur in de stad'. Maar in de nieuwe huurovereenkomst voor de komende 25 jaar zit een adder onder het gras. Het aantal ateliers mag dan worden uitgebreid, de kerk zal het aantal grootschalige evenementen (50 tot 350 personen) af moeten schalen tot twaalf keer per jaar wegens de risico's van de nabijgelegen industrie. Dat zou een deuk slaan in het Ruigoord-programma. Voorzitter Marco de Goede houdt hoop: 'Ruigoord wordt al jaren mede mogelijk gemaakt door het onmogelijke, dus hier komen we ook wel uit.'
Fantásië sterft als mensen niet meerkunnen dromen. Het Niets dat overblijft maakt mensen in de echte wereld vatbaar voor leugens, leert de lezer vanHet oneindige verhaal. Ruigoord zal altijd bedreigd worden door het Niets, maar de strijdlust wordt er niet minder op. Isis van der Wel: 'De urgentie op Ruigoord is groot. Want als je wegkijkt en in je stadse bubbel leeft wordt de wereld langzaam uitgewoond.' In een wereld waar de ideologie van het geld domineert, herinnert Ruigoord ons aan de kracht van de verbeelding en aan het belang van plekken waar mensen buiten de gebaande paden kunnen dwalen en spelen om te experimenteren met andere manieren van (samen)zijn. Ook al kun je daar soms ook flink verdwalen.
...