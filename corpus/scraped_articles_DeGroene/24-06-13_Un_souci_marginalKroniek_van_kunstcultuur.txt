Un souci marginal Kroniek van kunst&cultuur

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
13 juni 2024
KUNST Charles VII
Als de panache van de Olympische Spelen in Parijs u irriteert, dan kunt u daar nog net de tentoonstellingCharles VIIbezoeken, die een periode behandelt toen Frankrijk nauwelijks meer bestond en de Engelsen in Parijs met hun billen op het kussen zaten. Dat betreft de Honderdjarige Oorlog (1337-1453), die koning Charles VII (1403-1461) in het voordeel van zijn land zou beslechten, na een uiterst penibele geschiedenis. Zijn vader onterfde hem en wees Henry V van Engeland aan als troonopvolger (een claim die Engelse koningen tot het eind van de achttiende eeuw overeind zouden houden). Reims, waar Charles gekroond zou moeten worden, was bezet, in Parijs regeerde de Engelse regent, Bedford. Charles VII vestigde zijn hof daarom in Bourges. Alleen Anjou, Berry en Touraine bleven hem trouw. De kansen keerden dankzij Jeanne d'Arc; in 1453 werd de laatste Brit uit Frankrijk verdreven (alleen Calais bleef Engels).
Een periode van chaos en van stagnatie dus, zeker in de jaren 1420-1440. De tentoonstelling laat zien hoe het land door de krijg versnipperde en de Franse cultuur achterop raakte bij de ontwikkeling in Italië en Vlaanderen; voor Charles VII zelf waren de kunsten sowieso bijzaak,'un souci marginal'. Je ziet hier daarom vooral kunst die makkelijk te vervoeren was, met een persoonlijk, vaak introvert karakter - het geïllustreerde boek, om te beginnen.
Typisch voor Charles' hof-onderweg zijn de tapijten, die dienden om al reizende lokale zalen in troon- of rechtszalen om te turnen. Indrukwekkend is een rood geborduurd tapijt met een stralende zon en twee blauwe engelen, die neerdalen met een kroon, dat overal boven de tijdelijke troon kon worden gehangen. De ontwerper daarvan was Jacob de Litemont, die uit de Nederlanden afkomstig was. Die noordelijke herkomst komt vaker aan de orde, als er een mogelijke relatie met de kunst van Jan van Eyck, Robert Campin of Rogier van der Weyden wordt verondersteld, scherp realisme, voortreffelijke kleurrijke details, en levendige emoties, iets waar het bij de 'Fransen' aan ontbreekt.
Het is dus uitzonderlijk dat 'Franse' cultuur zich enkele decennia lang vooral in de regio manifesteerde. In Bourges domineerde de rijke ondernemer Jacques Coeur, in Angers René, koning van Anjou, en het zijn de lokale meesters van dáár die zich in de tentoonstelling onderscheiden, als de 'Meester van Adelaïde van Savoie', de 'Meester van Rohan'. Een vooraanstaande schilder was Jean Haincelin ('Meester van Dunois'), die hier een degelijk maar ongeïnspireerd 'Laatste oordeel' (1430-1435) toont. Zijn meest ambitieuze werk was het met Haincelin de Haguenau ('Meester van Bedford') vervaardigde brevier van John Lancaster, de hertog van Bedford, de regent voor de minderjarige Henry V. Het was dus een Brit, in Parijs, die het belangrijkste atelier van het land aanstuurde, niet de koning.
Aan het eind van de periode herleeft de cultuur rond het centrale hof, en dan manifesteert zich ook een schilder van klasse, Jean Fouquet (circa 1420-1481) wiens meesterwerk, het 'Tweeluik van Melun', hier helaas ontbreekt. Hij schildert een behoorlijk portret van Charles, een tikje houterig, niet zonder de waardigheid die een Franse koning past, maargloireis nog ver te zoeken.
Koen Kleijn
Les Arts en France sous Charles VII.Tot 16 juni in Musée de Cluny, Parijs, musee-moyenage.fr
Baldakijn van Charles VII: twee engelen houden een kroon vast. Naar Jacob de Litemont, circa 1430-1440. Wandtapijt, wol en zijde
Stéphane Maréchalle / RMN-GP | Baldakijnvan Charles VII: twee engelen houden eenkroon vast. Naar Jacob de Litemont, circa 1430-1440. Wandtapijt, wol en zijde