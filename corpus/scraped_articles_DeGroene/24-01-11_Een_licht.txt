Een licht

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
11 januari 2024
TONEEL A Case for the Existence of God
Hypotheekadviseur Kevin en pas gescheiden fabrieksarbeider Brian raken bevriend. Dat is het uitgangspunt van het stuk van de Amerikaanse toneelschrijver Samuel D. Hunter. Via hun ontluikende vriendschap én vaderschap leer je de twee mannen kennen. Beiden dragen zorg voor een dochter van bijna één.Mid-careerdus deze twee, en niet alles is gelopen zoals ze gehoopt hadden: het zijn tenslotte mensen van rond de veertig. Hoop zou je het thema van deze tekst kunnen noemen, of misschien eerder de nabijheid van de ander, die hoe dan ook met hoop gepaard gaat.
Waar de één een familiegeschiedenis van drugs en mentale gezondheidsproblemen met zich mee torst - een voorouder zette het familiehuis in lichterlaaie - groeide de ander op, queer en gepest, in een welvarend advocatengezin. Hunter schrijft scènes waarin de twee mannen,haveenhave-not,tot elkaar komen. De gewoonheid van aftastend contact is bijzonder mooi gevangen.
Waar regisseur Erik Whien groots in is, is de enscenering van het onmogelijke kleine gebaar, dus deze intieme toenadering is bij hem in goede handen. Het is ambachtelijk gemaakt teksttoneel, precies en wonderlijk naturel gezet. Wat acteur Emmanuel Ohene Boafo voor elkaar krijgt is uitzonderlijk. Ik zag hem niet eerder spelen en wil wel zeggen: er lijkt een licht door hem naar buiten te schijnen. Hij vindt een precair evenwicht met het licht van Bram Suijker, die de nerveuze, armlastige man gestalte geeft, rommelig en chaotisch, goed getroffen.
Het is in ongrijpbare momenten dat ik me het echt aangetrokken voel door het stuk. Brian weet niet waarom hij vertelt wat hij vertelt als hij spreekt over een moment dat hij net buiten de stad uit zijn auto stapt en in het veld een verlaten schuurtje vindt. Hij treft er een totaal verregend pakje lucifers aan. Julian Maiwald (licht) creëert hier kort opdoemend en voor Brian zelf onzichtbaar de schaduw van zijn verleden op de wand. Erik Whien werkt aan een behoedzaam oeuvre,
'laten we zacht zijn voor elkaar, kind' lijkt erboven geschreven, en die behoedzaamheid raakt inA Case for the Existence of Godsoms verweven met voorspelbaarheid, met tuttigheid. Hij heeft ook wel te maken met een toneelschrijver die hier en daar behoorlijk los gaat op het orgel van het sentiment. Met name de eindscène is nogal oorverdovend. De schrijver wil een licht schijnen op dat wat doorgaat, wat doorleeft, de nataliteit van de hele menselijke onderneming. Daar waar je in je leven niet kreeg waar je op hoopte, krijg je, binnen de werkelijkheid van het stuk, iets anders van waarde, dat je nu nog niet kunt kennen.
Wat aangrijpt is Boafo, links op het achtertoneel, die dus niet krijgt waar hij op hoopte. Later zegt hij: 'Ik weet niet hoe ik hier mee om moet gaan.' Bij de complexiteit van dat menselijke gegeven was ik graag wat langer gebleven, al was het maar in stilte.
Han van Wieringen
A Case for the Existence of God,Theater Rotterdam, t/m 22 februari