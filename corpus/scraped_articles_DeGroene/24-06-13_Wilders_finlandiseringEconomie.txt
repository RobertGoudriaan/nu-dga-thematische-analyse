Wilders' finlandisering Economie

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
13 juni 2024
Een radicaal-rechtse partij beweert jaar in, jaar uit op te komen voor de gewone man. Weg met de elite, met linkse hobby's als ontwikkelingshulp en klimaatbeleid, gewoon extra centen in de portemonnee van de eigen burgers. Dan behoort de partij in 2023 tot de grote winnaars van de verkiezingen. Sluit een akkoord met andere rechtse partijen - en maakt een sociaal-economische draai van jewelste. Om de nationale schuld te beperken gaat de btw omhoog. Gepensioneerden moeten meer belasting betalen. Zieke werkenden draaien voortaan zelf op voor de eerste dag dat ze thuiszitten.
Het land waar dit gebeurt heet niet Nederland, maar Finland. De rechts-populistische Finnenpartij kreeg er vorig jaar één op de vijf stemmen. In weerwil van haar sociale imago maakt zij nu deel uit van een regering die keihard wil bezuinigen en hervormen. Als voorschot op het verwachte maatschappelijke verzet is het stakingsrecht alvast ingeperkt. Het goede nieuws: bij de Europese verkiezingen ging plotseling nog maar een kleine acht procent van de stemmen naar de uiterst rechtse partij.
Zijn de Finnen ons voorland? Nee, is de instinctieve reactie. Volgens het verkiezingsprogramma van de PVV moet het minimumloon omhoog, gaat de AOW-leeftijd terug naar 65 jaar en wordt het eigen risico afgeschaft. Alleen dat laatste punt komt deels terug in het hoofdlijnenakkoord. Toch is van sociale afbraak, zoals in Finland, geen sprake. Wilders kan de kritiek dat 'zijn' kabinet vooral multinationals en aandeelhouders pampert, pareren door te wijzen op de doorrekeningen van het Centraal Planbureau. Die suggereren dat de koopkracht van de meeste lage en middeninkomens erop vooruitgaat.
Ja, misschien toch wel, luidt bij nader inzien het antwoord. Er zijn genoeg aanwijzingen dat het sociale geweten van radicaal-rechts wankel is. Voordat ex-VVD'er Wilders in 2012 de stekker uit het eerste kabinet-Rutte trok, maakte hij met zijn gedoogsteun achttien miljard euro mogelijk aan wat in Haags jargon eufemistisch 'ombuigingen' heet. Rechterhand Martin Bosma noemde Margaret Thatcher en Ayn Rand zijn inspiratiebronnen. Bovendien speelt ook de PVV soms met de gedachte om de vakbonden een toontje lager te laten zingen, door te morrelen aan het algemeen verbindend verklaren van CAO's.
'De gebroken beloften van Geert Wilders', luidde de titel van een SP-rapport in 2011. Daarin legden de socialisten het verkiezingsprogramma van de PVV naast het daadwerkelijke stemgedrag. De uitkomst laat zich raden: Wilders flirt met Henk en Ingrid, maar ligt stiekem in bed met Roderick en Madelon. Wat Donald Trump nu in het groot doet met zijn exclusievedinner partiesmet Amerikaanse oliebaronnen en tech-miljardairs dus. Het doet in de verte denken aan de aloude leus die je in Duitsland nog weleens op demonstraties hoort: 'Achter het fascisme staat het kapitaal.'
Ik betwijfel of het een doelbewuste strategie is van Europees radicaal-rechts om de arme, naïeve arbeider om de tuin te leiden. Het ligt meer voor de hand dat onze sociale verworvenheden deze partijen gewoon niet zoveel interesseren. Als het erop aankomt, zodra er pijnlijke keuzes gemaakt moeten worden, krijgen hun eigen stokpaardjes prioriteit. In ruil voor een iets strenger asielbeleid of een plaagstootje richting moskeeën, gaan zij moeiteloos akkoord met bezuinigingen op zorg, onderwijs of de WW.
Misschien is het tijd om de term 'finlandisering' af te stoffen. In de Koude Oorlog werd daarmee gedoeld op landen die zich al te gedwee opstelden tegenover een machtige buur, zoals de Sovjet-Unie. De 21steeeuwse versie van dit fenomeen is net iets anders. Het slaat niet op radicaal-rechtse partijen die Poetin te vriend willen houden - al zijn er meer dan genoeg die dat doen - maar die de hielen likken van de economische elite.
Zien we dat binnenkort ook in Nederland? Het economische wereldbeeld van de PVV is en blijft op zijn zachtst gezegd wazig. Tel daarbij op dat het nieuwe kabinet zijn eerste miljardenstrop al te pakken heeft, met dank aan de falende belasting op vermogen. Dat ambtenaren in vrijgegeven documenten waarschuwen voor nog meer financiële tegenvallers. Dat het begrotingstekort volgens nieuwe ramingen van De Nederlandsche Bank sowieso hoger uitvalt dan verwacht.
Ik zou de finlandisering van Geert Wilders niet uit durven sluiten.
Reageren?
Likt de PVV binnenkort ook de hielen van de economische elite?
Mail naarhaegens@groene.nl