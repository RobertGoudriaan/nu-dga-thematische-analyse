Scheppende termen Buitenland

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
9 mei 2024
In Frankrijk gaat het denken de handeling vooruit. Zonder een van tevoren bedacht concept komt er niets in beweging.
Je zag het destijds in Parijs toen er nog nauwelijks fietsers waren. De gemeente begon daarop met het lukraak aanleggen van fietspaden. Daarna gebeurde er een hele tijd niets. Toen kwam de Vélib'. Daarop gebeurde er weer een hele tijd niets. Inmiddels fietst iedereen en blijken fietspaden vaak in het niets op te lossen, of bochten te bevatten die alleen voor ervaren fietskoeriers te nemen zijn.
In het groot zie je dit terug in een term als 'Europese soevereiniteit'. President Emmanuel Macron lanceerde dit concept vlak na zijn aantreden in 2017 tijdens een toespraak aan de oude Sorbonne. Een jaar eerder was de Brexit werkelijkheid geworden en in de Verenigde Staten was Donald Trump verkozen tot president. Het politieke establishment leefde in het angstige besef dat de liberale internationale orde zoals die sinds de Tweede Wereldoorlog vorm had gekregen aan het wankelen was geraakt.
Macron profileerde zich als nieuwe leider vanThe Free Worlden zijn ferme taal kon op brede instemming rekenen. Alleen, wat bedoelde hij met Europese soevereiniteit? Eurosceptici fronsten hun wenkbrauwen. Toch geen Europese superstaat? In Frankrijk keek niemand ervan op. Daar zijn ze gewend aan zelf-werkelijkheid scheppende termen waarvan je in de praktijk nooit meer hoort. Het was zoals De Tocqueville eens de absolutistische staat van Louis XIV karakteriseerde:'Une règle rigide, une pratique molle'.Met andere woorden: het was niet beleid waar het aan schortte. Het was de tenuitvoerlegging die tekortschoot.
Dat gold ook voor Macrons Europese soevereiniteit. Wat het ook was, duidelijk was dat het er nog niet was, en dat het goed zou zijn als het er zou komen. Maar hoe?
Zeven jaar na dato gaf Macron zijn concept invulling tijdens een grote Europa-toespraak op 25 april, opnieuw aan de Sorbonne. Afgelopen week deed hij de speech nog eens dunnetjes over tijdens een lang interview met het Engelse weekbladThe Economist.
Macron wees op de pandemie, toen de Europese Unie vaccins inkocht en grote bedragen beschikbaar stelde voor de zwaarst getroffen lidstaten, Italië met name. Ook wees hij op de Russische inval in Oekraïne toen de EU reageerde met sancties, steun aan Oekraïne en het besluit om van Russische fossiele brandstof af te gaan.
Maar was dit nu werkelijk 'Europese soevereiniteit'? Hier werd handelingsvermogen getoond, zoveel was zeker. Maar het optreden vis-à-vis Poetins Rusland was toch in de eerste plaats de afrekening met enkele langgekoesterde Europese illusies.
Die vanWandel durch Handelin de eerste plaats. Het in Berlijn gekoesterde idee dat als de olie maar bleef vloeien Rusland als vanzelf op het pad van de liberale democratie zou komen. In de tweede plaats de lang in Parijs gehuldigde overtuiging dat er met Poetin te praten viel en dat Rusland niet 'vernederd' mocht worden.
Macrons oproep tot een gezamenlijke Europese defensie na de verkiezing van Trump getuigde in eerste plaats van acceptatie van de realiteit.
Ook ditmaal schuwde Macron grote woorden niet en stelde vast dat Europa 'zou kunnen sterven'. Concreet wijst hij op drie gevaren: de militaire dreiging die uitgaat van landen als Rusland en Iran, het tekort aan eigen energie- en grondstofbronnen en de illiberale tendensen zoals die zich de afgelopen jaren manifesteerden in de westerse democratieën.
Mij lijken dit eerder 'uitdagingen', dan existentiële bedreigingen, maar dit moeten we Macron vergeven. Een toespraak als deze is ook bedoeld om kiezers te mobiliseren in eigen land. En dat is hard nodig. De radicaal-rechtse Rassemblement national leidt in de peilingen voor de Europese verkiezingen van 9 juni met tien procentpunten op de partij van Macron.
Wie wil weten wat Europese soevereiniteit in de praktijk betekent moet gaan kijken op het Oekraïense slagveld. Aan goede wil ontbreekt het niet. Aan wapens en munitie wel. En de wapensystemen díe er zijn, zijn van allerlei verschillende makelij.
Het is het equivalent van het beroemde telefoonnummer van Europa waar Kissinger destijds om vroeg. Toch is het goed ernaar te blijven streven.
Wat bedoelde Macron met 'Europese soevereiniteit'?