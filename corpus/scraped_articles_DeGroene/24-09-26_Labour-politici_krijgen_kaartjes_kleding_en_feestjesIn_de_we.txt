Labour-politici krijgen kaartjes, kleding en feestjes In de wereld

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
26 september 2024
Londen -De bewindslieden van de Britse Labour Partij houden van popmuziek. Landbouwminister Steve Reed bracht een bezoek aan een optreden van Kylie Minogue in Hyde Park, de 'Chancellor of the Duchy of Lancaster' Pat McFadden zat op Wembley bij Bruce Springsteen en premier Keir Starmer ging naar dat stadion om van Taylor Swift te genieten. Al deze uitstapjes hadden een ding met elkaar gemeen: ze zijn betaald door een schatrijke donateur van de Labour Party, Lord Waheed Alli.
Sterker, His Lordship is door de jaren heen uitgegroeid tot een soort pinautomaat van de Labour-fractie. Verjaardagsfeestjes, stedentrips naar New York, maatpakken, voetbalkaartjes, van alles werd bekostigd door deze 59-jarige media-ondernemer die sinds de jaren van Tony Blair namens de Labour Partij in het Hogerhuis zit. De ontvangers hebben deze 'freebies' - acht ton in totaal - allemaal netjes opgegeven bij de Register of Members' Financial Interests, al was Starmer de giften aan zijn vrouw Victoria vergeten.
Hoewel er niets onwettigs aan is, wordt de indruk gewekt dat het partijkader in de zak van een miljonair zit. Lord Alli is ook niet de enige weldoener. Voor de verkiezingen kreeg de partij vier miljoen pond van een hedgefonds dat is gevestigd op de Kaaiman-eilanden. Minister van Buitenlandse Zaken David Lammy ontving een donatie van een pr-firma met Saoedi-Arabië als klant.
De ophef komt ongelegen voor Starmers Labour. Nadat de partij op 4 juli aan de macht was gekomen, heeft het pijnlijke beslissingen moeten nemen. Zo krijgen ouderen geen financiele tegemoetkoming meer om in de wintermaanden de energierekeningen te betalen. De partij zou van plan zijn om alleenstaanden niet langer een korting te geven op gemeentelijke belastingen. Uit protest tegen fiscale tegenvallers hebben de eerste miljonairs het eiland reeds verlaten.
De minister van Financiën Rachel Reeves, de architect van de bezuinigingen, blijkt kledinggeld te hebben ontvangen van Juliet Rosenfeld, de weduwe van een Labour-donateur die in de Blair-jaren betrokken was bij de verkoop van adellijke titels in ruil voor het spekken van de partijkas. Een van de mensen die betrokken is bij het aankleden van Starmer en de zijnen is Peter Mandelson, de architect en mannetjesmaker van New Labour. Het vernieuwde Labour van Sir Keir Starmer begint een beetje te lijken op dat van Sir Tony Blair.
Met een verschil. Indertijd kwam Oasis op bezoek in Downing Street, nu zullen ministers op bezoek gaan bij de Oasis-comeback op Wembley. Maar wie betaalt de kaartjes?