Geheimen De analyticus Arthur Eaton

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
1 juni 2023
Iedere twee weken beantwoordt psycholoog en filosoof Arthur Eaton een levensvraag van een lezer. Deze week: mag ik geheimen doorgeven?
Beste Sophie, Dank voor je mail zo op de late avond. Geheimen. Er is eigenlijk geen beter moment dan 's avonds om het daarover te hebben. Gordijnen dicht; we schenken er nog een in. Het klinkt alsof mensen jou gemakkelijk in vertrouwen nemen. Dat is een compliment natuurlijk, maar het klinkt óók alsof je misschien wat al te veel hooi op je vork hebt genomen. De geheimen van anderen drukken zwaar op je.
Als psycholoog heb ik inderdaad veel met geheimen te maken. Sterker nog, wat er zich afspeelt in de spreekkamer is in zekere zin één groot geheim. De deur van mijn spreekkamer is geluiddicht: ik vertel aan niemand wat er gezegd wordt in therapieën, alleen soms aan supervisoren en andere vertrouwde collega's met zwijgplicht. Psychologen staan in een rijtje van beroepen met zwijgplicht, naast artsen, advocaten, accountants en journalisten. Wie tegen één van hen spreekt, in de juiste context, weet zeker dat wat ze zeggen niet zal worden doorverteld.
De geheimen van mijn patiënten zijn dus precies dat: geheim. En ze zijn dat ook niet voor niets. Sommige mensen vertellen dingen in een therapie die ze schaamtevol vinden, of die ze in gevaar of in de problemen zouden kunnen brengen. Mensen komen met allerlei soorten geheimen bij de therapeut: over relaties, gevoelens, crimineel gedrag. Een geheim kan schandalig zijn, verschrikkelijk, mooi of opwindend. Vaak is het meer dan een van die dingen tegelijk.
En mensen vertellen hun geheimen ook om allerlei soorten redenen door aan anderen. Maar de belangrijkste reden om geheimen te vertellen is om de reden die jij aangeeft: omdat ze zwaar op ons drukken. Het vertellen van een geheim biedt verlichting. Er is onderzoek gedaan naar wat het bewaren van een geheim zo zwaar maakt. Het komt doordat we buitengewoon vaak moeten denken aan onze geheimen. De menselijke geest heeft de neiging om steeds weer naar geheimen terug te keren, alsof ze een soort aanzuigende werking hebben. Waarom dat precies is weten we niet. Wat we wel weten is waarom mensen geheimen aan elkaar vertellen: het versterkt een band. Als iemand ons in vertrouwen neemt, zien we dat als een teken van intimiteit; we delen iets samen.
Ik vind het niet aan mij om te zeggen of je een goede of slechte vriendin bent, maar de geheimen van je vrienden doorgeven lijkt me een hachelijke zaak. Niet alleen schend je daarmee het vertrouwen, je belast op jouw beurt iemand anders met een geheim, waardoor de last wordt verspreid, maar niet gedeeld. En belangrijk: iedere keer dat een geheim wordt doorverteld, is het risico groter dat het wordt onthuld.
Het bewaren van een geheim voor iemand anders kan voelen als een last. Wat het gemakkelijker kan maken is om, als je gedachten steeds naar het geheim worden getrokken, in plaats daarvan te denken aan de redenen waarom je het geheim bewaart. Omwille van de vriendschap bijvoorbeeld, of omdat je iemand wil beschermen. Het kan ook helpen om te proberen de schoonheid van het geheim in te zien. Zelfs de meest duistere dingen zijn onderdeel van wat ons mensen maakt. Wie een geheim draagt, voor zichzelf of een ander, heeft naast een last ook een bevoorrecht inzicht in onze gedeelde menselijkheid. De zonde hoort erbij.
Als ik jou was, zou ik de geheimen van je vrienden niet aan anderen doorvertellen, ook niet als zij op hun beurt aangeven dat ze het geheim zullen bewaren. Wat je bijvoorbeeld wel zou kunnen doen is een paar gesprekken voeren met iemand die zwijgplicht heeft; om de taak voor jezelf te verlichten, zonder je belofte te breken.
Met vriendelijke groet, Arthur
Heb je ook een brandende levensvraag?
Mail dan een korte brief naaranalyticus@groene.nl