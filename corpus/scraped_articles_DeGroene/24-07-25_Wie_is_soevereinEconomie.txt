Wie is soeverein? Economie

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
25 juli 2024
Het is gemeengoed dat de economische transitie naar duurzaamheid niet opgelegd kan worden. De consument moet het wel willen, er moet draagvlak gezocht worden, acceptatie door de burger is de grootste belemmering, enzovoort.
Dat geldt in ieder geval niet voor hergebruik van plastic. Toch is het daar mis aan het gaan. Misschien ligt het probleem ergens anders. Want miljoenen Nederlanders gooien dagelijks plastic, metaal en drankkartons in een PMD-bak. De hoeveelheid restafval per Nederlander daalt al decennia, we scheiden steeds meer, met de acceptatie zit het wel goed. En ondanks de huiselijke connotaties is plasticrecycling geen onbenullige zaak; het is van mondiaal strategisch belang. Voortgaande plasticproductie uit olie wordt het nieuwe verdienmodel van de fossiele industrie, nu die de automarkt aan het verliezen is. Aramco en Exxon zijn reusachtige plasticfabrieken aan het kopen en bouwen in China en de VS, zodat ze olie kunnen blijven oppompen. Een levensvatbare recyclemarkt steekt een spaak in dat onzalige plan.
Daarom loopt nu de plasticrecycling in Nederland vast. De inzamelbereidheid en de capaciteit om plastic te verwerken zijn op orde, maar de recyclebedrijven kunnen hun plastic korrels niet kwijt aan plasticproducenten. Die gebruiken liever nieuw plastic dat een fractie goedkoper is, alle groene pr ten spijt. Nu de prijs van olie laag is en de fossiele industrie zwaar investeert in olie-plastic, kunnen recyclers niet meer verkopen. In Nederland zitten tien tot twintig van zulke bedrijven in financieel zwaar weer.
Er is dus een interne logica, maar als je uitzoomt is het raar. Terwijl er genoeg plastic op de wereld is om het nooit meer uit olie te hoeven maken, schuiven we in Nederland ruim de helft van het ingezamelde plastic de afvalverbrandingsoven in. Een slag in het gezicht van iedere burger die vieze verpakkingen uit elkaar peutert. Tegelijk wordt olie opgepompt om nieuw plastic te maken. Ecologische waanzin, maar financieel logisch.
Hier botst de publieke waarde van de ecologie op het private winstmotief. Laat je het aan de markt, dan krijg je de uitkomst die we nu zien. We laten de recyclingindustrie failliet gaanas we speak,zodat we een cent minder voor een rol vuilniszakken betalen, of zoiets. Geen burger wil dit natuurlijk. En toch gebeurt het. Niet de consument is hier soeverein, maar de marketingafdeling van de plasticproducenten. Dat hoeft niet, maar dan moet je er wel wat aan doen. In een uitstekende rapportage in deNRCover de crisis vroeg de directeur van een Rotterdamse recyclingfabriek (net failliet) zich af: wie wil er nou echt een bloeiende recyclingindustrie?
Tja. Wie wil er nou echt een bloeiende defensie-industrie? De overheid, sinds 'Oekraïne'. Dus zijn de orderboeken er vol en de winsten fantastisch. Een kwestie van genoeg vraag generen naar datgene wat je als maatschappij belangrijk vindt. De productie volgt wel. Alleen: vraag genereren kun je niet aan de consument overlaten. Die wil in meerderheid schoner plastic, en wil ook best een cent extra betalen - maar heeft niet de middelen om het zo in te richten dat het ook gebeurt.
Consumentensoevereiniteit is een mooi idee uit de leerboeken economie, waar de rol van de overheid er sowieso bekaaid afkomt. Maar de realiteit is dat alleen de soevereine overheid, nationaal en op EU-niveau, dit op kan pakken.
Wat we in plaats daarvan nu hebben is: wel PMD-bakken maar geen levensvatbaar bedrijfsmodel voor hergebruik. Het is alsof je Nederland vol laadpalen had gezet en daarna achteroverleunend wacht op de omschakeling naar elektrisch rijden. In werkelijkheid is dat door stevige subsidiëring gebeurd, vooral in China, en ook in de VS en Europa. De opmars van elektrisch rijden is niet meer te stuiten nu het steeds goedkoper wordt, maar zonder die eerste stappen met overheidssteun was dat nooit gebeurd.
Die stappen moeten nu in de plasticproductie gezet worden. Bijvoorbeeld door olie-plastic te belasten, gewoon met de al bestaandecarbon border taxop EU-importen van uitstootintensieve producten, zoals aluminium, cement, elektriciteit, kunstmest en staal. Voeg olie-plastic eraan toe. Of verplicht minimaal dertig procent hergebruik in plasticproductie - een wetsvoorstel dat zelfs al klaarligt, maar nog wel even ingevoerd moet worden. Met haast graag, zolang er nog een recycleindustrie over is.
Producenten gebruiken liever nieuw plastic. De recycling loopt vast
Reageren?Bezemer@groene.nl