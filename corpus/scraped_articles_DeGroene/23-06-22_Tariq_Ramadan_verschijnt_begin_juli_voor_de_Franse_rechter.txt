Tariq Ramadan verschijnt begin juli voor de Franse rechter

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
22 juni 2023
Parijs- In Frankrijk lopen er vier zaken op verdenking van verkrachting tegen Tariq Ramadan. De Zwitserse islamoloog zat hiervoor in 2018 al ruim negen maanden in voorarrest en staat nog steeds onder justitieel toezicht. Afgelopen mei kreeg hij bij uitzondering toestemming om de rechtszaak in Zwitserland voor weer een andere zaak tegen hem bij te wonen. Vijf jaar geleden zou hij in hotel Mon Repos aan het Meer van Genève 'Brigitte', een vrouw die zich had bekeerd tot de islam, tijdens één nacht tot drie keer toe hebben verkracht.
Ramadan trad tijdens het proces in Genève op als zijn eigen advocaat en verklaarde de affaire als de wraak van een vrouw die was afgewezen. Hij was geen dader maar slachtoffer van de 'leugens en manipulatie' van deze vrouw die zich destijds aan hem had opgedrongen. Hij was vastbesloten haar te 'verpulveren', verklaarde hij tegenover de rechter.
Ramadan kwam twintig jaar geleden al in opspraak toen er audiocassettes in de openbaarheid kwamen waarop de moslimfilosoof verklaarde dat een vrouw niet mocht sporten of samen met een onbekende man in één kamer mocht zijn. Ook weigerde hij tijdens een debat met oud-president Nicolas Sarkozy volledig afstand te nemen van de lijfstraffen voor overspelige vrouwen in de Arabische wereld.
Dat was nog vóór zijn gasthoogleraarschap identiteit en burgerschap aan de Erasmus
Universiteit Rotterdam in 2006. Al waren zijn colleges populair onder studenten, het lukte hem niet om zijn tweede opdracht - bruggenbouwer in een multiculturele stad - waar te maken. Hij organiseerde debatten maar die brachten de bevolking van Rotterdam niet nader tot elkaar. Zijn forse facturen en het verzet van Leefbaar Rotterdam tegen zijn activiteiten deden zijn contract in 2009 beëindigen.
De vier Franse aanklachten dateren uit de periode 2009-2016 en komen begin juli voor.
Na eerdere ontkenning bekende Ramadan dat het ging om machtsrelaties, om 'onderwerping' die weliswaar 'ruw' was geweest maar met volledige 'instemming' van de dames had plaatsgevonden.
De eis in Genève luidde drie jaar waarvan de helft onvoorwaardelijk, maar eind mei werd Ramadan wegens gebrek aan 'wetenschappelijk bewijs' vrijgesproken. 'Brigitte' gaat in hoger beroep, heeft haar advocaat laten weten.