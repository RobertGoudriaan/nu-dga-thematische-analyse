Schildersdynastie, met verve Kunst Brueghel: de familiereünie

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
9 november 2023
De tentoonstelling in het Noordbrabants Museum over de verschillende generaties Brueghels is een knap geconstrueerd familietableau. Van bijna alle mannen én vrouwen is werk te zien.
Het is niet eenvoudigom de Brabantse kunstenaarsfamilie Brueghel in één tentoonstelling in kaart te brengen, maar het Noordbrabants Museum doet het, en met verve. De uitdaging is dat die familie flink is uitgewaaierd en dat de nazaten van de grote Pieter Brueghel de Oude zich met heel verschillende soorten kunst zijn gaan bezighouden.
De familiestamboom is al lastig genoeg. Telt u mee: Pieter Bruegel I de Oude (ca. 1525-1569) trouwde met Mayken Coecke (1545-1578), de dochter van de schilder Pieter Coecke van Aelst (1502-1550) en Mayken Verhulst (1518-1599), die ook weer de dochter van een schilder was. Pieter I kreeg twee zoons, Pieter II de Jonge (1564-1636) en Jan I de Oude (1568-1625). Hij overleed toen dat nog peuters waren en de jongens werden vervolgens opgevoed door hun moeder en na haar overlijden door hun grootmoeder, Mayken Verhulst. Pieter II schonk het leven aan Pieter III (1589-na 1608); Jan I de Oude kreeg vijf kinderen, van wie Jan Brueghel II de Jonge (1601-1678) het productiefst was. Hij trouwde met Anna Janssens (ca. 1605-1668) die ook schilderde. Paschasia (1603-?) trouwde met de schilder Hieronymus van Kessel (1578-1636/40), Catharina huwde met Jan Baptist Borrekens en Anna met David Teniers II (1610-1690), beiden schilders. De Teniersen en de Van Kessels vormden op hun beurt dynastieën die weer raakten aan families als die van Quellinus, enzovoort.
Nog lastiger is de constructie van de netwerken waarbinnen al die dynastieën functioneerden, in Mechelen, Brugge, Brussel, Antwerpen en elders. De Brueghels werkten zoals gebruikelijk met veel andere kunstenaars samen. Jan Brueghel II de Jonge bijvoorbeeld, maakte werk met zijn schoonvader Abraham Janssens, zijn zwager David Teniers de Jonge en zijn neef Jan van Kessel de Oude, maar ook met het atelier van Rubens, met Lucas van Uden en Jan Thomas van Yperen en met leden van de families De Momper, Van Balen en Francken, enzovoort, enzovoort - houd dat maar eens uit elkaar.
De catalogus neemt die netwerken heel beknopt op, begrijpelijk, want de insteek van de tentoonstelling is dat er een 'merk Brueghel' bestond dat eeuwenlang herkenbaar was, en de constructie dáárvan is gezien de veelheid van personen en contexten in Vlaanderen wel uitzonderlijk lastig. Er was in de zestiende en zeventiende eeuw in Vlaanderen wel iets meer te beleven dan alleen de familie. Neem het gildewezen, bijvoorbeeld: de term 'gilde' valt in de catalogus maar één keer, terwijl je toch kunt vermoeden dat die Brueghels daar allerlei indrukken en samenwerkingen opdeden, om nog te zwijgen van andere culturele connecties, de tomeloze verbreiding van prenten, de reizen naar Italië van Pieter I en Jan I, de invloed van de markt, of zoiets levendigs als de lokale rederijkerscultuur.
Dat 'merk Brueghel' blijft dan ook een geforceerd en grotendeels fictief construct, maar het familietableau is knap geconstrueerd: van bijna al deze mannen én vrouwen is werk in 's-Hertogenbosch te zien. Van Pieter I de Oude niet zo veel, helaas, maar dat is dan ook de beroemdste: zijnBoerenbruiloften zijnJagers in de sneeuwhangen trots in Wenen. Wat er wel is, is van kwaliteit, in het bijzonder het heerlijkeDe ekster op de galguit Darmstadt, een werk dat in de familie speciale status had; Karel van Mander schrijft dat Pieter Brueghel het aan zijn vrouw naliet.
Het is 'typisch' Brueghel zoals Van Mander dat zag, met 'dat wesen der Boeren, in eten, drincken, dansen, springen, vryagien, en ander kodden te sien, welck dingen hy dan seer cluchtigh en aerdigh wist met den verwen nae te bootsen'. Linksonder danst tussen de bomen een groepje lieden bij doedelzakmuziek en er zit iemandcluchtighte kakken. In het midden staat echter op een zonnige open plek het merkwaardige juk van die galg, twee staanders met een dwarshout, die 'wijzen' op die andere kwaliteit van Brueghel: het vergezicht over een prachtig rivierlandschap dat geleidelijk oplost in zachtblauwe en groene tinten. Wat hier de iconografie van is, een roddelzieke vogel op een galg, is misschien bijzaak: dit is vooral het vertoon van een grootse schilderkundige visie, waarin het aardse wordt afgezet tegen het eeuwige, het platte tegen het hoge.
Deze Pieter I overleed toen zijn zoons nog klein waren. Omdat het werk van Pieter I zo enorm populair was, zetten de zoons dat voort in tientallen kopieën en imitaties. Pieter II de Jonge geldt dan vooral als namaker, maar Jan Brueghel I de Oude had meer in zijn mars. Hij ontwikkelde nieuwe types als de 'Madonna in bloemenkrans' en legde zich toe op precieuze landschappen op kleiner formaat. Deze Jan kreeg elf kinderen, onder wie weer een stel schilders, en op den duur worden de activiteiten van al die Brueghels in de zeventiende eeuw hoogstens een verre afschaduwing van het werk van de grote Pieter I de Oude. Ze passen met hun wisselende genres en hun wisselende kwaliteit in de brede stroom van de Antwerpse cultuurgeschiedenis.
Dat overzicht is dus zeerde moeite waard, maar dan zijn we er nog niet. De samenstellers bespeuren in de familieconstellatie over twee eeuwen actuele thema's. In de landschappen van Teniers zien ze een belangstelling voor klimaatverandering, wat mij vergezocht lijkt, en dat het afbeelden van exotische schelpen in een stilleven duidt op de uitbuiting van eilandbewoners in de tropen valt onder het verplichte nummertje 'kolonialisme', dat zet verder geen zoden aan de dijk.
Veel interessanter is de aandacht voor de aanwezigheid van de vrouwen in die Bruegheldynastie. Van één daarvan, Anna Maria Janssens, zijn twee gesigneerde werken bekend. Hier hangt eenBloemenguirlande met Heilige Familie en een musicerende engel,geen hemelbestormend meesterwerk, maar zeker een geacheveerd stuk. Clara Eugenia Brueghel (1623-1693), het jongste zusje van Jan II Breughel de Jonge, trouwde niet maar trad in bij het Groot Begijnhof van Mechelen waar ze in 1672 kerkmeesteres werd,
en zo de supervisie kreeg over het programma van schilderijen en beeldhouwwerk waarmee de kapel van het Hof werd gedecoreerd. In de catalogus beschrijft Sarah Joan Moran haar als iemand die haar artistieke kennis en haar familienetwerk actief inzette voor haar rol in de begijnengemeenschap. Ze werd door Jan Erasmus Quellinus geportretteerd.
De derde vrouw, Mayken Verhulst, de schoonmoeder van Pieter I de Oude, wordt in de tentoonstelling op grootse wijze geïntroduceerd. Twee museumdirecteuren, Jacqueline Grandjean en Ann Demeester, bespreken haar positie met enthousiasme in een kwieke video. Verhulst wordt getypeerd als de matriarch van de dynastie, als ondernemer en zelfstandig kunstenaar, en zij zou een dominante invloed op het 'merk Brueghel' hebben gehad.
Het is ontegenzeggelijk zo dat vrouwen als Verhulst in de vroeg-moderne Nederlanden vaak opereerden in een grijze zone, tussen de huisvlijt van de amateur en het professionele werk voor de markt in. Ze hadden minder kansen, ze konden zelden lid worden van een gilde, en bovendien is er in de kunstgeschiedenis vaak neergekeken op 'kleinere' kunstvormen als de miniatuurschilderkunst of het borduren. Mayken Verhulst was wel degelijk een professional. Nog voor haar huwelijk in 1539 wordt ze in een akte als 'boeckprinter' vermeld; pas na dat huwelijk gaat Pieter Coecke, haar man, boeken uitgeven. Na zijn dood neemt ze de leiding over het bedrijf, met als hoogtepunt de publicatie van een groot-formaat serie prenten van de hand van Coecke, Zeden en gewoonten der Turken. Ten slotte wordt zij met name genoemd door twee contemporaine auteurs, Lodovico Guicciardini (in 1567) en Karel van Mander (in 1604).
Die vermeldingen zijn heel summier, maar de catalogus schrijft desalniettemin: 'Het kan als veelzeggend worden gezien dat vroegmoderne schrijvers Verhulst als een schilder beschouwden.' Dat lijkt mij een brug te ver. Van Mander zegt alleen dat Jan I de Oude 'by zijn Groot-moeder, de Weduwe van Pieter van Aelst, hier van Water-verwe hebbende gheleert'. Guicciardini noemt haar inDescrittione di tutti i Paesi Bassiin een rijtje van zeven vrouwen die als kunstenaar werkzaam waren als'Maria di Bessemers di Malines, che fu moglie di maestro Pietro Couck d'Alost',maar zonder te zeggen wat zij maakte. Dat zegt hij wel over de andere kunstenaressen: van Levina Teerlinc zegt hij dat zij manuscripten verluchtte en Anna Smijters uit Gent noemt hij zelfs'veramente gran' pittrice, & grande illuminatrice'.Verhulst niet, waardoor je zou kunnen denken dat Guicciardini helemaal geen werk van Verhulst gezien heeft.
Veel meer is er niet, en hier stuiten de kunsthistorici dus op de grens van wat bronnenmateriaal ons kan vertellen. Eerdere auteurs wezen dan ook op Verhulsts 'ongrijpbaarheid', noemden haar een 'raadselachtige figuur'. Er is geen enkel werk van haar overgeleverd en er wordt nergens in een inventaris werk van haar vermeld. Er is geen archiefdocument, voorzover ik weet, waarin zij 'schilder' wordt genoemd. De kunsthistoricus Art DiFuria, die haar in de catalogus portretteert, schreef in een eerder artikel dat de vermelding van de zeven vrouwen door Guicciardini niet betekent dat hij ze op één lijn stelde met mannelijke collega's. De vermelding zegt niets over hun kwaliteiten, maar mogelijk alleen iets over hoe uitzonderlijk de Italiaan het vond dat vrouwen in de Nederlanden als kunstenaar actief waren.
Zo wil de tentoonstelling het duidelijk niet zien: volgens de bijdrage van dezelfde DiFuria in de catalogus is Verhulst 'een getalenteerde aquarellist en miniaturist' en de vermelding door Guicciardini wordt gelezen als bewijs dat Verhulst 'een van de vier belangrijkste levende vrouwelijke kunstenaars van de Lage Landen' zou zijn. Ook is het feit dat Verhulst met haar man in een dubbelportret is afgebeeld 'op zichzelf al een krachtige vorm van auteurschap' - een opmerkelijke gedachte.
Hier is sprake van enthousiast extrapoleren op smalle basis, en er ontstaat daardoor ook hier een geforceerde constructie. Zo lees je in de catalogus dat Jan Brueghel I de Oude beroemd was 'om zijn samenwerking met Peter Paul Rubens', dat hij werken maakte 'met grootheden als Hans Rottenhammer, Paul Bril, Paul Vredeman de Vries, Frans Francken de Jonge en Hendrick van Balen' en dat hij een reis naar Italië maakte, voorwaar een groot palet aan invloeden en ervaringen dat zich over decennia uitstrekt. In het tekstblokje bij zijnLandschap met de jonge Tobiasuit 1598 staat echter dat hij zijn talent om minuscule details te schilderen erfde van zijn grootmoeder, 'een beroemde miniaturist'.
Dat de harde werkelijkheid van de vroegmoderne samenleving vrouwelijke kunstenaars benadeelde, en dat de patriarchale structuur van de kunsthistorische canon mannelijke kunstenaars eeuwenlang heeft bevoordeeld behoeft geen betoog. Maar daarmee was Mayken Verhulst nog geen schilder.
Michel Wuyts / Phoebus Foundation | Linkerpagina: Anna Maria Janssens, Bloemenguirlande met Heilige Familie en een musicerende engel, 1620-1668. Olieverf op paneel, 78 x 59 cm