De nieuwe Indonesische president is opeens mild

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
23 januari 2025
Jakarta- De Indonesische president Prabowo wil meer dan veertigduizend gedetineerden uit de overbevolkte gevangenissen vrijlaten. Voor een deel zijn dat kleine criminelen en mensenrechtenactivisten uit Papoea waar hij jarenlang als commandant bloedige militaire operaties uitvoerde. Ook buitenlandse drugskoeriers wil hij gratie verlenen. 'Dit is het moment voor verzoening', zo vindt de ex-generaal. Als gebaar van goede wil liet hij vlak voor kerst een Filipijnse en enkele Australische drugskoeriers vrij. Prabowo wil graag laten zien dat hij milder is geworden.
Zijn voorganger Joko Widodo toonde bij zijn aantreden juist zijn spierballen. Op straat mocht de politie verdachten 'genadeloos' neerschieten. Vooral in de sloppenwijken vonden tientallen onschuldige mensen de dood. Tijdens zijn eerste dagen als president liet hij meedogenloos tien (kleine) drugskoeriers door een vuurpeloton executeren, onder wie de 26-jarige Indonesiër Rani. In de vrouwengevangenis van Jakarta mocht ik haar ooit op Valentijnsdag interviewen. Ze werd in 2005 op de parkeerplaats van het internationale vliegveld aangehouden met 3,6 kilo heroïne op zak. Rani had het geld nodig voor haar ouders, de bank waarop hun spaargeld stond was failliet gegaan.
Merri Utami zat in dezelfde gevangenis als Rani. Ze was net gescheiden toen ze straalverliefd werd op een man die haar meenam voor een weekend Nepal. Hij kocht zelfs een nieuwe koffer voor haar. Hij moest alleen eerder weg. Op het vliegveld in Jakarta bleek ze een kilo heroïne bij zich te hebben.
Beide vrouwen vertelden dat ze de blinddoek zouden weigeren als ze voor het vuurpeloton zouden komen te staan. Merri, die in de tweede groep van terdoodveroordeelden zat, hoorde vanuit haar dodencel de schoten. Ze had geluk. Omdat er buitenlanders bij de executies betrokken waren, onder wie de Nederlander Ang Kiem Soei, trok onder meer de regering in Den Haag tijdelijk haar ambassadeur terug. Widodo stelde de tweede ronde uit.
Rani ligt begraven achter de gevangenis waar ze werd doodgeschoten. Merri zat tot februari 2023, meer dan tien jaar, inmiddels vergeten in de dodencel. Toen pas kreeg haar advocaat te horen dat de doodstraf was omgezet in levenslang. 'Waarom laat Prabowo haar niet vrij?' vraagt de advocaat zich af. Hij noemt Prabowo's gratieverlening een pr-stunt die weinig impact heeft. Door wel de kleine drugskoeriers maar niet de drugsmaffia te pakken, komt er echt geen einde aan de drugshandel.