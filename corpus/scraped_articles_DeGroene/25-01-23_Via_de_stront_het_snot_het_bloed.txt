Via de stront, het snot, het bloed

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
23 januari 2025
Sonia houdt van paarden,en dat houden van gaat ver. Ze weet alles. Van voeding en verzorging en intervaltraining, over selectieve fokkerij en lijnfokkerij, over hoefverzorging en anatomie. Ze kan bandageren en staarten opbinden, ze masseert paardenbenen om hun bloedsomloop te stimuleren. Ze kan aan hun ontlasting aflezen hoe het met ze gaat. Tip: wanneer een renpaard weigert zijn water te drinken, leng het dan aan met wat cola - 'een heel klein beetje, zodat het zoeter wordt, zullen ze het eerder drinken'. De daaropvolgende tip: doe dit niet vlak voor een race, als het paard positief test op cafeïne ligt het eruit.
Vier de teugelsvan de Amerikaanse Kathryn Scanlan (1980) is een zeer specifiek verslag van een zeer specifieke wereld, die van het paardenracen. Scanlan baseerde haar roman op interviews met Sonia, een paardentrainster uit de Midwest, geboren in 1962. Hun vraaggesprek werd door Scanlan bewerkt tot een monoloog, feitelijk en onderkoeld, met af een toe een kleine hint naar de interviewsetting - een terloops 'wist je dat?' of 'ik moet je echt die foto's mailen'.
Je ziet haar zo zitten, een barse, praktische zestiger. Haar verhalen over wat het betekent om vrouw te zijn in een harde mannenwereld zijn zonder zelfmedelijden. Het ging nu eenmaal zo, toen. De renbaan is geen plaats voor lieflijke, met glitter omrandePenny-taferelen. Sonia ziet haar paarden bezwijken op de baan, ze bloeden uit hun longen wanneer ze racen, ze winnen niet omdat ze stikken in hun bloed. Wel drie of vier paarden per wedstrijd. 'De ophaaldienst kwam om de week op maandag. Tot die tijd stapelden de lijken zich op in een greppel achter de tribune. (...) De paardenbenen staken recht de lucht in.'
Vier de teugels - die ruimte heeft Sonia niet. Het leven op de renbaan is hard en eist volledige opoffering, de trainers zijn er twaalf, veertien, zestien uur per dag te vinden. Maar Sonia is vastbesloten, weet als sinds de basisschool dat ze jockey wil worden, ze stapelde de zwaarste boeken die ze kon vinden op haar hoofd met het idee dat dat haar groeispurt tegen zou houden. Tevergeefs, en dus wordt Sonia geen ruiter maar verzorger, ze doet 'alles wat de jockeys doen behalve races rijden'. Ze valt, maar klimt weer op het zadel.
Sonia leidt een klein leven. Wie op de renbaan leeft, is immers altijd bezig. Jarenlang trekt ze alleen op met paardenmensen en staat de wil van de dieren centraal. Scanlan brengt dat bestaan terug tot bondige observaties, soms slechts een alinea lang, af een toe breekt één enkele zin het wit van de pagina. Een plot is er niet. Maar via dat alledaagse, via de stront, het snot, het bloed, via die heel ontoegankelijke en onaangename paardenwereld, verteltVier de teugelsheel knap over het grotere - over een leven dat in het teken staat van opoffering en symbiose. Alles voor de paarden. En dat terwijl de dieren in de ogen van hun rijke eigenaars slechts een investering en middel zijn, niet meer dan auto's, hun benen worden wielen genoemd. Sonia vraagt hun de paarden niet te veel te belasten. Vergeefs. Sonia is een paard, haar lichaam behoort toe aan anderen. Ze wordt verkracht door een van de jockeys, hij dringt haar caravan binnen, houdt een pistool tegen haar slaap. 'Ik zag hem elke dag, ik wist precies wie hij was - het was ellendig, maar oké, ik had het overleefd. Daarna knipte ik mijn haar heel kort.'
Ach ja, zo zijn mannen, en Sonia 'wilde geen toestanden'. In Scanlans vertelling is het vaak onduidelijk waar de mens begint en het dier ophoudt. Mannen hebben namen als Steve Silver, Humpty Dumpty en Tommy Blue, ze schrokken hun eten naar binnen tot ze kotsen, ze hebben kale koppen en korte beentjes, of zijn broodmager met slechte gebitten. Sonia beschrijft ze in eerste instantie nog met mededogen, totdat iets haar aanzet dit niet meer te doen - misschien is het Scanlans luisterende oor waardoor het bagatelliseren afneemt, of het feit dat het normale leven, weg van de paardenrenbaan, steeds meer begint te lonken. Er volgen andere baantjes, andere mensen. Ze ontmoet een man, Baker, 'een prima vent', tot hij zich steeds vreemder begint te gedragen en haar op een dag belaagt, een strop om haar nek legt. Ze overleeft het. In haar sobere taal sijpelt nu strijdbaarheid door - ze weigert te vluchten.
Wie er niet bij is geweest kan het maar moeilijk begrijpen, besluit Sonia haar verhaal.Vier de teugelsdoet een poging - niet alleen voor die buitenstaanders, maar misschien wel vooral voor de paardentrainster zelf, een licht gevoel van spijt sluimert door de pagina's. Wat als ze voor een comfortabeler leven had gekozen? Een man, een kind? Ze herinnert zich Dark Side, een paard met maar één oog, dat ze redde van de slacht. Ze traint hem tot een prijswinnaar. Altijd als het paard Sonia op de renbaan zag, draaide hij zijn hoofd en keek naar haar, hinnikte, alsof hij wist dat zij hem in veiligheid had gebracht. Dáárom, lijkt Sonia te willen zeggen, en heel even kun je daar als lezer bij - zelfs zonder een paardenmeisje te zijn.
Het is vaak niet duidelijk waar de mens begint en het dier ophoudt
Carolyn Drake / Magnum Photos / ANP | Uitrusten na een race. Philadelphia, VS, 2023 KATHRYN SCANLAN Vier de teugels Vertaald door Nicolette Hoekmeijer. Van Oorschot, 181 blz.