Regels zijn voor de sukkels die zich eraan houden Dichters&Denkers

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
24 oktober 2024
Het is ongelooflijk maar waar: Aimée de Jongh heeft met haar graphic novel van William GoldingsLord of the Fliesiets nieuws toegevoegd aan het meesterwerk.
Voor elke roman die geschiedenis schreef,is er waarschijnlijk een redacteur te vinden die het boek niet zag zitten, het niet uit zijn poststapel viste. Op elk moment van de dag ligt er ergens ter wereld een redacteur in bed die, net als de slaap eindelijk lijkt te komen, opschrikt omdat hijVijftig tinten grijsnet te veel tinten grijs vond. OfGesprekken met vriendenvan die Sally Rooney toch iets te vrijblijvend. De eerste twaalf Engelse uitgeverijen zeiden nee toen ene J.K. Rowling ze een verhaal aanbood over een weeskind op een tovenaarsschool.
Dat is een dozijn redacteuren. Je denkt graag dat ze eens per jaar bij elkaar komen, in een zaaltje, en hardop therapeutisch fantaseren hoe anders hun levens zouden zijn geweest als ze hadden toegehapt. Al die nooit gematerialiseerde vakantiehuizen! Drank vloeit, tranen ook.
Maar soms is het verhaal omgekeerd: die ene redacteur die wel oplette. Dat zijn de verhalen waarin carrières reputaties krijgen die hun leven lang meegaan.
Begin jaren vijftig ging een manuscript de ronde langs de Londense uitgeverijen. Het was geschreven door William Golding, een onbekende in de literaire wereld. Het heette'Strangers from Within'.Uitgeverij Jonathan Cape bedankte voor de eer, André Deutsch ook; daarna weigerden achtereenvolgens Putnam & Co, Chapman and Hall, Hutchinson, Curtis Brown en The Bodley Head. Het manuscript moet flink bepoteld zijn geweest toen het op het bureau belandde van Polly Perkins, professioneel lezer bij de kleine maar uitmuntende uitgever Faber and Faber, aan Russell Square.
Polly Perkins - een naam als van een heldin uit een kinderboek. Maar dit is helaas niet het heroïsche verhaal van Polly Perkins. Want ze schreef als beoordeling: 'Speelt zich af in de toekomst. Absurde & oninteressante fantasie over de ontploffing van een atoombom in de koloniën. Een groep kinderen landt in de jungle ergens bij Nieuw-Guinea. Onzin & saai.' Ze schreef een grote R op het manuscript:Reject.
Maar bij Faber werkte sinds kort Charles Monteith. Later zou Monteith toen nog onbekende auteurs als Philip Larkin, Tom Stoppard, Ted Hughes en Seamus Heaney naar Faber weten te halen. Hij was lang, gedistingeerd, sprak als een patriciër, liep een beetje mank - iedereen wist dat dat een oorlogswond was, wat hem net wat extra grandeur gaf. Een collega zou hem beschrijven als'as grand as they come',Monteith was 'de Bentley naast mijn Ford Fiesta'.
Dit was een opgetuigde façade: Monteiths vader verkocht textiel. Hij kwam uit een protestants gezin in Ierland en had hard gewerkt om zijn accent af te leren. Hij was zo'n man die overal slaagde: hij werd met een beurs toegelaten tot Oxford en studeerde cum laude af in Engels. Tijdens de oorlog vocht hij in Zuidoost-Azië, klom op tot majoor. Na de oorlog studeerde hij ook nog eens cum laude af in de rechten, en kreeg een Fellowship aangeboden op All Souls, zeg maar 'het Oxford van Oxford'.
Rechten bleek niks voor hem. Hij was niet agressief genoeg als advocaat, vond hij. De letteren leken hem aangenamer, al had hij het gevoel dat hij in het chique milieu van Faber - T.S. Eliot was daar poëzieredacteur - extra zijn best moest doen. Dus pakte hij op een goeie dag in het najaar van 1953 een manuscript op, ook al stond er een grote R op gekalkt, en begon hij te lezen.
De eerste hoofdstukken vond hij stroef, maar daarna ging het verhaal over twee jongetjes op een onbewoond eiland. De geboren leider Ralph, en de geboren volgeling die 'Piggy' wordt genoemd. Piggy is dik en draagt een bril. Monteith kermde het uit toen Ralph de bijnaam 'Piggy' verraadde aan de andere jongens op het eiland: Monteith was zelf een dik jongetje met een bril geweest. Hij zag brood in het manuscript.
Toen Monteith met de auteur afsprak - thee, 3 december, 1953 - verwachtte hij een geestelijke te ontmoeten. Het boek had een nadrukkelijke moraal over de natuurtoestand van de mens, en speelde met allerlei religieuze symbolen. In plaats daarvan trof hij een man in een tweedjasje en een flannellen broek, met baard. Erg ongebruikelijk in die tijd.
William Golding was voormalig matroos en had in de oorlog vanuit de slagkruisers de stranden van Normandië, maar ook Zeeland beschoten. (Jaren na de oorlog, beschrijft John Carey in zijn biografieWilliam Golding: The Man Who WroteLord of the Flies uit 2009, bezocht Golding eens Middelburg. Een lokale rechter vertelde hem toen over hoe de stad na de oorlog was heropgebouwd. Golding moest bekennen dat hij persoonlijk had geholpen de stad met de grond gelijk te maken.) Hij was al eind twintig toen hij in dienst ging, tien jaar ouder dan de meeste andere matrozen. Hij vond het vernederend, zoals hij ook zijn docentschap na de oorlog vernederend vond. Hij wilde niet lesgeven op een middelbare school in Salisbury, hij wilde schrijver zijn. En dus luisterde hij heel goed naar wat Monteith hem te zeggen had.
Allereerst, zei Monteith, weg met het begin. Zo gek is het niet dat zoveel uitgevers weigerden als je bedenkt dat de oerversie vanLord of the Fliesbegon met hoofdstukken waarin uitentreuren een atoomoorlog werd uitgevochten; in deze hoofstukken werden allerhande gevechtsvliegtuigen beschreven, geen personages. Weg ermee, zei Monteith. Focus op de kinderen die het zonder volwassenen moeten zien te rooien.
Daarnaast; Simon is te veel van het goede. Het boek kent vier hoofdpersonen. Ralph en Piggy, de onrustige Jack, die snakt naar avontuur, geweld, directe lustbevrediging, en de ingetogen, bijna mystieke Simon. Zoals Golding hem beschreef was Simon een heilige (heel veel van Goldings latere boeken hebben personages die halve of hele martelaars zijn). Simon troost de kinderen, verzekert ze dat ze weer thuiskomen. In de originele versie beschreef Golding dat Simon een licht met zich meedraagt. Hij heeft het gevoel dat er op het eiland vruchten zijn die verboden zijn om te eten. Op een dag zwerft Simon over het eiland en treft de varkenskop aan die door Jack en zijn jagers op een spies is gezet. De varkenskop begint tegen Simon te spreken. Deze scène zit ook in de definitieve versie van het boek, maar in de oerversie was Golding explicieter; Simon voorvoelt dat hij het eiland vol ruziende schoolkinderen vrede en onschuld kan brengen, maar dat hij die vrede en onschuld zelf niet zou meemaken. Hij voorvoelde dat hij een offer moest brengen om het kwaad te verjagen...
Dit is waarschijnlijk de belangrijkste ingreep. Doordat Monteith Golding overtuigde het bijbelse element in te perken, zorgde hij ervoor datLord of the Fliesde geschiedenis inging als een boek dat een begrip werd als het gaat om menselijk gedrag. Geloof je dat, in situaties van directe nood, mensen elkaar helpen, of juist dat de sterkste regeert en het ieder voor zich is?
Kortom, soms heeft een schrijver de juiste redacteur nodig. En soms heeft een verhaal net een andere visie nodig. Een nieuwe visie komt van Aimée de Jongh, die nu al (ze is van 1988) de prominentste auteur van graphic novels is die Nederland te bieden heeft. Terecht, haar graphic novels zijn menselijk, literair, gelaagd. Ze is internationaal bekroond en in de korte tijd dat haar adaptatie vanLord of the Fliesnu uit is, is het boek al zo'n bestseller dat het tijdelijk niet leverbaar was. Het kon niet snel genoeg bijgedrukt worden. Een unicum. Het verschijnt in 35 landen.
De Jongh volgt Goldings verhaal: op het onbewoonde eiland ontstaat er een conflict tussen de twee oudste jongens, Ralph en Jack. Ralph wil dat er gestemd moet worden over beslissingen. Jack vindt dat hij leider moet zijn simpelweg omdat hij een hoge cis kan zingen. Ralph wil dat de kinderen permanent een vuur brandend houden, om een voorbijvarend schip te lokken. Jack wil op varkens jagen en oorlogje spelen. Ralph wil dat de kinderen vasthouden aan het idee van beschaving. Jack wil 'weg met de regels!' en beroept zich op het recht van de sterkste. Als een van de kleinere kinderen ervan overtuigd is dat er een monster op het eiland is, zegt Ralph dat het maar een kwade droom was, terwijl Jack het gevaar overdrijft en zegt dat hij het monster heus wel aankan. Het kamp breekt in tweeën, Jacks jagers tegenover Ralphs vrienden, die elkaar naar het leven gaan staan.
Het is moeilijk, als je het nu leest, het boek niet politiek te duiden. Jack is de populist, een handelaar in angst en machismo. Ralph en Piggy zijn de liberaal-democratische orde. Orde, rechtvaardigheid, al is die saai en degelijk. Ze houden vast aan een trompetschelp, gevonden in de zee. Wie de schelp heeft, bedenken ze, mag spreken. Zo schreeuwt niet iedereen door elkaar heen. Als in de nacht Jacks jagers hun kamp overvallen, is het eerste dat Piggy controleert de schelp. Hij ligt er nog. Het verbaast Piggy - hij snapt niet dat voor Jacks kamp de schelp, en alles wat hij symboliseert, niets betekent. Regels zijn alleen voor de sukkels die zich eraan houden.
Nu zal Golding het niet politiek hebben opgevat. De animositeit van Jacks kamp naar Ralph en Piggy is bijna een psychologische noodzakelijkheid. Want wanneer ze Simon doodsteken kunnen ze dat nog als ongeluk afschilderen - het was donker, ze dachten dat hij het monster was - maar voor Piggy's dood is geen excuus. En dus moeten ze ook van Ralph af: hij herinnert hen aan hun moord, hij herinnert hen aan de beschaving die ze in de steek laten, hij is het betere geweten dat ze moeten smoren, omdat ze anders moeten erkennen dat zij de monsters zijn.
De Jonghs tekeningen zijn bladzijde voor bladzijde prachtig. Dat zit hem niet alleen in haar stijl, maar ook in de perspectieven, hoe ze inzoomt of uitzoomt, hoe ze de natuurpracht laat vloeken met de dreiging. Wanneer Simon wordt doodgestoken door de opgehitste jagers van Jack, ligt zijn lichaam op zijn buik in de branding. Het duurde even voordat ik begreep waarom het me aangreep: het is een variant op de bekende foto van het verdronken driejarige jongetje dat aanspoelde op het strand van Bodrum, in 2015. Hij vluchtte met zijn ouders voor de oorlog in Syrië. Hij heette Aylan.
De Jongh tekent het paginagroot. Het is een verstild beeld in het hectische verhaal. De onschuld vermoord.
Je zou kunnen zeggen - als enige punt van kritiek - dat De Jongh haar jongetjes wel heel schattig houdt in hoe ze ze tekent. Spitse neuzen, grote ogen, het springerige, volumineuze haar van rocksterren. Terwijl jongetjes er ook uit kunnen zien als oude mannetjes, met holle blikken en vettig, plat haar. Het zal een keuze zijn van De Jongh, die van haar personages geen eendimensionale politieke symbolen wil maken. Het blijven jongetjes, kleine mensen met plus- en minpunten.
Haar mooiste vondst bewaart ze voor het allerlaatst. Het is hopelijk geen spoiler om het einde te verklappen - het boek behoort immers tot de canon. Net wanneer Jacks jagers het op Ralph gemunt hebben, rent hij tegen een marineofficier aan op het strand. Een schip heeft het brandende bos gezien en is op onderzoek uitgegaan. Oog in oog met hun redding barsten de kinderen in huilen uit; niet uit opluchting. Eerder uit verdriet. Ralph huilt 'om het einde van de onschuld, de duisternis van het mensenhart en de val door de lucht van de echte, wijze vriend genaamd Piggy'. De officier is verbaasd. Hij had meer verwacht van Britse schoolkinderen, denkt hij in de roman. En dus: 'Hij wendde zich af zodat ze even tot zichzelf konden komen en terwijl hij wachtte liet hij zijn ogen rusten op de slagkruiser in de verte.'
Het zijn de laatste zinnen van Goldings boek, maar door hoe De Jongh tekent voegt het iets toe dat ik er eerder niet in las. Eerst tekent ze de slagkruiser in de verte, op twee volledige bladzijdes. Maar op de laatste bladzijde zoomt ze in op het boordgeschut van die slagkruiser. Vier kanonnen in zwart en donkergrijs. Het ziet eruit als een monster.
Dus de marineofficier keert zich af van de onbeschaafde jongens, en kijkt naar wat voor hem beschaving is. Maar die beschaving is ook oorlog, is ook ellende, is ook vernietiging. De mens op het onbewoonde eiland is niet anders dan de mens in wat wij beschaving noemen. Het draait nog steeds om overheersing. De mens draagt er alleen een gesteven uniform bij.
Monteith stierf in 1995, als de grote meneer in het Britse uitgeversland. Golding stierf in 1993, als Nobelprijswinnaar. Zijn debuutroman is zeventig jaar oud, en is nog steeds onovertroffen. En toch heeft Aimée de Jongh er iets geweldigs nieuws van gemaakt.
WILLIAM GOLDING Lord of the Flies: Heer van de vliegen Adaptatie en tekeningen door Aimée de Jongh. Scratch, 352 blz.