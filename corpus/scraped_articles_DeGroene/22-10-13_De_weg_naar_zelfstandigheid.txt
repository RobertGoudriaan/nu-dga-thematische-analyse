De weg naar zelfstandigheid

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
13 oktober 2022
Naast de dingen die je kuntzien bestaan er ook andere dingen. Dingen die onder of achter of om het zichtbare heen hangen, en toch voelbaar zijn, zoals 'de spanning die er hangt als je een kamer binnenkomt waar twee mensen ruzie hebben gemaakt'. Die spanning verkent Aya Sabi (1995) in haar debuutromanHalf leven.
Onder de levens van Shams en haar moeder en grootmoeder ettert een verleden waar geen van de drie vrouwen met elkaar over kan praten: Fatna, die in de jaren vijftig in Marokko de onafhankelijkheidsstrijd en meerdere huwelijken overleefde, haar dochter, die in de jaren zeventig aan onherbergzaam Nederland moest zien te wennen, de brieven aan haar geliefde nog het enige contact met Marokko, en Shams, geschiedenisstudent, die in vurige essays probeert greep te krijgen op de stille trauma's van de vrouwen in haar leven. De woede, de afgunst, de wraakzucht, de wreedheid en obsessies van haar oma en moeder, en hoe ze die uit machteloosheid weer op hun dochters botvierden - Shams heeft het aan den lijve ondervonden maar beschouwt de situatie als een academicus. Ze komt tot de conclusie dat de drie generaties elkaar nooit zullen kunnen begrijpen.
Het is een kwestie van verschillende paradigmata, 'je denkt anders over denken', en dus ettert dat verleden altijd maar door, met alle ellende van dien. Toch blijf je altijd familie, aan dat netwerk van vrouwen klamp je je vast, wat er ook gebeurd is, zij horen nu eenmaal bij jou, je stamt nu eenmaal van ze af, het moet. Shams' moeder vat het nog het beste samen in een van haar brieven naar Casablanca: 'Dat zij mijn moeder moet zijn, wat een ramp', maar 'als je elke ochtend en elke avond en voor het eten en na het eten hoort dat je moeder tevreden over je is en dat ze van je houdt, kan je net zo goed doodgaan, want wat valt er dan nog na te streven?'
Half levenheeft een indrukwekkend brede spanwijdte en iets wat niet vanzelfsprekend is in een familieroman met vervlochten verhalen: een spanningsboog die tot het einde overeind blijft. Het meest word je gegrepen door het verhaal van Fatna in Marokko, die een huwelijk ontvlucht om als kok in een paleis van een huis te werken. Haar verhaal leeft en bruist dankzij de zintuiglijke details, beghrir op een aardebruin kleibord, een tuin vol sinaasappelbomen, dienstmeisjes die zwijmelen om de liefdesliedjes op de radio, kip en amandelen onder flinterdun filodeeg, een bruidsdjellaba van zachte mousseline. In de simpele waarheden van geuren en licht en texturen blinkt Sabi uit. Haar proza laat te wensen over wanneer het in duiding vervalt, vooral in de essays van kleindochter Shams. Haar metaforen zijn vaak omslachtig en onnatuurlijk, zinsconstructies zijn nodeloos bombastisch en dwalen daardoor te ver van de tastbare werkelijkheid. Fatna is als personage juist de krachtigste van de drie op de momenten dat ze haar verhaal aan niemand lijkt te vertellen, alleen maar zachtjes aan zichzelf. Ze maakt geen oogcontact met de luisteraar, die het verhaal hoort als een stem van achter een kamerscherm.
De rol van taal als weg naar zelfstandigheid staat centraal inHalf leven.Fatna staat in haar tijd bekend om haar zwijgzaamheid, ze wordt erom geprezen zelfs, in het huwelijk en in haar werk als kok is het een deugd om zo min mogelijk te spreken. Laat staan dat ze kan lezen en schrijven. Maar in een ander leven, decennia later in Nederland, is haar taalloosheid geen deugd maar een mankement, 'het zijn de simpele dingen die voor haar niet te begrijpen zijn', schrijft haar dochter. Ook zij zwijgt thuis, maar zij kan wel lezen en schrijven en ze schrijft haar brieven als daad van verzet, al moeten die brieven dan nog verbrand worden. Nog een generatie later schrijft Shams onbeschaamd, ze is essays gaan schrijven 'om [haar] taal te vinden' en het zwijgen van haar oma en moeder te doorbreken.
De grote verschillen tussen deze drie vrouwen laat Sabi knap terugkomen in hun vertelstijlen. Het is ironisch dat de kleindochter Shams, die haar taal gevonden heeft, zich in haar essays juist verhult achter de taal, die doordrenkt is van psychiatrisch jargon en modieuze termen. Het is de vraag of het nodig was om alles zo expliciet te maken, en daarmee soms zelfs moraliserend.
Het zorgt ervoor dat we Shams kwijtraken. Waar Fatna het leven ervaart, en haar dochter haar gevoelens rauw en boos in haar brieven verwerkt, blijft Shams op een frustrerende afstand zweven. Je vraagt je af wat haar drijft, wat ze eet, wat ze voelt, met wat voor spullen en mensen ze zich omringt buiten de context van haar moeder en grootmoeder. Wie is ze behalve een verteller, iemand die om deze rommelige familiegeschiedenis een strik van duiding probeert te knopen?
Misschien is dat precies het wrange aan Shams, van wie je als lezer zo graag het volle leven wil zien. Het leven dat zij gemaakt heeft, hoe eigen het ook is, wordt altijd ten dele in beslag genomen door de geschiedenissen van haar moeder en grootmoeder. Wat ze voor zichzelf overhoudt is een half leven, daarvan moet ze iets zien te maken.
Aya Sabi blinkt uit in de simpele waarheden van geuren en textuur
Thomas Sweertvaegher / ID Photo | Aya Sabi schrijft over de rol van taal AYA SABI Half leven Das Mag, 305 blz.