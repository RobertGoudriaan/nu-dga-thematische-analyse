Een teleurgestelde humanist Profiel Kurt Vonnegut

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
10 november 2022
Zijn boeken gingen erover wat voor afknapper het is om mens te zijn. Maar nooit verzandde de honderd jaar geleden geboren Kurt Vonnegut in gemakzuchtig nihilisme. Hij wilde gewoon dat we wat aardiger zouden zijn voor elkaar en de planeet.
Het is 16 maart 2022en een lasergestuurde KAB-500L-bom legt het theater van Marioepol in puin. Meer dan zeshonderd burgers komen om. De KAB-500L schijnt een 'slimme' bom te zijn, of tenminste minder dom dan de ouderwetse explosieven die op goed geluk op de vijandelijke doelen werden gemikt en onnodige schade veroorzaken. Gelukkig beschikt een beetje moderne krijgsmacht inmiddels over hightech precisiewapens.
In eenVolkskrant-artikel vertellen ooggetuigen hoe ze over de lijken moesten stappen om te ontsnappen uit de smeulende ruïne die dienst had gedaan als schuilplaats. In de kleedkamers en de gangen van het theater bivakkeerden hele gezinnen. Mensen pulkten de vulling uit de stoelen en gebruikten het als brandstof om mee te koken. Een decorontwerper had met witte verf het woord 'KINDEREN' op de stoep geschreven. In cyrillisch schrift, groot genoeg om vanuit de lucht te kunnen te lezen.
Het kon de slimme bom niet stoppen. In hetzelfde weekend dat dit gruwelijke verslag vanuit Oekraïne in de krant verschijnt zitten zo'n achthonderd toeschouwers in de Stadsschouwburg van Amsterdam bij de toneelvoorstelling vanSlachthuis vijf. Ze hebben zich in roodpluchen zetels genesteld en zien hoe Billy Pilgrim neerdaalt op het podium, door de tijd heen reist en onderweg geconfronteerd wordt met de dood. 'Zo gaat dat', horen ze hem telkens weer zeggen.So it goes.
Het is knap hoe Theater Rotterdam de verraderlijke lichtvoetigheid van Kurt Vonnegut naar het toneel heeft weten te vertalen. Het ene moment is Billy in Dresden, in februari 1945, opgesloten in een vleeskelder, terwijl boven hem het gedreun van bommen klinkt, 'als de voetstappen van een reus'. Dan is hij plots een seniele weduwnaar met een volwassen dochter. Of reist hij opeens met een vliegende schotel naar de planeet Trafalmadore, waar hij, opgesloten in een kooi en gadegeslagen door aliens, de liefde bedrijft met pornoster Montana Wildhack. Om even later weer terug te keren in het bed van een militair hospitaal. Billy is 'losgekomen van de tijd'.
Nog meer dan bij lezing van het boek dringt zich in de schouwburg een interpretatie op: dit is een verhaal over trauma, verteld door een veteraan die kampt met ptss, flashbacks heeft naar zijn dagen aan het front en vlucht in fantasieën over vreemde planeten. Het is een steekhoudende lezing, zonder meer. En toch voelt het alsof zo'n eenduidige exegese het boek en zijn schepper tekortdoet. Dit is meer dan alleen een anti-oorlogsboek. Alle grote literatuur, schreef Vonnegut eens, gaat erover wat voor afknapper het is om een mens te zijn. Dat geldt in ieder geval voor zijn eigen werk, al mag dat de pret niet drukken.
Het is 11 november 1922en in Indianapolis, Indiana komt Kurt Vonnegut jr. ter wereld, de jongste in een gezin van drie. Zijn vader is architect, net als zijn grootvader, die aan het eind van de negentiende eeuw vanuit Duitsland naar de Verenigde Staten was geëmigreerd. Waarschijnlijk had Kurt datzelfde carrièrepad gevolgd, ware het niet dat het familiebedrijf kopje-onder ging tijdens de Grote Depressie. Wees verstandig en leer een echt vak, adviseert zijn vader hem. Hij begint aan een studie scheikunde, maar meldt zich al snel aan om te vechten in de Tweede Wereldoorlog.
Hij is begin twintig als de Duitsers hem als krijgsgevangene opsluiten in een slachthuis in Dresden. Zijn moeder is dan al dood. Kort voordat haar zoon naar het front vertrok, had de 55-jarige Edith Lieber Vonnegut een overdosis slaappillen genomen.
'Dit is allemaal min of meer waar gebeurd', luidt de openingszin vanSlachthuis vijf. Net als Billy Pilgrim komt Vonnegut tijdens de Slag om de Ardennen achter de vijandelijke linies terecht. Net als Billy moet hij een vlammenwerper gebruiken om stapels lijken ter plekke te verbranden.
Na de oorlog helpt zijn oudere broer Bernard, een beroemd atmosferisch fysicus, hem aan een baan op de pr-afdeling van General Electric. In de avonduren schrijft hij korte verhalen voor diverse tijdschriften. Hij schrijft over wetenschappers met superkrachten en buitenaardse avonturen, maar zwijgt over zijn ervaringen in Duitsland. Het lukt hem niet om de woorden te vinden. Geïnspireerd door zijn tijd bij General Electric begint hij aan een boek over een maatschappij waarin machines alomtegenwoordig zijn en ingenieurs de dienst uitmaken, totdat de verliezers van de automatisering in opstand komen (zijn debuutPlayer Pianouit 1952). In zijn tweede boekThe Sirens of Titan(1959) introduceert hij Trafalmadore, de planeet waar Billy Pilgrim later naartoe zal reizen.
De oorlog komt voor het eerst voorzichtig aan bod inMother Night(1962), dat gaat over een nazi-propagandist die claimt een Amerikaanse spion te zijn, maar zijn werk zo overtuigend doet dat vriend noch vijand zich kan voorstellen dat hij niet meende wat hij verkondigde. De moraal van het verhaal verklapt Vonnegut al in de introductie:'We are what we pretend to be, so we should be careful what we pretend to be.'
Het is 15 september 1958en rond tien uur 's ochtends stort een pendeltrein tussen New York en New Jersey van een openstaande ophaalbrug. Drie wagons belanden in de Newark Bay en in een daarvan zit James C. Adams. Zijn vrouw Alice ligt op dat moment in het ziekenhuis met een terminale vorm van kanker. Nog geen twee dagen nadat ze in de krant heeft gelezen dat haar echtgenoot om het leven is gekomen bij het treinongeluk blaast zij haar laatste adem uit.
Hun vier kinderen, plotsklaps wees geworden, trekken in bij het gezin van hun oom. De dood van zijn zus, met wie hij een bijzondere band had, en de adoptie van haar kinderen heeft volgens Vonnegut een grotere impact gehad op zijn leven dan de oorlog. Met zeven kinderen is hun huis op Cape Cod een gezellige chaos, zij het geen optimale werkomgeving voor een schrijvende kostwinner. Vonnegut trekt zich terug in de studio waar hij op zijn typemachine zit te ratelen en wanneer het lawaai van zijn spelende kroost hem te veel wordt stormt hij naar buiten en schreeuwt dat ze hun koppen moeten houden. 'Iedereen was bang voor hem', blikt een van zijn geadopteerde kinderen terug in de recente documentaireUnstuck in Time. 'Hij was niet echt een warme vader.'
Filmmaker Robert Weide werkte bijna veertig jaar aan deze documentaire (nog niet te streamen in Nederland). In 1982 begon hij zijn literaire jeugdheld te volgen met zijn camera. Gaandeweg raakten de twee bevriend en Weide zag hoe ontzettend aardig en grappig Vonnegut kon zijn.
Maar hij zag ook een getroebleerde man. Nooit sprak hij met zijn kinderen over wat hij heeft meegemaakt in de oorlog. Knuffelen deed hij alleen met de hond. Als hij in een goede bui was, was hij ontzettend vermakelijk, maar zijn gemoed kon ook zomaar weer omslaan. 'Ik had eigenlijk geen idee wie hij was', zegt zijn dochter Edie inUnstuck in Time. 'Totdat ik wat van hem las. Het verblufte me, dat deze man in hetzelfde huis woonde.'
Het is Vaderdag 2022en de bestellingen op signmyrocket.com stromen binnen. Wie bereid is een paar honderd euro te betalen kan een persoonlijke boodschap achterlaten op een bom of granaat. Een grijze raket is beschreven met de woorden 'Wraak voor MH17'. Veel opschriften bevatten verwensingen voor Russische soldaten of tekeningen van piemels. Maar kennelijk zijn er ook mensen die het een leuke manier vinden om hun vader een fijne dag te wensen.'Happy Fathers Day, Tomas',staat in zwarte stift op de huls van een 2S7Pion, een raket uit de tijd van de Sovjet-Unie.
Wapens zijn een gevaar voor de volksgezondheid, zoals waterpokken of cholera. Zo zag Vonnegut het althans. Een geweer is niets meer dan een stuk metaal bedoeld om gaten in mensen te schieten. Sinds het begin der tijden zijn mensen verwikkeld in zinloze stammenstrijden, nieuwe uitvindingen hebben er enkel voor gezorgd dat we er een stuk beter in zijn geworden. Voor Vonnegut was het bombardement op Hiroshima het moment dat hij definitief zijn vertrouwen in technologische vooruitgang verloor. Die explosie legde de ware ziel bloot van 'elke geïndustrialiseerde natie ter wereld', een 'zieke ziel, zo ziek dat ze niet verder wilde leven'. Gelukkig zijn er tegenwoordig 'strategische' en 'tactische' kernwapens, die niet direct de hele stad in puin leggen, maar slechts een aangewezen deel ervan. De vooruitgang staat niet stil.
Vonneguts vierde roman,Cat's Cradle(1963), valt te lezen als een commentaar op de wapenwedloop en, meer in het algemeen, op de stompzinnigheid van onze soort. Een van de personages is een wetenschapper die betrokken was bij de ontwikkeling van de kernbom en nu een nieuw superwapen heeft ontwikkeld:ice-nine,een soort water in vaste vorm dat al het normale water waarmee het in aanraking komt onmiddellijk doet bevriezen. Vonneguts levendige fantasie werd op gang geholpen door zijn tijd bij General Electric, waar hij een wetenschapper had leren kennen die voor militaire doeleinden experimenteerde met droogijs en kunstmatige mist. Het is geen spoiler-alert datCat's Cradleniet goed afloopt.
Ondanks lovende besprekingen ontbreekt het Vonnegut dan nog aan commercieel succes. Met zijn korte verhalen heeft hij genoeg geld verdiend om zijn baan bij General Electric op te zeggen, maar de romans zijn geen bestsellers. Dat journalistieke loondienst niets voor hem was, had hij al gemerkt toen hij voorSports Illustratedeen keer een verhaal moest schrijven over een racepaard dat geprobeerd had te ontsnappen. Volgens de overlevering is dit de enige regel die hij op papier kreeg:'The horse jumped over the fucking fence.'
Ook zijn poging om een Saab-dealership te openen mislukte hopeloos. Beter vergaat het hem als schrijfdocent in Iowa, al zijn de studenten niet direct onder de indruk van zijn reputatie. Zijn vrouw Jane houdt vertrouwen in zijn schrijverskwaliteiten en stuurt onvermoeibaar manuscripten op naar uitgevers en tijdschriften. Bij lokale boekwinkels bestelt ze onder een valse naam de boeken van haar man, zodat ze die op voorraad hebben. Ze is ervan overtuigd dat het slechts een kwestie van tijd is voordat zijn genialiteit op waarde wordt geschat.
Het is 1969en op campussen overal in Amerika protesteren studenten tegen de oorlog in Vietnam. Wanneer Henry Kissinger, nationale veiligheidsadviseur onder president Nixon, komt spreken bij de afstudeerceremonie op de Brown-universiteit keren veel studenten hem de rug toe. In Washington komen een half miljoen mensen bijeen voor de'March Against Death'. En na lang ploeteren is Vonnegut er eindelijk in geslaagd om zijn boek over Dresden af te maken. 'Ik zal maar niet vertellen hoeveel geld en zorgen en tijd dit kleine rotboekje me heeft gekost.' schrijft Vonnegut in de inleiding vanSlaughterhouse Five.
Van de ene op de andere dag maakte dat boekje van hem een pop-icoon.
Ironisch genoeg was het een antisemiet en nazi-sympathisant die een belangrijke inspiratiebron vormde. InReis naar het einde van de nachthad Louis-Ferdinand Céline de uitzichtloosheid van de Eerste Wereldoorlog perfect weten te vangen. Op het eerste gezicht zijn het twee compleet verschillende boeken, het gitzwarte nihilisme van Céline en de speelse satire van Vonnegut, maar hun vertrekpunt was hetzelfde en is samengebald in dat fameuze zinnetje'so it goes',waarmee Vonnegut wilde uitdrukken wat volgens hem ook Céline's boodschap was: 'Dood en leed kunnen niet zo belangrijk zijn als ik denk dat ze zijn. Aangezien ze zo alomtegenwoordig zijn, moet ik wel gek zijn dat ik ze zo serieus neem. Ik moet proberen minder gek te zijn.'
In zijn boekThe Writer's Crusade: Kurt Vonnegut and The Many Lives of Slaughterhouse Five(2021) spreekt journalist Tom Roston veteranen die een diepe band voelen metSlachthuis vijf. Het is de beste verbeelding van de ptss die zij dagelijks ervaren. Ze voelen zich losgezongen van de tijd, precies zoals Billy Pilgrim. Voor hen is er geen twijfel over mogelijk: Vonnegut was diep getraumatiseerd en dit boek was zijn poging om het te verwerken.
Zelf heeft hij altijd ontkend. Vonnegut wilde ongrijpbaar blijven, zich niet laten vastpinnen als een schrijver die zijn nachtmerries omzet in literatuur. 'Een groot avontuur', zo noemde hij zijn oorlogsdagen soms provocerend. Of hij beweerde lachend dat 'de buurthonden' uit zijn kindertijd een grotere invloed op zijn leven hadden dan 'die brandbommen op Dresden'. Al zou een psychoanalyticus zulke uitspraken waarschijnlijk juist duiden als een teken van verdringing.
Tijdens zijn onderzoek komt Roston een gerucht ter ore: samen met zijn oorlogsmaat Bernard O'Hare zou Vonnegut wraak genomen hebben op hun Duitse bewaker. Stel je voor:'Kurt Vonnegut, Nazi Hunter'.Deze zachtaardige man, auteur van een van de meest humanistische anti-oorlogsboeken, zou hebben gemoord uit platte revanchegevoelens. Heel lang houdt Roston de lezer niet in spanning. Hij heeft nooit bewijs kunnen vinden voor deze wilde roddel, maar vindt hem te sappig om helemaal onvermeld te laten.
Volgens Vonnegut was de enige Duitser die hij bijna had vermoord zijn oom. Een opmerking van hem maakte Vonnegut ziedend. Dit is wat de oom zei toen zijn neefje net terug was gekeerd uit de oorlog: 'Potverdorie, je ziet er nu uit als een man.'
Dit is precies waartegen Vonnegut zich zo fel verzet. Toen hij Bernard O'Hare vertelde dat hij werkte aan een boek over Dresden kwam diens vrouw kwaad uit de keuken gestormd. 'Jullie waren nog maar kinderen!' riep ze uit. Dat opende hem de ogen, schrijft hij aan het begin vanSlachthuis vijfen hij geeft het boek de ondertitelThe Children's Crusade. Wat hij op het slagveld had gezien was geen heroïsche strijd, maar nutteloos geweld en afschuwelijk lijden. We mogen niet denken dat er wijze lessen te trekken vallen uit de tragedie in Dresden. De enige die heeft geprofiteerd van deze slachtpartij ben ik, zou Vonnegut later schrijven. 'Ik kreeg drie dollar voor iedere persoon die daar is vermoord. Stel je voor.'
Het is 3 oktober 1976en inThe New York Times Book Reviewstaat een vernietigende bespreking van Vonneguts achtste roman,Slapstick. Het is onbegrijpelijk hoe deze grappenmaker zo'n gevierd schrijver kon worden, vindt de recensent. 'Semi-geletterde jongeren' mogen dan smullen van zijn 'gemakkelijke en sentimentele cynisme', dat maakt zijn boeken nog niet goed. De oordelen in andere respectabele tijdschriften zijn niet veel positiever.
'All of a sudden, critics wanted me squashed like a bug',zou Vonnegut later terugblikken in een zelfinterview voorThe Paris Review. Hij wil best geloven datSlapstickeen slecht boek was, hij is de eerste om te erkennen dat niet alles wat hij aanraakt in goud verandert. 'Maar het merkwaardige aan deze recensies was dat ze mensen wilden laten toegeven dat ik er nooit wat van kon.'
Het is de vraag of Vonnegut zonderSlachthuis vijfeen plekje in het pantheon der letteren verworven zou hebben. Je zou hopen van wel, boeken alsCat's CradleenMother Nightverdienen miljoenen lezers en serieuze bestudering door literatuurwetenschappers. Maar hoewelCat's Cradlenu alom beschouwd wordt als een meester werk, verkocht het aanvankelijk maar zo'n vijfhonderd exemplaren. Als het leven net wat anders was gelopen, had Vonnegut kunnen eindigen als zijn fictieve alter ego Kilgore Trout, de sappelende sciencefictionschrijver die in verschillende van zijn boeken opduikt.
De reden dat Vonnegut zich zo tot sciencefiction voelde aangetrokken, was dat deze 'lage' kunstvorm zich, anders dan veel 'ernstige' literatuur, bezighield met de grote thema's van onze tijd: technologische vooruitgang en de gevaren daarvan, onze achteloze omgang met de planeet. Het toevoegen van sciencefictionelementen stelde Vonnegut in staat om wat meer afstand te nemen. Om zich als een marsmannetje (of Tralfamadorian) te verwonderen over de menselijke beschaving, of wat daarvoor door moet gaan.
Het enige probleem met scifi-boeken, vond Vonnegut, was dat het vaak leuker was om de plot na te vertellen, dan om ze helemaal te lezen. Vandaar dat hij Kilgore Trout creëerde, met een denkbeeldige bibliografie van zo'n 117 romans en meer dan tweeduizend korte verhalen, met titels alsThe Gospel from Outer SpaceenThe Planet Gobblers.
Een van Trouts korte verhalen gaat als volgt. Een buitenaards wezen genaamd Zog landt met een vliegende schotel op aarde. Hij komt de mensen vertellen hoe ze kanker kunnen genezen en oorlogen kunnen voorkomen. Op Zogs thuisplaneet communiceert men door te tapdansen en scheten te laten. Eenmaal geland in Connecticut ziet hij een huis in brand staan. Hij rent er al dansend en ruftend heen om de mensen te waarschuwen. De huisbaas slaat Zogs schedel in met een golfclub. Einde verhaal.
Cynisch? Wellicht. Komisch? Noem het satire. Makkelijk? Minder dan het lijkt. Vonnegut gebruikte humor om de grote levensvragen te verkennen. Lachend ontleedde hij de absurditeit van ons bestaan. Lange tijd wantrouwde het literaire establishment hem omdat zijn boeken zo vermakelijk waren. Een roman bestempelen als 'leuk' gold in die kringen niet direct als compliment. Wat deze critici niet zagen was hoe hard werken het was om leuk te schrijven. Opgeslagen in de archieven liggen talloze schetsen vanSlachthuis vijfdie getuigen van Vonneguts experimenteerlust. Ook al las het soms zo, hij schreef nooit zomaar een simpel grappig verhaaltje. Tijdens zijn studie culturele antropologie bestudeerde hij de structuren van verhalen. Zijn diploma ontving hij pas in 1971, nadatCat's Cradlewerd erkend als masterscriptie.
Hoogdravende filosofische theorieën zul je in Vonneguts boeken of essays niet aantreffen, al doen zijn opvattingen over tijd bij vlagen denken aan wat Nietzsche de Eeuwige Terugkeer heeft genoemd. Tijd is als een slang die in zijn eigen staart bijt. Vergankelijkheid is een illusie, alles blijft altijd bestaan. Of zoals een Tralfamadorian het uitlegt inSlachthuis vijf: 'Eeuwigheid is eeuwigheid. Ze verandert niet. Ze leent zich niet voor waarschuwingen of verklaringen. Ze bestaat. Bekijk haar moment voor moment en dan zult u zien dat wij allemaal, zoals ik eerder al zei, insecten in barnsteen zijn.'
The New York Timesomschreef Vonnegut ooit treffend als een 'moralist met een scheetkussen'. Onder het ogenschijnlijke geouwehoer gaan namelijk wel degelijk levenslessen schuil die zo ontroerend eenvoudig zijn dat ze niet zouden misstaan op een tegeltje. Dat we wat vaker stil moeten staan bij de momenten waarop we gelukkig zijn, bijvoorbeeld. Of dat we ieder mens met waardigheid moeten behandelen. Maar dat is wat zijiger verwoord dan hoe Vonnegut het zegt:'God damn it, you've got to be kind.'Precies daarin ligt misschien wel zijn aantrekkingskracht: de oprechte verbazing over wat we elkaar, onszelf en de planeet aandoen. Hij snapt niets van de onverschilligheid over armoede, vervuiling, allerlei vormen van onrecht. Als Vonnegut iets was, dan wel een teleurgestelde humanist.
Toen hij na het bombardement uit de schuilkelder kwam en zag hoe Dresden was veranderd in een maanlandschap betrapte Vonnegut zich op de neiging om in lachen uit te barsten. Misschien is het ook de enige logische reactie wanneer je geconfronteerd wordt met zo'n absurde gruweldaad: onthecht raken van de wereld en de onbegrijpelijke ellende die mensen over elkaar uitstorten beschouwen als een wrede grap.
Voor troost of houvast weigerde Vonnegut zich tot religie te wenden. Naar eigen zeggen was dat de reden dat zijn eerste huwelijk op de klippen liep: Jane zocht haar toevlucht in het bovennatuurlijke. Niet dat zijn vrouw hem probeerde te bekeren, maar het stond haaks op Vonneguts agnostische levenshouding. Hij kwam uit een familie van vrijdenkers. Instemmend citeerde hij zijn overgrootvader Clemens Vonnegut, die zich al verzette tegen de religieuze dogma's uit zijn tijd: 'Iedereen die er liberale opvattingen op nahoudt en een partner kiest die bevangen is door bijgeloof riskeert zijn vrijheid en geluk.'
Een plattere en meer plausibele verklaring voor zijn scheiding was dat Vonnegut na zijn grote doorbraak werd opgenomen in het glamourleven van New York waar hij de achttien jaar jongere fotograaf Jill Krementz ontmoette, met wie hij in 1979 trouwde.
Het is november 2022en in de Egyptische badplaats Sharm-elSheikh zijn diplomaten, politici en allerhande afgevaardigden uit 197 landen bijeengekomen om de mensheid voor de ondergang te behoeden. Het is de 27ste keer dat ze zo'n poging wagen en eigenlijk gelooft niemand meer dat de 'historische overeenkomst' die zeven jaar geleden in Parijs werd afgehamerd nog nagekomen kan worden. Misschien wordt het tijd dat we gaan sleutelen aan de atmosfeer, opperen sommige ingenieurs, met zwaveldeeltjes zouden ze een zonnescherm kunnen creëren om voor verkoeling te zorgen. Ondertussen zijn miljoenen Pakistanen en Nigerianen ontheemd geraakt door overstromingen en stierven afgelopen zomer duizenden Europeanen van de hitte. Zo gaat dat.
Naarmate Vonnegut ouder werd, werd hij somberder. De rol van mopperende oude man paste hem goed, vooral omdat hij zijn gemopper zo komisch en liefdevol kon verwoorden, wat hem tot een geliefd spreker maakte op universiteiten. Voor veel studenten was hij een ideale surrogaatopa, met zijn warrige grijze haardos, dito snor en gezellige rokerslach. Maar tegen het einde van zijn leven sloop er een bittere ondertoon in. Het feit dat de levende planeet, ondanks alle waarschuwingen van wetenschappers, steeds verder aftakelt, was voor Vonnegut het bewijs dat het de meeste mensen simpelweg niets kan schelen. Hij was boos op George W. Bush, die de Verenigde Staten net als zijn vader een nutteloze oorlog in leidde. Hij had medelijden met de mensheid die niet zozeer kwaadaardig als wel te stom is om te overleven. In plaats van romans begon hij essays te schrijven voor het kleine onafhankelijk tijdschriftIn These Times. Dat leidde in 2005 tot de essaybundelMan Without a Country,waarmee de hoogbejaarde schrijver zijn naam voor het eerst sinds lange tijd weer eens in de bestsellerlijsten zag staan.
In een van die essays schrijft hij: 'We zijn één grote vergissing. We hebben deze heerlijke levende planeet - de enige in de hele Melkweg - met een honderd jaar durend transportfeestje dodelijk verwond. De Amerikaanse regering voert toch een oorlog tegen drugs? Laat ze de aardolie aanpakken. Over een dodelijke verslaving gesproken! Je stopt wat van dat spul in je auto en je kunt 150 scheuren, de hond van de buren doodrijden en de atmosfeer verzieken.'
Er spreekt ontegenzeggelijk een fatalisme uit, maar nergens verzandt Vonnegut in gemakzuchtig nihilisme. 'Er zullen altijd oorlogen blijven bestaan', schreef hij al inSlachthuis vijf,'je kunt ze ongeveer net zo makkelijk tegenhouden als gletsjers'. (Toen leek het nog onvoorstelbaar dat gletsjers verdwenen.) En toch schreef hij een anti-oorlogsboek. Waarschijnlijk raakte Vonnegut het vertrouwen in de mensheid kwijt op het moment dat hij weer boven de grond kwam in Dresden. En toch bleef hij een humanist die, volgens hemzelf, 'boeken schreef over fatsoenlijke mensen in een onfatsoenlijke samenleving'. Misschien rennen we als lemmingen richting de afgrond, maar toch moeten we proberen aardig te zijn tegen elkaar. 'De overtuigingen die ik verdedig zijn zo zacht en gecompliceerd dat, wanneer je ze ontleedt, ze uiteenvallen in kommetjes van ongedifferentieerde smurrie', schreef hij in zijn autobiografischePalm Sunday. 'Ik ben een pacifist, ik ben een anarchist, ik ben een planetaire burger, enzovoort.'
Het is de lente van 2007en in Manhattan stapt Kurt Vonnegut jr. de deur uit om zijn hond Flour uit te laten. Hij wil het trapje aflopen, maar struikelt over de riem en valt op zijn hoofd. Op 11 april overlijdt de 84-jarige schrijver in het ziekenhuis. Een jaar eerder had hij nog gegrapt dat hij Pall Mall zou aanklagen: al sinds zijn veertiende kettingrookte hij sigaretten en op de verpakking stond toch duidelijk dat die dingen hem zouden doden. Waar bleef dieplain old death?
InBreakfast of Championstekende Vonnegut de grafsteen van zijn alter ego Kilgore Trout. Het opschrift luidt:'We are healthy only to the extent that our ideas are humane.'