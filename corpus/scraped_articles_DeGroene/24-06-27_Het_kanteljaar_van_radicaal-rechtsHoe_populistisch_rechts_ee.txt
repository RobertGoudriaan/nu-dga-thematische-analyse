Het kanteljaar van radicaal-rechts Hoe populistisch rechts een contrarevolutie ontketende

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
27 juni 2024
Radicaal-rechts brak in het Westen niet zomaar door. De ideologieën van de contrarevolutie, stevig geworteld in westers gedachtegoed, sluimerden al jaren toen ze met Brexit en Trump ten slotte de politiek in sijpelden.
Het is een zonnige Parijse middag als een onopvallende manmet doelgerichte passen op het altaar van de Notre-Dame afstapt. Het is mei 2013 en in Frankrijk gaat het al maanden over niets anders dan de legalisering van het homohuwelijk. De maanden ervoor hielden katholieke activisten sitins op het plein voor de Notre-Dame. Maar die zijn nu nergens te bekennen.
Onder de gotische kruisribgewelven schuifelt een groep bejaarden rond het indrukwekkende koor. Dan maakt een man zich van het gezelschap los. Met zijn kalende hoofd en zijn grijze zomerjack verschilt hij uiterlijk niet van de overige bezoekers. Bij de balustrade voor het hoofdaltaar haalt hij een stuk papier uit zijn binnenzak, legt dat voor zich neer en doet een paar stappen terug. Hij tast opnieuw in zijn jas, haalt een pistool tevoorschijn en kijkt om zich heen. Dan knielt hij, steekt de loop in zijn mond en haalt de trekker over.
Een schok van ontzetting gaat door de immense ruimte. Er klinken kreten en er ontstaat paniek. Suppoosten snellen toe en leiden de bezoekers - zo'n vijftienhonderd - naar buiten. Een ontspoord individu? Er is meer aan de hand, zo blijkt al snel. De zelfmoordenaar is de extreemrechtse historicus Dominique Venner. Zijn daad is minutieus voorbereid. En zijn boodschap zal tot ver buiten de Notre-Dame weerklinken.
Op dat moment zit ik een paar kilometer verderop, thuis, in mijn appartement. Ik studeerde politieke filosofie in Parijs en was vervolgens aan de slag gegaan als correspondent. Hoe moest ik Venners dood duiden? In een postume verklaring zegt hij op te staan tegen 'de geïndividualiseerde verlangens' die 'onze identitaire ankers vernietigen, nota bene de familie'.
Venner maakt zich zorgen over het teruglopende geboortecijfer van de witte bevolking en vreest voor wat hij de 'vervanging van de Franse en Europese bevolkingen' noemt. Hij acht 'een herbewustwording van de Franse en Europese identiteit' noodzakelijk. Vreedzame demonstraties, zoals die tegen het homohuwelijk, volstaan niet. 'Nieuwe gebaren' zijn nodig - 'spectaculair en symbolisch' - om het ingedutte Westen te wekken en zijn 'geanestheseerde bewustzijn op te schudden'.
Direct na bekendmaking van Venners dood volgen reacties vanuit de Franse politiek. Een gezant van de regering gaat naar de Notre-Dame om er zijn afschuw uit te spreken. Op Twitter betuigt Marine Le Pen, leider van het radicaal-rechtse Front National (in 2018 omgedoopt tot Rassemblement National), 'respect' voor Venner en diens daad, die - 'ten diepste politiek' - bedoeld was om 'het Franse volk te wekken', een bewering die ze twintig minuten later in een vervolgtweet fors zal afzwakken.
Le Mondenoemt Venner postuum 'de vader van het huidige radicaal-rechts'. Dat gaat terug opEurope-Action,het tijdschrift dat Venner in 1963 oprichtte. Hierin verbreedde hij het vooroorlogse nationalisme door het een Europese dimensie te geven. 'In Frankrijk is de komst van immigranten van kleur een enorm probleem', schreef hij. 'We weten dat de oorspronkelijke Europese bevolking, die een beschavingssprong mogelijk maakte, wit was.'
Daarom maakte Venner zich sterk voor de afbakening en de verdediging van een 'witte, noordelijke ruimte, die zich uitstrekt van Lissabon tot Vladivostok'. Dit was nodig omdat de Europese beschaving, gesticht door 'onze boreale voorouders', verzwakt zou zijn geraakt.
In de jaren zeventig was Venner een van de voortrekkers van de Nouvelle Droite. Deze beweging legde de basis voor het zogeheten 'differentie-denken' - een lichte variant op het biologische racisme van voor de Tweede Wereldoorlog. Tussen volkeren zouden diep verankerde verschillen bestaan, en die dienden in stand te blijven. Onder de naam 'etnopluralisme' zal deze theorie later opgeld doen binnen de Amerikaanse alt-right, de op wit nationalisme gebaseerde politieke subcultuur die onder Donald Trump opbloeit. Ook de Europese identitaire beweging laat zich erdoor inspireren.
Op de dag dat Venner zich door het hoofd schoot,had ik nog geen weet van dergelijke lijnen en verbanden. Ik vroeg me vooral af hoe iemand erbij kwam zich het leven te benemen vanwege zoiets als het homohuwelijk. Zelf had ik dat leren zien als de expressie van een onverdroten voortschrijdende moderniteit, waarin minderheden emanciperen en hun rechten opeisen.
Het was een proces van eeuwen dat je zou kunnen samenvatten als 'de toe-eigening van de wereld door het individu'. Dit was geen ontwikkeling die je zomaar kon stuiten, net zomin als dat je migratie zomaar wegdacht. Je kon proberen het een plaats te geven, het te reguleren, maar niet stoppen. Venner was een radicaal andere mening toegedaan: hij hoopte dat zijn daad een beweging in gang zou zetten die het tij zou keren.
Tien dagen na zijn zelfmoord werd Venner gecremeerd. Op dezelfde dag vond op het plein van de Notre-Dame een bescheiden herdenkingsbijeenkomst plaats. Een oudere heer voerde het woord. Hij ging gekleed in een pak met daaronder een grijs flanellen vest. Daarop droeg hij een groene das. Het was Renaud Camus, een teruggetrokken levende schrijver wiens theorieën over 'omvolking' dan al meer dan een jaar rondzongen in Franse ultrarechtse kring. In zijn afscheidsbrief verwees Venner ernaar.
Camus prees Venner als een'grand intellectuel'en martelaar, als iemand die oog had voor wat hijzelf in zijn geschriften'le grand remplacement'noemt. Volgens Camus juichten linkse regeringen immigratie toe omdat ze er stemvee in zien dat hun macht kon bestendigden. Maar ze beseften niet dat die immigranten hen zouden verslinden, want de vervangers('les remplaçants')kwamen niet als vrienden. Als individu konden ze vriendelijk zijn, maar als volk, als cultuur, als beschaving en als religie waren ze uit op verovering. Europese voorstanders van immigratie('les remplacistes')waanden zich beschermd, maar zouden spoedig 'hun protégés' zijn, 'hun bekeerlingen, hundhimmis,hun dienaren'.
Daarom, zo besloot Camus, was het tijd om 'de omkering om te keren' - om een contrarevolutie te beginnen.
Op het eerste gezicht gebeurde er niets. Europa was nog steeds verwikkeld in de Griekse schuldencrisis; in de Verenigde Staten zat president Barack Obama stevig in het zadel. Maar binnen enkele jaren zou deze situatie dramatisch veranderen. De contrarevolutie krijgt gestalte in de opkomst van politieke bewegingen die een radicaal-rechtse boodschap uitdragen en daar ook verkiezingen mee winnen. De winst van Geert Wilders eind 2023 in ons land en van de Rassemblement National tijdens de Europese Verkiezingen eerder deze maand in Frankrijk zijn daar de meest recente voorbeelden van.
Deze contrarevolutie bond de strijd aan tegen immigratie en voerde de cultuuroorlog op, nu gericht tegen de gehele progressieve erfenis van 1968.
Op het moment van Venners zelfmoord was het nog steeds mogelijk te geloven in een 'gelukkige globalisering', waarbij iedereen in min of meer dezelfde mate zou meeprofiteren van het internationalistische liberalisme. Linkse politici waren er niet in geslaagd om de financiële crisis van 2008 om te zetten in electorale winst. Het liberalisme - politiek, economisch, cultureel - leek sinds de jaren negentig een onoverbrugbare horizon te zijn geworden.The world is flat,schreef de Amerikaanse journalist Thomas Friedman in een gelijknamig boek. De aanslagen van 9/11, Al-Qaeda en het islamisme waren oprispingen vanuit dat deel van de wereld waar de liberale democratie nog niet was gevestigd, maar waar dat ongetwijfeld binnen afzienbare tijd zou gebeuren. Met ambitieuze'statebuilding programs'in Afghanistan en Irak waren belangrijke stappen in die richting gezet.
Tegelijk waren er allerlei aanwijzingen van het tegendeel, dus dat we misschien juistnietafstevenden op een liberaal eind-goed-al-goed. Zoals in Hongarije, waar in 2010 Viktor Orbán aan de macht kwam op een antiliberaal platform. In ons land was de verkiezingswinst van Wilders dat jaar (van 9 naar 24 zetels) daar een teken van. Of anders wel de alarmistische boeken die rond die tijd in verschillende Europese landen uitkwamen en met honderdduizenden over de toonbank gingen. Ze zouden het ideologische terrein voor radicaal-rechts verder effenen.
In Engeland was datLights Out: Islam, Free Speech and the Twillight of the West(2009) van de journalist en televisiepresentator Mark Steyn; in DuitslandDeutschland schafft sich ab(2010) van de ex-bankier Thilo Sarrazin; in ons landDe schijn-élite van de valsemunters(2011) van Martin Bosma en in FrankrijkLe grand remplacement(2011) van Renaud Camus,Le suicide français(2014) van de publicist en latere politicus Eric Zemmour enSoumission(2015) van de romancier Michel Houellebecq.
Er waren de nodige verschillen, maar de argumentatiestructuur kwam in grote trekken overeen: massale immigratie uit de islamitische wereld vormde een acuut gevaar voor de westerse beschaving. Het politieke establishment - geïnfecteerd door het verlammende relativisme van '68 - keek ernaar of maakte er gemene zaak mee. Europa stond weerloos tegenover een existentiële dreiging.
Het was een beweging die uit het niets leek te komen.In werkelijkheid was het een loot aan een ideologische stam met diepe wortels in de westerse ideeëngeschiedenis, ook wel bekend als de Antiverlichting. Waar de Verlichting zich beriep op de universele rede, individuele rechten en autonoom zelfbestuur, daar zwoer de Antiverlichting bij het particuliere, het irrationele, het belang van de traditie, de religie, de autoriteit en de veronderstelde eenheid van de natiestaat.
Gediscrediteerd door het nazisme en overvleugeld door het humanisme dat na de Tweede Wereldoorlog dominant werd, leek de Antiverlichte denktraditie veroordeeld tot een vegetatief bestaan in de marge - het domein van intellectuele desperado's als Dominique Venner. Maar in de schaduw van het alomtegenwoordige liberalisme broedde ze op een comeback.
De hedendaagse Antiverlichting hulde zich in de mantel van 'het eigene'. De Europese cultuur, traditie en religie, kortom het 'ware Westen' zou existentieel worden bedreigd. Door eurocraten in Brussel, door moslimmigranten en door het 'denken van '68', dat een moreel en intellectueel relativisme zou hebben gevestigd en de elites zou hebben overgeleverd aan een zelfondermijnend multiculturalisme, kortom, ze 'decadent' hebben gemaakt.
Een vroege pionier van de zich met antiverlichte-denkbeelden voedende illiberale contrarevolutie was Sir Roger Scruton (1944-2020). Als uitwisselingsstudent was deze Engelsman in 1968 ooggetuige geweest van de studentenopstanden van Parijs. Maar in plaats van dat hij erdoor werd meegesleept gruwde hij ervan. In ludiek bedoelde leuzen als 'Onder de klinkers het strand' of 'Wees realistisch; vraag het onmogelijke' zag hij 'van haat vervuld proza', slechts bedoeld om 'de bourgeoisie uit de tent te lokken'. Waar zijn medestudenten de verbeelding aan de macht hoopten te brengen, zag hij nihilisme en klampte zich uit alle macht aan de oude orde vast.
Later zou Scruton zich doen gelden als prominent conservatief activist en muntte hij de term'oikophobia'.Hij definieerde dat als de ʻangst voor het eigene', die hij vooral bij de contemporaine politieke en intellectuele elites meende te herkennen. Het was een gevoelde noodzaak om de eigen gewoontes, cultuur en instituties te bezoedelen. De Europese cultuur, zo meende hij, was voorbestemd een lege huls te worden, ʻbijeengehouden door rigide wettelijke en bureaucratische structuren rond de leegte waar kunst en religie ooit in alle luister schitterden'.
Viktor Orbán zag in Scruton een belangrijke ideologische steunpilaar. Eind 2019 reisde de Hongaarse premier naar Londen om hem daar de hoogste onderscheiding van zijn land toe te kennen: het lidmaatschap van de Orde van Verdienste. Scruton viel die eer toe 'als loyale vriend van vrijheidslievende Hongaren, die weet dat deze vrijheid rust op natiestaten en christelijke beschaving'.
Een jaar later opende in Boedapest het eerste 'Scruton-café', later uitgebreid naar drie, bedoeld als ontmoetingsplaats voor de plaatselijke conservatieve intelligentsia. Je kunt er vertalingen van Scrutons boeken kopen en ook hangt er een stemmige zwart-witfoto aan de muur met wat een jonge Scruton moet zijn die zich langs de barricades in het Quartier Latin baant.
In wat spoedig zou uitgroeien tot een verbeten cultuuroorlog zouden rechtse middenpartijen zich niet onbetuigd laten. Veelvuldig is beschreven hoe VVD-leider Frits Bolkestein zich vanaf de jaren negentig vol overgave stortte in de 'beschavingsstrijd' zoals die was uitgetekend door de Amerikaanse politicoloog Samuel P. Huntington, waarin het Westen existentieel bedreigd werd door een veroveringszuchtige islam.
In dit verhaal wordt Wilders vaak neergezet als Bolkesteins 'tovenaarsleerling', omdat hij met dit concept aan de haal zou gaan en het vanaf 2006 zou radicaliseren. Maar áls er al een tovenaarsleerling was, dan was dat Bolkestein zélf - maar dan van de Antiverlichting. Dat is contra-intuïtief, want deed Bolkestein niet juist graag een beroep op de Verlichting? Ja, maar hij en zijn geestverwanten maakten dezeidentitair,als inherent aan het Westen. Door de wereld te duiden in termen van een cultuurstrijd tussen de islam en een 'superieur Westen' plaatste Bolkestein zich ver buiten het liberale kader en gaf hij zuurstof aan een culturalisering van het publieke debat, die centrum-rechts al snel niet meer kon beteugelen.
Iets dergelijks gebeurde in Frankrijk. Daar ging kandidaat-president Nicolas Sarkozy in het voorjaar van 2007 tekeer tegen 'de erfgenamen van '68' die ons zouden willen laten geloven dat er geen waardenhiërarchie was, dat alles was toegestaan, dat het gedaan was met de autoriteit, met de wellevendheid, het respect, dat er niets groots meer was, niets heiligs, niets bewonderenswaardigs, dat 'er geen regels meer waren, geen normen, geen verboden'.
Volgens Sarkozy stond '68 aan de wieg van zo ongeveer alles wat er mis was met de westerse samenleving: de belabberde staat van het onderwijs, de gezagscrisis van de staat, ja, zelfs de cultuur van gouden handdrukken en andere uitwassen van het kapitalisme. Het was hoog tijd, kortom, om 'de erfenis van '68 te liquideren'.
De verkiezingscampagne zelf had in het teken gestaan van veiligheid en immigratie. Toen Sarkozy eenmaal in het Elysée zat, riep hij een ministerie van 'Immigratie, integratie en nationale identiteit' in het leven. Ook kondigde hij een brede maatschappelijke discussie aan over de vraag 'wat het betekent om Frans te zijn'. Het achterliggende idee van Sarkozy was om hiermee zijn belangrijkste concurrent op rechts, Jean-Marie Le Pen van het Front National, de pas af te snijden.
Maar de werkelijkheid was dat Sarkozy, net als eerder Bolkestein in Nederland, door het debat op het terrein van de cultuur en de identiteit te brengen een veld opende waarin radicaal-rechts zou floreren, hem nopend om bij de verkiezingen van 2012 nóg verder naar rechts op te schuiven. In Frankrijk luidde het een verrechtsing in die inmiddels zover is voortgeschreden dat ze de Rassemblement National tijdens de komende parlementsverkiezingen (30 juni en 7 juli) in het centrum van de macht kan brengen. In Nederland gebeurde dat al.
Op het moment dat Venner zich in de Notre-Damedoor het hoofd schoot, was het nog lang niet zo ver. Maar, zoals wel bleek uit het succes van de reeks genoemde boeken, er broeide wel iets. Van deze boeken zouLe grand remplacement, twee jaar later in een andere vorm verschenen alsLe changement du peuple,veruit het invloedrijkst blijken. Camus bracht erin de radicaal-rechtse angst terug tot de kern: de vrees om te verdwijnen, als volk, als witte etniciteit, als religie, als cultuur, als natiestaat en als beschaving. Alle obsessies over het verlies van eigenheid, decadentie van het Westen, corrupte elites en de noodzaak van vergaande maatregelen ving hij in één onheilspellend woord: 'omvolking'.
Gaandeweg was er een coherent narratief gevormd: moslimmigranten lopen het vrije, tolerante Westen onder de voet. Het establishment kijkt toe,
of erger: zet de poorten juist open in een welbewuste poging de natiestaat om zeep te helpen en te laten opgaan in een wezenloze Unie van amorfe consumenten. Dit verhaal was met toenemend succes uitgevent door radicaal-rechtse politici en propagandisten. Toen kwamen de gebeurtenissen van 2015. Het was het jaar waarin de werkelijkheid de meest angstaanjagende scenario's leek te overtreffen. Het kanteljaar dat de politieke doorbraak van radicaal-rechts zou inluiden.
Het is iets dat in huidige discussies over radicaal-rechts en nationaal populisme nogal eens over het hoofd wordt gezien. Het zou de vanzelfsprekende politieke reactie zijn op een beweging van onderop, op 'boze burgers' wiens legitieme zorgen dienen te worden geadresseerd en waar radicaal-rechtse bewegingen het 'natuurlijke' antwoord op zouden vormen. Maar er is veel te weinig oog voor de rol van ideologie, en hoe die - van bovenaf - de samenleving in daalt, het electoraat kneedt en aanjaagt. Met hulp van sociale media, bedreven propagandisten en rücksichtslose politici.
Die kregen in het jaar 2015 onverwacht ruim baan. Het begon op woensdag 7 januari met de islamitische geïnspireerde aanslag op het Franse satirische weekbladCharlie Hebdoen vlak daarop een gijzeling in een joodse supermarkt in Parijs; het eindigde op vrijdag 13 november met een serie aanslagen op dansstempel Bataclan en een reeks cafés en terrassen, opnieuw in Parijs. Hier waren 130 doden te betreuren.
Tussendoor kreeg Europa een ongekend aantal vluchtelingen te verwerken. Vanuit Libië maar vooral vanuit Turkije, dat als doorreisland fungeerde voor honderdduizenden vluchtelingen, merendeels uit Syrië en Irak, waar terreurorganisatie Islamitische Staat tijdens de zomer van 2014 hele provincies had weten te veroveren en dreigde met aanslagen in het Westen.
De politieke impact in Europa was gigantisch. Voor radicaal-rechtse politici en propagandisten was de combinatie van islamitisch geïnspireerde terreur en vluchtelingen uit moslimlanden een kans die eenvoudigweg te mooi was om te laten lopen. Alle eerder opgeroepen angstvisioenen over een 'botsing der beschavingen', een 'invasie' en 'omvolking' kwamen er bij elkaar, net als de verontwaardiging jegens 'links-liberale elites', die zouden wegkijken van dit probleem. De werkelijkheid leek dit alles nu in extremis te bevestigen.
Tot 2015 is radicaal-rechts bezig aan een gestage electorale opmars in het Westen, maar van politieke doorbraak is nog geen sprake. Na het kanteljaar 2015 zal dat veranderen - eerst met de Brexit, dan met Trump, en vervolgens met een hele reeks van Europese verkiezingsoverwinningen. De contrarevolutie waarop Venner in zijn afscheidsbrief zinspeelde en die Camus in zijn toespraak propageerde krijgt vanaf nu echt gestalte.
Het Boedapest van Orbán vormt er het stralende middelpunt van;het baken waarop radicaal-rechtse politici en conservatieve intellectuelen koersen. Orbán laat zich niets vertellen door 'Brussel', houdt de grenzen stevig dicht en zorgt ervoor dat zaken als 'genderideologie' en andere uitwassen van 'woke' op de Hongaarse universiteiten geen kans krijgen. Daarmee belichaamt hij in de ogen van illiberale contrarevolutionairen elders het 'ware Westen', het Europa zoals dat eens geweest was en zoals het weer zou moeten worden.
'Orbán laat de rest van Europa zien dat er een alternatief is, dat er een andere manier van leven is dan het establishment te bieden heeft', zei Rod Dreher mij vorig jaar tijdens een bezoek aan Boedapest. De invloedrijke rechts-conservatieve Amerikaan woont sinds enige tijd in Hongarije, dat hij beschouwt als een 'interessant politiek experiment'.
'Boedapest' toont eveneens hoezeer er op rechts sprake is van een continuüm zonder duidelijke afbakening. Het loopt van romantisch-conservatieven als Scruton en geharnasteculture warriorsals Dreher tot etnonationalisten als de Nederlandse agitator Eva Vlaardingerbroek - een graag geziene gast op conservatieve conferenties in Boedapest die openlijk zegt wat politici als Wilders liever omfloersen.
Zo noemde Vlaardingerbroek Hongarije een 'zeer nodig bastion van vrijheid, christelijke waarden en gezond verstand' en betuigde ze op gepaste wijze lippendienst aan Orbáns familiepolitiek: 'Als we willen dat onze beschaving overleeft moeten we de grenzen sluiten, beginnen met massadeportaties en onze eigen geboortecijfers opkrikken - snel', schreef ze op social-mediaplatform X.
Heeft de illiberale contrarevolutie die door zowel Europa als de Verenigde Staten raast kans van slagen? Zullen de radicaal-rechtse politici die momenteel overal in de lift zitten in staat zijn om de wens van Dominique Venner in te lossen en het tij te keren? Op de cover van het eerste nummer vanEurope-Action- het tijdschrift waarin Venner vanaf 1963 zijn zorgen uitte over de komst van niet-witte immigranten naar Europa - prijkte een anoniem citaat. Dat luidde: 'De geschiedenis rekent af met ongeduldige pretenties en ondersteunt de hoge verwachtingen.'
Het citaat was afkomstig van de liberale staatsman François Guizot (1787-1874). Dat was opmerkelijk, omdat Guizot juist streed tegen de contrarevolutionairen van zijn eigen tijd: de ultraroyalisten die de erfenis van de Franse Revolutie ongedaan probeerden maken. Zijn kernthese was dat je veranderingen in de samenleving niet zomaar via de politiek ongedaan kunt maken. 'Je strijdt niet tegen maatschappelijke feiten', stelde hij. 'Ze wortelen daar waar geen mensenhand kan komen en zodra ze de grond eenmaal in bezit hebben, is er geen andere keus dan je neer te leggen bij hun heerschappij.'
Als je vanuit deze blik naar de geschiedenis kijkt, kun je niet anders dan concluderen dat de missie van de illiberale contrarevolutie gedoemd is. Traditionele opvattingen over de natie, de religie, het gezin en de vaderlijke autoriteit hebben sinds 1968 sterk aan gezag ingeboet. Tegelijk is sprake van een vergaande individualisering en hebben allerlei minderheden met succes rechten geclaimd. Een veelzeggend voorbeeld daarvan is de openstelling van het huwelijk voor partners van hetzelfde geslacht dat inmiddels op brede maatschappelijke instemming kan rekenen.
Als het waar is dat conservatieven de losers van de geschiedenis zijn, zoals nota bene Thierry Baudet eens heeft opgemerkt, zou wat we zien dan niet debacklashkunnen zijn van een ongekende progressieve sprong voorwaarts die we als westerse samenleving bezig zijn te maken? Denk behalve het homohuwelijk ook aan #MeToo, aan het snel toenemende klimaatbewustzijn en aan de aandacht die er sinds enkele jaren is voor minder zichtbare vormen van racisme en discriminatie.
Wat we met het huidige radicaal-rechts zien, is niet de nieuwe mens van het fascisme, maar de zich bedreigd voelende witte mens die terug wil naar een wereld die niet langer bestaat en die niet langer zal bestaan. Wie realistisch is, accepteert de moderniteit en probeert de stroom ervan zo goed mogelijk in banen te leiden.
De vraag is of radicaal-rechts in staat is om dat te doen. Op plaatsen waar het tot dusver aan de macht kwam, zagen we vooral ophef, affaires, corruptie, autoritarisme en uiteindelijk politieke stagnatie. Tegelijk lopen de meest kwetsbare groepen in de samenleving gevaar: immigranten en minderheden. Het gevaar van schade aan de rechtstaat en de liberale democratie is reëel. Een eind-goed-algoed bestaat, maar niet in de politiek.
Dit is een bewerkte voorpublicatie uitOpstand: De populistische revolte en de strijd om de ziel van het Westenvan Marijn Kruk dat deze week verschijnt bij uitgeverij Prometheus
De contrarevolutie bond de strijd aan tegen immigratie en voerde de cultuuroorlog op