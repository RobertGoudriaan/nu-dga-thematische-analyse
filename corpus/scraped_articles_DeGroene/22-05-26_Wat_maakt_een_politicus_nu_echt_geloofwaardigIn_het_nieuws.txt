Wat maakt een politicus nu echt geloofwaardig? In het nieuws

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
26 mei 2022
Het beeld van de minister van Volkshuisvesting zat nog vers in het geheugen. Na het debat over de ondeugdelijke mondkapjes van een ex-ambtenaar stond hij een televisieploeg te woord en de woede kroop bijna door zijn gezicht heen naar buiten. 'Wat ik zelf (...) moeilijk heb gevonden, wat mij echt ook wel heeft geraakt, is dat er zo gemakkelijk wordt getwijfeld aan je integriteit, of aan de intenties waarmee je je werk doet.' Het had, zo wilde hij maar zeggen, de mens achter de politicus niet onberoerd gelaten.
Afgelopen week was het de minister-president die dezelfde vlucht naar voren koos. In de Kamer zei hij, ook namens zijn collega's, dat hij er wel klaar mee was. Dat hij naar de letter van de wet had gehandeld. Dat hij naar de geest van de wet had gehandeld. Dat, als ik het even geparafraseerd mag doorbellen, de ophef waarvan we hier getuige waren niets te maken had met het zogenaamd uitblijven van een eerder beloofde nieuwe bestuurscultuur maar daarentegen alles met een grondhouding van wantrouwen in de Kamer die men ertoe verleidde telkens weer van niets iets te willen maken.
Hij zei het allemaal zo stellig dat je zou kunnen gaan geloven dat hij het meende. Dat het zelf samenvatten van zelf geselecteerde sms'jes wat hem betrof een volstrekt logisch beginpunt was voor transparantie en democratische controle - iedereen wist toch dat hij een ouderwetse telefoon had. En als mensen in de Kamer dan een reeks willekeurige incidenten wilden aangrijpen om het bestaan van een patroon te suggereren, een patroon van zaken die op de meest welkome momenten bleken te zijn kwijtgeraakt of vergeten, dan was dat niet zijn probleem.
'Als dat vertrouwen er niet is, dan hoor ik dat van de Kamer. Dan ga ik andere dingen doen', zei hij opeens op nog fellere toon. Alsof hij, de getergde man die hier nu voor hen stond, de man die over minder dan drie maanden de langst zittende premier in onze geschiedenis zal zijn, wel iets beters te doen had.
Er schuilt een zekere ironie in dat het nu die eeuwige Nokia is die hem in de billen bijt. Dat apparaatje dat, net als dat appeltje op de fiets, zijn imago van de normaalste man van Nederland moet bestendigen.
Dat imago is een dam die wordt opgeworpen om vertrouwen mee op te wekken, maar achter diezelfde dam kan wantrouwen zich gaan ophopen.
Verderop in dit nummer staat een essay van Marja Pruis over Sigrid Kaag, waarin de scepsis die de vice-premier en minister van Financiën ten deel valt voor de verandering ook eens naar binnen wordt gericht. Een essay over alles wat deze politica sterker dan haar collega's lijkt op te roepen: de fascinatie en de hoop, het wantrouwen en de afkeer. Wat Pruis op enig moment trof in de woorden van Kaag was dit: 'Dat er een natuurlijke verbinding is tussen de dingen die ze vertelt over haar werk en wat er is gebeurd in haar persoonlijke leven. Niet nadrukkelijk, des te meer geloofwaardig.'
Wat maakt een politicus geloofwaardig? Het soort normaliteit dat door spindoctors om onduidelijke redenen voor authenticiteit wordt gehouden? De zorgvuldig geënsceneerde foto's met het gezin aan de ontbijttafel, dat dagelijkse ritje op de fiets of die telefoon die iedereen herkent maar niemand meer gebruikt?
Een misvatting, lijkt me, en een waarmee we eindelijk een keer zouden mogen afrekenen. Echte geloofwaardigheid komt voort uit die onnadrukkelijke maar vanzelfsprekende verbinding van het persoonlijke en het politieke. Zulke geloofwaardigheid staat los van de vraag of je je kunt vinden in iemands politieke programma. En zulke geloofwaardigheid schuilt, voor wie bereid is langer en beter te kijken, in de mens niet achter maarinde politicus.
Een 'normaal' imago wordt als dam opgeworpen om vertrouwen op te wekken