Levensgevaarlijk lichaam Serie Dead Ringers

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
1 juni 2023
De nieuwe tv-serieDead Ringersvan Alice Birch, gebaseerd op David Cronenbergs horrorklassieker uit de jaren tachtig, brengt het vrouwenlichaam klinisch en niet-geseksualiseerd in beeld. Hier raakt de mannelijke blik danig van in de war.
Wit weggetrokken zei mijn vriendindat ze er nachtmerries van gaat krijgen. Hoezo? wilde ik weten.'Jijhebt nog nooit een kind in je buik gehad', antwoordde zij beschuldigend en draaide zich om. Ik deed het nachtlampje uit. In het donker probeerde ik vat te krijgen op wat ik had gezien. Bloed, heel veel bloed. Vrouwenlichamen, opengesneden.Body horroren pasgeboren baby's. En'fucking',niet de daad, maar het woord, váák. Al met al het waargebeurde verhaal van de identieke Mantle-tweeling, de gynaecologen Elliot en Beverly, eind jaren tachtig gespeeld door Jeremy Irons in David Cronenbergs filmDead Ringersen nu met Rachel Weisz in de dubbelrol in een zesdelige televisiebewerking met dezelfde titel, die 'evenbeelden' betekent.
Eerder op de avond had mijn vriendin naast mij op de bank ongemakkelijk rondgeschoven toen het scalpel de huid van een opgezwollen buik opensneed. In close-up. Terwijl de chirurg, van top tot teen gekleed in knalrood operatiegewaad, met haar handen in de gapende wond wroette en er een schedeltje verscheen, zei ze: 'Nee! Ik kan dit in m'n buik voelen, weet je dat?'Ja, maar ik ook. Dat wilde ik zeggen, maar ik deed het niet want kijkend naarDead Ringersmoet je je plek kennen. Je plek als man.
Dagen later las ik het volgende citaat van de pas overleden Engelse schrijver Martin Amis: 'Sinds midden jaren tachtig ben ik hartstochtelijk feminist. Het was Gloria Steinem die mij in een enkele dag in New York converteerde. Ze gebruikte haar retorische stijl, en dat was hoogst effectief: ze draaide de geslachten gewoon om. Wat als mannen menstrueerden, wat als mannen baby's hadden? Hier kun je geen antwoord op geven.'
Nu is Amis misschien niet wie je wil citeren als het over het feminisme gaat, maar hij raakte een gevoelige snaar. Je kunt man zijn, feminist, maar je kunt je nooit inbeelden hoe het is om vrouw te zijn, al helemaal niet als het gaat om het vrouwelijke lichaam. Net als Steinem deed in het gesprek met Amis draait de serie de geslachten om: de Mantles zijn nu vrouwen, wetenschapper-artsen die een commercieel imperium creëren rondom vrouwelijke fertiliteit, zwangerschap en bevalling. En dat zullen we weten ook. Ik kan me geen voorbeeld in cinema of televisiedrama bedenken dat zo intens niet-geseksualiseerd,klinischfocust op het vrouwenlichaam. Al in de eerste aflevering komen voorbij: vagina's, menstruatiebloed, gebruikte tampons, zwangerschapsstriemen, keizersnede-littekens en het meest heftige: de overblijfselen van een miskraam, een bloederig stukje menselijke cellen dat Beverly in de wc in haar hand houdt en bestudeert.
Misschien is dat plastische de reden dat mijn vriendin zo fysiek reageerde op de serie, terwijl ik aanvankelijk van een afstand keek en heimelijk hunkerde naar Cronenbergs 'mannenfilm', waarover ik diplomatiek niets zei.
De maker van de serie is de Britse toneelschrijver Alice Birch die eerder onder meer het scenario schreef voorLady Macbeth(2016), een magnifieke filmversie van Nikolaj Leskovs novelle uit 1865 over een femme fatale en vrouwelijke bevrijding. Birch' keuze voor genderruil inDead Ringersis een gouden greep: maar natuurlijk moeten de Mantles vrouwen zijn; dat kan ook niet anders in een verhaal over de specifieke eigenschappen van het vrouwenlichaam.
De echte Mantleswaren de gerespecteerde gynaecologen Stewart en Cyril Marcus die beiden in 1975 op hun 45ste onder mysterieuze omstandigheden in New York overleden. Daarvoor werkten zij in New Yorkse ziekenhuizen en op Cornell University. Tijdens hun carrière viel op hoe sterk de band tussen de identieke tweeling was, op het abnormale af. 'Ze waren schizoïde', vertelde een psychiater in een artikel vanNew York Magazine-journalist Linda Wolfe. 'Wanneer ze tegen je praatten leek het net of hun reacties fake waren, alsof ze geen normaal menselijke emoties hadden.'
Deze connectie tussen de tweeling vergroot Cronenberg, de Canadese regisseur beroemd om zijn filosofischebody horror-films, uit inDead Ringers,vooral in de scène waarin Elliot en Beverly samen in bed wakker worden naast actrice Claire Niveau (Geneviève Bujold). Opeens zijn de tweeling aan elkaar verbonden met een dikke 'navelstreng'. Als Claire wakker wordt en dat ziet probeert ze het verbindingsvlees door te bijten. Gelukkig, het blijkt een nachtmerrie. Maar dit zegt precies wat er aan de hand is: Elliot en Beverly zijn elkaars evenbeelden, geen twee mensen, maar één.
De Marcus-broers stierven in hun appartement op Manhattan. Hun lijken lagen in verschillende kamers. Toen ze werden gevonden bleek de woning bezaaid met etenswaren, alsof de tweeling maandenlang niet meer buiten kwam. Stewart overleed aan een overdosis slaapmiddel. Waar Cyril aan dood ging, werd nooit helemaal duidelijk. Een van de mogelijkheden is dat hij op een gegeven moment niets meer at en daardoor fysiek wegkwijnde.
De 'gefuseerde tweeling' is de kern van zowel de film als de serie. En de vraag: wat zijn de grenzen van identiteit? Zozeer zijn Elliot en Beverly één dat ze inwisselbaar zijn. Vaak vervangt de meer agressieve Elliot de introverte Beverly, soms zelfs om iemand voor Beverly te versieren, in de serie de actrice Genevieve (Britne Oldford). Dan gebeurt het ondenkbare: Beverly raakt verliefd op Genevieve. Voor het eerst in haar leven krijgt ze een emotionele band met iemand anders dan haar zus. De relatie ontwikkelt zich zodanig dat Beverly en Genevieve kinderen willen. Een probleem. Want Beverly heeft een geschiedenis van miskramen. Als het koppel dan toch zwanger wordt, zónder Elliots hulp, is de crisis compleet. Uit wrevel doet Elliot uit de doeken datzijdegene was die Genevieve als eerste heeft gekust - als Beverly.
Deze pathologische gespletenheid bereikt een hoogtepunt als Elliot, op het randje van een zenuwinstorting doordat Beverly haar heeft verlaten, een wild huisfeestje geeft in hun appartement in een wolkenkrabber, waar ze een dakloze vrouw ontmoet. Die kent de tweeling uit de buurt en zegt tegen Elliot: 'Met jullie is het net een eindeloze fucking meervoudige deling. Het is alsof jij nauwelijks bestaat.' Hierop reageert Elliot door de vrouw van het balkon te duwen. Over dat 'fucking': de serie vestigt ongetwijfeld een nieuw record als het gaat om het gebruik van dit woord. Iedereen bezigt het woord in praktisch iedere tweede zin, misschien als reflectie van het feit dat we zo extreem te maken hebben met het lichamelijke, met seks, zwangerschap en geboorte, of misschien als subversieve viering van bevrijding, immers, het vrouwelijke lichaam is nu geen passief object meer qua fucking, maar een levende en levensgevaarlijke, assertieve entiteit.
Dead Ringers zet je voortdurendop het verkeerde been. Zien we het vrouwelijke lichaam nu eens in al zijn glorie, dat lichaam blijft wel de basis van het verdienmodel. Daar gaat het de louche zakenpartner van de Mantles om. Deze Rebecca (Jennifer Ehle) is zo verbeten in haar geldzucht ('we gaan eens fucking serieus verdienen') dat ze net een monster lijkt. In Elliot, die illegaal experimenteert met het groeien van embryo's, vindt ze een geestverwant. Denk aan de mogelijkheden, de dollars!
De agressiviteit van Rebecca en Elliot staat lijnrecht tegenover het zachte van Beverly en Genevieve. Uit deze clash komt naar voren dat Beverly in haar relatie met Genevieve geen kans heeft. De wereld van Rebecca en Elliot is er inderdaad een van horror, bevestigd door het volgehouden accent op het futuristische: rode chirurgische toga's net als in CronenbergsDead Ringers,en de vervreemdende karakteristieken van het gebouw waar het geboorte-instituut is gevestigd, die veel weg hebben van de functioneel-kille, modernistische architectuur die vooral voorkomt in het vroege werk van de regisseur(ShiversenRabid).
Juist in de mix van deze elementen groeit het conflict - tussen lichaam en context, tussen het vrouwelijk fysieke en de harde wereld die dat tot object maakt, vandaar ook de verwijzing in de vorm van Beverly's nachtmerrie naar Anarcha Westcott, een tot slaaf gemaakte vrouw die midden negentiende eeuw een reeks operatieve experimenten zonder verdoving onderging, uitgevoerd door de radicale, controversiële arts James Marion Sims.
Deze Sims echoot Cronenbergs Beverly Mantle. En ik moet bekennen - nu kan dat wel, mijn vriendin zal het wel begrijpen: ik miste tijdens het kijken naar de serie de zeer specifieke Cronenberg-gekte. In zijn film raakt Beverly ervan overtuigd dat het binnenste van vrouwen 'niet meer is wat het was geweest'; dat muteert namelijk, zeer verontrustend, en daarom zijn er innovatieve technieken nodig. Dus ontwerpt Beverly bijbehorendesurgical instruments for operating on mutant women. En gebruikt hij deze horrorgereedschappen tijdens een operatie op zo'n 'mutant-vrouw'. Het loopt slecht af, heel bloederig. In de serie zien we iets soortgelijks aan het einde als Beverly en Elliot samen in de operatiekamer zijn en de tweeling van de eerste moet worden geboren middels een keizersnede (geen spoilers over hoe dít afloopt).
Alice Birch' intelligente script is spannend, baanbrekend als het gaat om het laten zien van dat vrouwelijke lichaam in al zijn glorie. Maar na de laatste aflevering keek ik toch voor de zoveelste keer naar Cronenbergs film. Naar die twee mannenlichamen. Naar de mutant-vrouw als object. Beverly's vrijpartij met Claire. Die hij heeft vastgebonden. Claire. Eenbimbo,aldus Elliot, slechts uit op eengood old-fashioned slap on the ass. Dit is precies hoe Elliot, agressieve macho, in de serie over Genevieve denkt.
En Beverly? Dit is zijn/haar verhaal, als film, als serie. Hij/zij is gevangen binnen de grenzen van identiteit, hij/zij is en zal altijd zijn: Elliot. En Elliot kán alleen maar Beverly zijn. Voor deze gefuseerde lichamen, evenbeelden van elkaar, blijkt een fluïde bestaan onmogelijk. Daarom eindigt Cronenbergs film zo verschrikkelijk tragisch. Je bent wie je bent.Jij weet niet hoe het is om een kind in je buik te hebben. Nee, dat weet ik niet. Een gebrek aan inlevingsvermogen, aan verbeelding? Kun je zeggen. Maar wat ik voel, in mijn buik, is een gebrek aan een baarmoeder.
Nu te zien op Prime Video
Al snel groeit het conflict: tussen het vrouwelijk fysieke en de wereld die dat tot object maakt