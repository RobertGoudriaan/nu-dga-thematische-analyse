Amanou (2002)

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
8 december 2022
'Ik was een jaar of negen toen ik borsten begon te krijgen. Ik dacht: dit wil ik niet, dit past niet bij mij. 's Zomers op het schoolplein hield ik mijn vest aan. Ik schaamde me. Ik wilde geen jongen zijn maar wel van mijn borsten af. Mijn vader en moeder - zij is vorig jaar overleden aan kanker - waren totaal niet van de strikte genderhokjes. Ze hadden het ongetwijfeld goed gevonden als ik had gezegd: ik wil eigenlijk liever bij de jongensafdeling naar kleding kijken, maar dat durfde ik niet.
Toen ik een jaar of twaalf was begon ik vaker na te denken over identiteit. Ik voelde mezelf anders dan de anderen. Geen meisje maar ook geen jongen. Ik wist wel dat je trans kon zijn, maar alleen binair: trans man of trans vrouw. Het woord non-binair kende ik nog niet. Als ik in de spiegel keek schrok ik van mijn eigen spiegelbeeld omdat dat volstrekt niet overeenkwam met mijn gevoel. Dat haar, die borsten. Ik vind het nog steeds lastig om geconfronteerd te worden met foto's uit die tijd. Ik zie er zo ongelukkig uit.
Op een gegeven moment begon ik YouTubefilmpjes te kijken. Ik stuitte op de term "intersekse", wat betekent dat je geslachtskenmerken van beide seksen hebt. Ik dacht: misschien ben ik dát, maar dan mentaal. En toen kwam ik een filmpje tegen waarin de term "non-binair" werd uitgelegd. Ik wist: dit ben ik.
Een half jaar later, ik was vijftien, zei ik op een avond vrij impulsief tegen mijn ouders dat ik hun wat wilde vertellen. Mijn moeder wist al wat nonbinariteit was, mijn vader stelde wat vragen, maar allebei reageerden ze heel positief. Kort daarop was het Kerst en gaven ze me als cadeautje een werkboek waarin je je eigen gender kon onderzoeken. Dat voelde als een bevestiging. Voor mijn vriendenkring kwam het denk ik niet als een verrassing, want ik ben nooit heel meisjesachtig geweest. Mijn gedrag veranderde ook niet, alleen het label. Ik liet mijn haar korter knippen en kocht voor het eerst online kleding op de mannenafdeling. Ik voel me niet én man én vrouw, maar eerder geen van tweeën.
Mijn broertje is ook trans maar binair, dus een trans jongen. Hij hoorde onze gesprekken aan tafel en zei op een gegeven moment, hij was een jaar of zeven: "Ik ben ook genderneutraal." Tot het begrip trans man viel, toen wist hij: ik ben een trans jongen.
In 2019 ben ik op de wachtlijst van de VU geplaatst. Daar heb ik bijna drie jaar op gestaan. Afgelopen maart had ik het eerste gesprek, een week later het tweede en bij het derde gesprek kreeg ik de diagnose genderdysforie. Ik sta nu op de nominatie voor een borstoperatie. Ik ben lid van een organisatie genaamd Queer Leiden University. Daar heb ik een beetje gelijkgestemde mensen gevonden. Dat is nog best lastig, zoveel non-binaire mensen zijn er niet.
Ik ben nu meer mezelf. De obstakels zitten vooral in de interactie met de omgeving. Als ik nieuwe mensen ontmoet, vertel ik ze dan dat ik non-binair ben? Hoe leg ik dat uit? Laatst hoorde ik een jongetje achter mijn rug zeggen: "Manwijf." En mensen staren me soms aan. Maar de meeste dingen in de publieke ruimte zijn niet gegenderd, dus ik hoef me er ook niet continu toe te verhouden.'