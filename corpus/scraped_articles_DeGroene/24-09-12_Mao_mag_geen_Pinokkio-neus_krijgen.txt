Mao mag geen Pinokkio-neus krijgen

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
12 september 2024
Beijing -De Chinese kunstenaar Gao Zhen (68) werd onlangs in China gearresteerd omdat hij samen met zijn broer Gao Qiang vernietigende sculpturen van de dictator Mao maakte. Dat was meer dan tien jaar geleden. Onder leiderschap van president Xi Jinping is het echter ten strengste verboden om 'Chinese revolutionairen of martelaren' te bekritiseren of te bespotten. Ook met terugwerkende kracht dus. Op overtreding van de nieuwe wet, sinds 2021 van kracht, staat drie jaar cel.
Vanwege politieke gevoeligheden waren de kritische broers Gao twee jaar geleden al uitgeweken naar Amerika. Toch besloot Gao Zhen dit jaar op vakantie te gaan naar China met zijn vrouw en jonge zoon, ook om zijn atelier op te ruimen. Maar een week voor terugkeer naar Amerika namen de autoriteiten zijn kunst in beslag en werd hij opgepakt.
In deGlobal Times,de spreekbuis van de Chinese regering, wordt met geen woord gerept over de arrestatie. Wel duikt er in het archief een ongecensureerd artikel op uit 2010; toen waren de Chinezen aanzienlijk vrijer dan nu.
In dit artikel spraken verschillende Chinese kunstenaars in het progressieve 798 Art District in Peking ongeremd over hun avant-garde kunst die toen bol stond van de kritiek op de overheid en op de Culturele Revolutie (1966 - 1976). De broers Gao durfden Mao zelfs persoonlijk te bekritiseren. Dat was zelden of nooit vertoond.
Ze maakten in 2009 het bronzen beeldMao's schuld:de voormalige Chinese dictator werd afgebeeld als een bedroefde man die berouwvol knielt. 'Mensen behandelden hem vroeger als god en zelfs nu nog heeft hij die impact. Wij willen hem laten zien als een gewoon mens die de fouten opbiecht die hij heeft begaan', zei Gao Zhen in het artikel. Na 2010 volgden meer gewaagde kunstwerken, waaronder bustes van Mao als vrouw met blote borsten en een Pinokkio-achtige neus.
De broers koesterden een diepe wrok tegen Mao. Hun vader, een fabrieksarbeider, werd tijdens de Culturele Revolutie bestempeld als klassenvijand. De Rode Garde sleepte hem naar een geheime plek. Na 25 dagen kreeg de familie te horen dat hij zelfmoord had gepleegd; de broers waren toen zes en twaalf jaar oud.
Ook Gao Zhen verblijft nu op een geheime plek. Zijn vrouw mag met niemand praten over de gang van zaken en Gao Qiang maakt zich ernstig zorgen over de gezondheid van zijn broer en over de omstandigheden waaronder hij vastzit.