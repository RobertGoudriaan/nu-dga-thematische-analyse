Slipjes De analyticus Arthur Eaton

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
21 december 2023
Psycholoog/filosoof Arthur Eaton beantwoordt levensvragen van lezers. Deze week: hoe verhoud ik mij tot mijn vader en zijn jonge geliefde?
Beste Diederik, Daar zat ze altijd. En daar stond ze altijd, als we samen de was opvouwden. En daar probeerde ze ieder jaar de duizendknoop terug te snoeien; tevergeefs, zoals je ziet. Huizen dragen altijd indrukken in zich van hun bewoners, ook, misschien zeker, als die bewoners er niet meer zijn. Je ziet haar vast nog weleens vanuit je ooghoek, je moeder, in dat huis in Frankrijk.Tricks of the mind.
Wat ik wil zeggen is: het spijt me om te horen van je verlies. Wat zal het pijnlijk zijn om in dat huis te zijn, zeker nu er iemand anders rondloopt die, bij wijze van spreken, al die plekken die je ooit met je moeder associeerde bezet houdt.
Twintig jaar lang was je onderdeel van een driehoek. De meest klassieke driehoeksverhouding die er is: vader, moeder, en jij. Relaties die zich afspelen in een driehoek zijn altijd ingewikkeld, omdat de aandacht in een driehoek altijd ongelijk verdeeld is. Het navigeren van de liefde van je ouders, hun liefde voor elkaar, jouw liefde voor hen, is voor ieder kind een opgave. Als een ouder sterft, is er niet alleen een groot gebrek, het overgebleven paar moet ook een nieuwe omgang vinden rondom het gebrek. Het klinkt alsof jij en je vader daarin op weg waren, tot er ineens een nieuwe driehoek ontstond, of bleek te zijn. Vader, zijn nieuwe vriendin, en jij.
Ik snap dat de nieuwe liefde vragen oproept: waarom is de verhouding zo lang stilgehouden? Hoe serieus is hun relatie? En is Kelly ook nog steeds een vriendin van mij?
Kelly is vast aardig, anders had je haar niet uitgenodigd op je verjaardag. Het verdient overweging dat het voor haar óók niet makkelijk is om zich een houding te geven. Misschien kunnen jullie het daar eens over hebben, boven een glaasje lichtgekoelde Pécharmant. Als het lukt om openhartig tegen elkaar te zijn, zal dat al wat ongemak uit de lucht halen. In elk geval zou ik proberen om op gelijke voet te blijven, gesterkt in de wetenschap dat menselijke relaties allerlei interessante en onverwachte vormen aannemen.
Het woord 'stiefmoeder' is hier niet echt op z'n plaats. Kelly zal nooit voor je zorgen, ze zal nooit verantwoordelijk voor je zijn. Ze is 'gewoon' de nieuwe partner van je vader. Of het nu háár slipjes in de wasmand zijn of die van de buurvrouw, ongemakkelijk zou het toch wel zijn. Ik zou proberen om haar in de nieuwe rol serieus te nemen. Dat doe je ook al, dat schrijf je ook: je zegt dat je ze hun geluk gunt. Dat is een nobele houding, maar het betekent niet dat er niet óók andere gevoelens zijn.
De crux zit 'm hierin, vermoed ik: jij bent je moeder verloren, en nu voelt het alsof je ook je vader aan het verliezen bent. Even leek het erop alsof jullie samen het verlies van je moeder aan het verwerken waren, en daardoor dichter bij elkaar kwamen. In plaats daarvan bleek je vader vooral op te knappen van zijn nieuwe liefde. Maar ik vermoed dat het allebei waar is: jullie waren samen iets aan het verwerken én je vader was gelukkig met zijn nieuwe relatie.
De schok is begrijpelijk. Het is niet bepaald alledaags om te ontdekken dat je vader seks heeft met een vriendin van je. Als je daar met de neus op wordt gedrukt tijdens een vakantie is dat, op z'n zachtst gezegd, confronterend. Ik zou proberen je gevoelens daarover op een rijtje te zetten, en ze dan met je vader delen. Mogelijk besefte hij niet dat de relatie met Kelly je in de war zou maken. Dat klinkt lomp, en dat is het ook, maar mensen die verliefd zijn, zijn nogal eens blind voor de gevoelens van anderen.
Daarnaast zou ik nagaan wat jij nu nodig hebt. In contact blijven met je vader en Kelly is belangrijk, maar enige afstand nemen van de situatie is ook een optie; dat mag. Als de vakanties in de Dordogne op dit moment te pijnlijk zijn, zou je kunnen overwegen om een jaartje over te slaan, en toch met je vrienden op die lang geleden geplande wandelvakantie gaan. In Zwitserland misschien.
Met vriendelijke groet, Arthur
Heb je ook een brandende levensvraag? Mail dan een korte brief naaranalyticus@groene.nl