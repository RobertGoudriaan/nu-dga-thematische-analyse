Werkelijkheid Buitenland

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
17 november 2022
Er wordt vaak beweerd dat Europese integratie in essentie bestaat uit 'doormodderen' in allerhande beleid, en niet veel meer dan dat. Dit is een beeld dat tot de verbeelding spreekt, zowel bij eurosceptici ('de EU is gevaarlijk nihilisme, eruit nu het nog kan!') als eurofielen('muddling through'is een hogere, gedepolitiseerde vorm van politieke beschaving die stabiliteit biedt'). Vooral die laatste variant is in Nederland geliefd, omdat deze ruimte biedt voor zelffelicitaties in de sfeer van ingebeeld dieper inzicht en een voorbeeldfunctie.
Maar zoals wel vaker als de extremen elkaar wederzijds voeden: het is lui denken. Met de Europese werkelijkheid heeft deze gestileerde kijk op de Europese integratie niet zo veel te maken. Die werkelijkheid is veel politieker en geopolitieker; altijd geweest ook. De belangrijkste spelers in de Europese integratie weten dit. Maar inderdaad, wie dit politieke Europa in beeld wil krijgen, moet niet in Nederland zijn.
In september 1962 bracht de Duitse bondskanselier Konrad Adenauer een bezoek aan de Franse hoofdstad. De internationale context was bepaald gespannen. Op Cuba rolde de Sovjet-Unie met de nucleaire spieren. Nooit kwam een atoomoorlog dichterbij. Tegelijkertijd werd het Europa van de Europese integratie door de Amerikanen buiten de deur gehouden bij alle cruciale beslissingen. En dat was geen toevalligheid.
De nieuwe Amerikaanse president John F. Kennedy bewees weliswaar lippendienst aan het geopolitieke belang van het partnerschap met West-Europa via de Navo en het doel van een grotere Europese Economische Gemeenschap (EEG) inclusief die Britten (die net een lidmaatschapsaanvraag hadden ingediend), maar in werkelijkheid was hij veel geïnteresseerder in openingen richting Azië en Afrika en een heus 'atoomakkoord' met de Britten (waar de EEG buiten gehouden werd). In Brussel, Parijs en Bonn zag men al snel hetzelfde: deze Amerikaanse mooiboy vond Europa vooral interessant als plek om de bloemetjes buiten te zetten, en zijn politiek bevestigde dit.
Zo had Kennedy zich een jaar eerder koest gehouden tijdens de bouw van de Berlijnse Muur, dit 'abominabele monument van terreur', aldus Adenauer. In continentaal WestEuropa voelde men zich steeds meer een speelbal, en dat voelde niet goed (alleen in Nederland vond men dit wel lekker). Tijdens een geheim samenzijn na de plichtplegingen in Parijs zei De Gaulle tegen Adenauer: 'Europa is een wereld,les Anglo-Saxonsvormen een andere.'
Volgens De Gaulle moest de prille EEG het (Frans-Duitse) hart worden van een veel omvangrijker én politiek Europa dat zich in de toekomst (voorbij de Koude Oorlog) geografisch veel verder zou moeten uitstrekken. Niet in de richting van het Verenigd Koninkrijk, maar tot in de Russische invloedssfeer (dat die nu fungeerde als 'citadel van het communisme' was in zijn ogen een aberratie in de grotere Europese geschiedenis). Adenauer, die serviel-dankbare afhankelijkheid van de Amerikanen combineerde met een even typische Europese argwaan tegen diezelfde Amerikanen, begreep wat De Gaulle bedoelde.
Nederland begreep dit niet en blokkeerde de beleidsplannen die De Gaulle had gelanceerd om het 'politieke Europa' dat hij voor ogen had vorm te geven. Dat Frans-Duitse politieke Europa liep overigens uitdrukkelijk níet via de supranationale instituties in Brussel, maar wél via Parijs en Bonn. Toen Adenauer en De Gaulle elkaar spraken in Parijs, was het duidelijk dat de plannen van De Gaulle niet zouden vliegen. Een FransDuitse reactie kon niet uitblijven.
Nadat de Cubacrisis werd bezworen in een Amerikaans-Russisch spel vanhigh politicsen stille diplomatie, nadat de midterms glansrijk naar JFK's Democraten gingen, na een verrassingsovername van het Franse Simca door het Amerikaanse Chrysler én na een Frans veto tegen Brits EEG-lidmaatschap op 14 januari 1963, ondertekenden De Gaulle en Adenauer op 22 januari 1963 het Frans-Duitse vriendschapsverdrag. Dit was de geboorte van de FransDuitse as én de bevestiging van wat de Europese integratie van meet aan ook en vooral was: geopolitiek van een verslagen, schuldig en diepgewond continent.
De huidige stress in de FransDuitse relatie is de stress van de vooravond. Komende januari bestaat het Frans-Duits vriendschapsverdrag zestig (zeer succesvolle) jaren. Net als in 1962-1963 is Europa in de ban van de geopolitieke betekenis van de Europese integratie. Nergens is men zich daar bewuster van dan in Parijs en Berlijn. Wie 'Europa' nu duidt met gemakkelijke clichés over Brussel en EU-beleid mist de Europese werkelijkheid.
Europa is net als in 1962 in de ban van de Europese integratie