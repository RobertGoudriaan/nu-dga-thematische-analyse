Een noodkreet uit de oceaan Zinkend Tuvalu

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
11 juli 2024
De atollengroep Tuvalu in de Grote Oceaan dreigt onder de zeespiegel te verdwijnen. 'Het is tijd voor actie.' Maar al is het land allesbehalve een droge vlakte, het voelt zich een roepende in de woestijn.
Strak in pak stuurt een politicuseen videoboodschap naar de klimaatconferentie in Glasgow, 2021. Het is Simon Kofe, minister van Buitenlandse Zaken van Tuvalu, een eilandengroep in de Grote Oceaan. 'We hebben geen tijd voor toespraken terwijl de zeespiegel stijgt', zegt hij terwijl hij tegen de zon in kijkt. Achter hem wappert de vlag van de Verenigde Naties, er waait een stevige wind. Dat de politicus in de openlucht zijn boodschap opgenomen heeft is al vrij uitzonderlijk, maar in combinatie met de opzwellende achtergrondmuziek kunnen de aanwezigen al wel vermoeden dat dit geen gebruikelijk praatje wordt.
'Klimaatverandering is een existentiële bedreiging voor ons', vervolgt de minister van achter zijn katheder. 'Wij zijn aan het zinken - maar uiteindelijk zinken we allemaal. Het is tijd voor actie.' Zodra hij zijn speech afsluit met een dankgroet in de lokale taal,fafetai lasi,zoomt de camera uit. Binnen enkele seconden merkt het publiek dat de politicus niet voor een regeringsgebouw staat, maar met kansel en al in de oceaan - het water komt tot aan z'n knieën. Het shot is genomen met een drone, de minister wordt steeds kleiner, eenzaam in de zee op een plek waar vroeger land was.
Dit beeld is zo iconisch dat het al snel viraal gaat. Voor veel mensen is dit de eerste kennismaking met Tuvalu, de eilandengroep die de infame naam heeft als eerste te zullen verdwijnen in de oceaan als de zeespiegel stijgt. Al jaren probeert deze voormalige Britse kolonie (de Ellice-eilanden, tot de onafhankelijkheid in 1978) zichzelf op de kaart te zetten, maar als een van de meest afgelegen landen ter wereld - ruim 3500 kilometer ten oosten van Australië en ruim 4000 kilometer ten westen van Hawaï - en met nog geen twaalfduizend inwoners is dat nog best lastig.
Met de alarmerende boodschap vanuit de oceaan is het de politicus dan eindelijk gelukt. Zelfs cnn nodigt hem uit om via een videoverbinding zijn verhaal toe te lichten. Zichtbaar ongemakkelijk staat de Tuvaluaan de presentator te woord, opnieuw strak in pak maar nu gewoon vanuit zijn kantoor. Toch blijft zijn boodschap helder. 'Jullie ervaren de klimaatverandering misschien nog niet echt aan den lijve, maar wij wel. Als de mondiale klimaatcrisis doorzet, zijn jullie over honderd jaar ook aan de beurt.'
In Tuvalu zijn ze blij met de ludieke actie van hun minister. Toch is de bevolking sceptisch over wat deze internationale aandacht tot nu toe heeft opgeleverd. 'Mensen in het Westen hebben misschien inmiddels wel oog voor ons, maar ze doorvoelen het probleem nog niet', zegt Richard Gokrun, directeur van de ngo Tuvalu Climate Action Network. 'Ze lezen over de klimaatcrisis, kijken naar beelden van overstromingen en voelen even met ons mee. Maar vervolgens gaan ze gewoon verder met hun leven.'
Tuurlijk, de internationale gemeenschap ondersteunt lokale initiatieven om de eilanden op te hogen en erosie tegen te gaan. 'Maar ondertussen gaan de rijke landen gewoon door met de uitstoot van CO2. Zolang zij hun levensstijl niet drastisch wijzigen, zijn alle oplossingen tijdelijk - en dus nutteloos.'
De gevolgen zijn dagelijks zichtbaarin Tuvalu, dat bestaat uit negen atollen, een ringvormige reeks eilanden met een totale oppervlakte van 28 vierkante kilometer en een lagune ertussen. Tuvalu betekent in het Tuvaluaans 'acht eilanden': van de negen atollen waren er oorspronkelijk acht bewoond. 'De klimaatverandering heeft hier al z'n tol geëist', zegt Gokrun (41), die zelf op Funafuti woont, het grootste eiland van het land. Twintig jaar lang werkte hij als meteoroloog, en in die hoedanigheid werd hij keer op keer geconfronteerd met de gevolgen van de crisis. 'Het is warmer dan ooit, de temperatuur is gestegen tot gemiddeld 33 graden Celcius. De hitte is soms ondraaglijk, maar erger nog: sommige delen van de eilanden zijn de afgelopen decennia al weggespoeld. De ruimte waarop we kunnen wonen is steeds beperkter.'
In 2015 waren de golven zo hoog dat ze grote schade aanrichtten. Delen van het eiland Nui werden helemaal weggespoeld. 'Begraafplaatsen die aan de rand van het eiland lagen, verdwenen onder het water', vertelt Gokrun. 'Kisten, botten, schedels, alles werd meegesleurd en weer op het land geslagen. Toen het weer wat gekalmeerd was, lagen de overblijfselen verspreid over het eiland. Je kunt je niet voorstellen hoe traumatisch dat was voor de bewoners.'
Sommige inwoners, ook van andere eilanden,
kozen eieren voor hun geld en emigreerden naar 'buurlanden' als Australië en Nieuw-Zeeland, duizenden kilometers verderop. Daardoor liggen vooral de smallere gedeelten van de eilanden er verlaten bij. 'Hun huizen zijn onbewoonbaar geworden door de blootstelling aan de extreme weersomstandigheden', zegt Gokrun. 'En families die centraler wonen kiezen er nu vaak voor om hun dierbaren dicht bij zich te begraven, vlak naast hun huis of in de tuin.'
Ook deze week raast er een storm over Tuvalu, met harde windstoten en stevig onweer. 'Dat wij met deze weersomstandigheden kunnen bellen, is echt nieuw', zegt Gokrun. 'Begin dit jaar zijn we verbonden met Starlink-satellieten. Sindsdien is ons internetverkeer stabieler en blijven we bereikbaar, ook met slecht weer. Tot voor kort kon je internet wel vergeten als het stormde.'
De storm heeft ook nu grote invloed op het dagelijks leven. 'Mensen zijn bang, het onweer is zo hevig dat sommigen wegblijven van werk of hun kinderen thuislaten van school. Vissers kunnen de oceaan niet op, terwijl ze er afhankelijk van zijn voor inkomsten en voedsel. Overal ligt modder.' Toch heeft de storm ook voordelen, vertelt Gokrun. 'Ons drinkwater is weer aangevuld. We zijn afhankelijk van regen voor onze watervoorziening.'
Dat veel landen, zeker in de westerse wereld, zich niet aan de klimaatafspraken houden, is extra pijnlijk voor de inwoners van Tuvalu omdat zij zelf nauwelijks hebben bijgedragen aan de klimaatcrisis. 'De zeespiegelstijging komt niet door ons', zegt Gokrun. 'Toch zitten wij als eerste met de gevolgen. We staan in de frontlinie.' Al jaren strijdt hij voor het voortbestaan van de eilandengroep. 'Ik roep zo hard als ik kan, maar vaak heb ik het gevoel dat niemand luistert. Dat maakt me boos.'
Die klimaatongelijkheid houdt ookIngrid Boas bezig, hoofddocent klimaat, politiek en migratie aan de Wageningen Universiteit. 'De inwoners van Tuvalu hebben de klimaatverandering niet veroorzaakt, en toch dragen zij de lasten. De rest van de wereld lijkt al te hebben geaccepteerd dat de eilanden niet te redden vallen. "Jullie zijn toch al verloren", die boodschap krijgen ze vaak. Terwijl het een politieke keuze is. Donoren vinden het te duur om in eilanden te investeren waar toch maar een paar duizend mensen wonen. Dat vinden ze niet rendabel. Maar wie zijn wij om te zeggen: dan verdwijn je maar? Waarom zouden we de alternatieven niet onderzoeken? Zelfs al zou het maar voor een aantal van de eilanden gelden, of voor een bepaalde tijdsperiode. Het gaat wel om een soeverein land, met een eigen taal, een eigen cultuur.'
Volgens Boas worden de eilandbewoners vaak als slachtoffer neergezet, terwijl ze juist heel strijdbaar zijn. 'Veelal wordt er op een koloniale manier naar hen gekeken: als arme, hulpbehoevende mensen in een afgelegen gebied. Terwijl de lokale bevolking al een paar duizend jaar op de eilanden woont en verbonden is met een hoogopgeleide diaspora in landen als Fiji, Australië en de Verenigde Staten. Samen weten zij heel goed hoe je de natuur op deze eilanden moet beheren en hoe je om moet gaan met crises. Zij willen hun eilanden niet zomaar opgeven, en terecht. Wij leveren Nederland toch ook niet over aan de zee?'
Overeenkomsten met Nederland zijn er genoeg, zegt Boas. Maar contrasten ook. Zo ligt Tuvalu nog een paar meter boven de zeespiegel - een groot deel van Nederland ligt eronder. 'Wij doen er alles aan om ons land te behouden, geen haar op ons hoofd die accepteert dat de Randstad verdwijnt. We hebben genoeg middelen om ons land aan het veranderende klimaat aan te passen, en dat doen we ook continu. "Dit gaan we regelen" stralen we uit, al weten we natuurlijk nooit of het in de toekomst genoeg zal zijn. Armere landen hebben dezelfde wens, maar vaak niet de financiële middelen om zichzelf te beschermen.'
Een van haar masterstudenten deed onderzoek naar de inwoners van Zuid-Limburg die getroffen waren door de verwoestende overstromingen in 2021, hetzelfde jaar als de noodkreet uit Tuvalu. Conclusie: hoewel de Limburgers emotioneel en financieel hebben geleden onder de wateroverlast, is niemand van plan te verhuizen. 'Hetzelfde geldt voor mensen in Tuvalu, of Bangladesh, waar ik ook onderzoek naar doe. Mensen willen hun geboortegrond helemaal niet verlaten als dat niet hoeft en zoeken liever naar oplossingen, zodat ze kunnen blijven. Waar ook ter wereld: mensen zijn gehecht aan hun geboortegrond en vertrekken niet zomaar.'
Wat Boas verbaast is dat landen nog altijd neigen te denken in nationale oplossingen, terwijl klimaatverandering een mondiaal probleem is. Met ongeloof hoorde ze hoe de conclusies van het meest recente rapport van de Deltacommissie werden aangekondigd in het nieuws. 'Vijf meter zeespiegelstijging kunnen we hebben, dat was de boodschap. Ook mijn studenten schrokken daarvan. Wat betekent dat, vroegen zij zich af. Dat we achterover kunnen gaan leunen, dat we niets hoeven te doen aan onze emissies? In grote delen van de wereld kunnen ze zo niet denken, en dat zou je ook niet moeten willen.'
Een jaar na de iconische noodkreetvanuit de oceaan verzon Tuvalu's minister van Buitenlandse Zaken een nieuwe ludieke actie voor de internationale klimaatconferentie. In 2022 kondigde hij aan om van Tuvalu de eerste virtuele natie van de wereld te maken. 'Wat gebeurt er met een land als er geen grondgebied meer is?' vroeg hij zich af. Omdat Tuvalu binnen een paar decennia dreigt te verdwijnen als de klimaatcrisis voort dendert, zou het zijn soevereiniteit weleens kwijt kunnen raken. Het internationaal recht vereist immers dat een land een afgebakend territorium heeft.
De minister bedacht een oplossing: als worstcasescenario zouden ze Tuvalu's geschiedenis, cultuur en overheidsfuncties allemaal verhuizen naar de virtuele ruimte. Met een permanente digitale replica van Tuvalu hoopt de regering een nieuw 'afgebakend grondgebied' te creëren, en daarmee te strijden voor het behoud van soevereiniteit binnen het internationaal recht.
Opnieuw kreeg de actie veel aandacht, maar onder de lokale bevolking leidde het tot veel discussie. 'Op zich is het een prima idee om onze cultuur digitaal te conserveren', zegt Richard Gokrun van Tuvalu Climate Action Network. 'Zeker voor de diaspora is het fijn dat er een plek is waar ze onze taal en cultuur kan vinden en erover kan leren. Maar het initiatief straalt ook de boodschap uit dat we het zouden opgeven. Wij willen geen digitale natie worden, wij willen ons fysieke land behouden. Dit is het land van onze voorvaderen, we voelen er een sterke connectie mee. Wij willen niet alleen overleven in de cloud.'
Eind vorig jaar kwam Tuvalu opnieuw in het nieuws: Australië kondigde aan om de eilandengroep te hulp te komen. Het bood aan te investeren in het kustadaptatieproject en de soevereiniteit van het land te blijven erkennen, ook als er in de toekomst nauwelijks of geen land meer zou zijn. Daarnaast zegde Australië toe om elk jaar 280 mensen uit Tuvalu op te nemen (ruim twee procent van de bevolking), die permanent in Australië mogen blijven om te leven, studeren en werken. Het nieuws ging de wereld over als altruïstische daad van een buurland, dat de zinkende bevolking van Tuvalu te hulp kwam.
Maar op de eilandengroep leidde de mogelijke deal tot flinke ophef. Criticasters noemden het plan neokolonialistisch, omdat er ook een controversiële passage in was opgenomen waarin stond dat de invloed van Australië in de territoriale wateren rondom Tuvalu groter zou worden. Australië zou volgens hen de facto de grootste winnaar zijn van de deal. Bovendien: moesten ze wel zo blij zijn met het aanbod om te vertrekken?
'Afgelopen week is er in het parlement nog weer over gedebatteerd', zegt Gokrun. 'Verschillende parlementariërs uitten hun zorgen. Uiteraard is het ieders keuze om te vertrekken. Sommige mensen zijn blij dat ze de kans krijgen op een veiliger toekomst. In Tuvalu ervaren ze stress, er is steeds minder werkgelegenheid en in Australië is er betere toegang tot onderwijs en gezondheidszorg. Maar de handreiking is geen solide hulp: hoe zullen onze cultuur en identiteit gewaarborgd blijven als onze bevolking stap voor stap vertrekt? Australië zou ons pas echt helpen als het zijn uitstoot drastisch verlaagt en overstapt op groene energie. Als alle landen dat zouden doen, is het misschien helemaal niet nodig om onze geboortegrond te verlaten.'
Zelf heeft Gokrun zes kinderen, met wie hij regelmatig over de toekomst spreekt. 'Zij maken zich zorgen, maar zitten vaak ook gewoon in het moment. Ze klagen over de hitte en mopperen als vrachtschepen door de weersomstandigheden ons eiland niet kunnen bereiken. Zij zijn het importvoedsel gewend en lusten het lokale eten niet dat wij als alternatief bereiden van de oogst van ons eigen land. Wij makentoddi,een wijn van het sap van de kokosnoot, maar zij drinken liever Coca-Cola.' Zijn oudste kinderen zijn inmiddels volwassen en zijn al eens een paar maanden naar Australië geweest om te werken. 'Maar ze komen altijd terug', zegt Gokrun. 'Hier zijn ze thuis.'