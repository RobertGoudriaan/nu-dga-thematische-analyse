Jullie walgelijke hetero's

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
25 juli 2024
Hoe eigen je je een ruimte toe?Wie mag welke plek innemen? Hoe komen grenzen tot stand en wat doe je als iemand over die grenzen heen gaat? Daarover gaat het, in allerlei varianten, inMan maakt stuk, de derde roman van Maurits de Bruijn.
Voor zijn hoofdpersoon, David, kunstenaar, geldt dat eerst heel letterlijk. Al een jaar woont hij in een sjofel appartement, waarvan het hem maar niet lukt zich er thuis te voelen. De buren, burgerlijke stelletjes achter gehorige muren, vloeren en plafonds, doen kortaf tegen hem. En veel meer dan series kijken, en zijn bullshitbaantje uitzitten als suppoost bij een galerie zonder bezoekers, doet hij ook niet.
Dat verandert als zich onder zijn raam elke avond een groep jongens verzamelt, rokend, ginnegappend, kletsend. De burgertrutten - met namen als Lieke en Thomas, met gewichtige banen en met Maxi-Cosi's - noemen hen hangjongeren. Ze bellen herhaaldelijk de politie, maar David weigert zich te scharen bij de klagers en stelt zich wat obstinaat op: wie zijn zij om die jongens hun recht op de publieke ruimte te ontzeggen?
Last heeft hij wel degelijk van ze. Niet voor niets zet hij een koptelefoon op en probeert hij ze later te verdrijven met een bluetooth-speakertje, en hangt hij vitrages op, maar tegelijkertijd heeft hij ook sterke seksuele fantasieën, ondanks (of juist dankzij) het feit dat het heterojongens zijn. Lang blijft het verhaal op die manier cirkeltjes draaien - de jongens verschijnen weer, David heeft minimale interactie met buurtbewoners, vroegere studiegenoten of zijn ouders. Dat de aandacht niet verslapt komt vooral doordat De Bruijn een heldere, levendige vertelstem heeft en dat hij de wat lamlendige wereld van zijn hoofdpersoon doorspekt met allerlei slimme opvattingen en gedachten, over dat toe-eigenen, overqueerness,over de hypocrisie van het kunstwereldje, en herinneringen aan zijn tijd op de kunstacademie.
Hierin combineert de auteur - die hiervoor ook twee non-fictieboeken maakte - zijn essayistische oog met humor die telkens schrijnende randjes heeft. Neem zo'n geestige scène als die waarin David zand uit een openbaar speeltuintje schept voor een kunstproject, en alle ouders hun kinderen, die natuurlijk geïnteresseerd zijn, terugroepen. Weer gaat het over de vraag van wie de publieke ruimte is, waar de onzichtbare grenzen liggen en wat er gebeurt als je die overschrijdt.
Dat is een spel dat De Bruijn telkens consequent een stapje verder tilt, of een kwartslag kantelt, en op die manier op de spits drijft. Steeds is er de suggestie dat dit alles naar een enorme climax toewerkt, geholpen door het vertelperspectief: David schrijft dit verhaal aan ene Tom, een vroegere vriend en galeriehouder, en begint met de woorden 'na alles wat er is voorgevallen, geloof ik dat ik je beter geen Tommie meer kan noemen'.
De climax die zich uiteindelijk aandient, is niet geheel onvoorspelbaar, en heeft op weer nieuwe manieren te maken met die toe-eigening. Ditmaal is het David die zich wat toe-eigent, namelijk zijn beeld van die jongens. Hij gaat ze, jawel, schilderen. Homo-erotische groepsportretten, in het geniep gemaakt. De schilder en het model, het kapen van de geportretteerde, dat is natuurlijk een oeroud thema - ook in Tommy Wieringa'sNirwanadook het op meerdere manieren op - maar deze roman voegt er nieuwe perspectieven aan toe. Bijvoorbeeld doordat Tom, die de werken wil exposeren, ook hém weer kaapt, door hem in een al te strak keurslijf van de 'queer-kunstenaar' te presenteren. Dus moet David zich extra vrouwelijk kleden, en zich als voorbeeldige nicht gedragen tegenover potentiële kopers die hem voor 'non-binair' aanzien, en die hij uiteindelijk op hun nummer zet.
Op de momenten dat hij zulke geniepige vormen van discriminatie en vooroordelen doorprikt is Davids recalcitrante houding het sterkst. Zo rekent hij genadeloos af met een groepje leeftijdsgenoten die zich op de borst trommelen met hun woke-zijn, en dingen wauwelen als dat ze allemaal eigenlijk 'best wel queer zijn': 'Terwijl ik zwijgend doorat, besefte ik dat sommige hetero's niet langer hetero willen zijn, zoals sommige witte mensen niet langer witte mensen willen zijn. Niemand wenst tot het kamp van de onderdrukker te behoren, van de wandaden en geweld, de burgerlijkheid en voorspelbaarheid. En jullie hebben daarom dus iets nieuws bedacht.'
'Jullie': dat is hoe David de hetero's noemt, die hij daarmee natuurlijk evengoed 'wegzet' als een aparte categorie. Het probleem met heteromannen, zo analyseert hij, is dat ze nooit zijn 'berispt, nooit kort gehouden, nooit gemarginaliseerd'. Kortom alles dat 'wij - de rest van de wereld' wel is overkomen, zodat ze niet zo 'walgelijk' zijn geworden als de hetero's. Zo zijn er meer groepen over wie David steen en been klaagt. Zogenaamd geslaagde kunstenaars bijvoorbeeld, die op Instagram heel bohemien zijn maar wel een jubelton en leefgeld van hun VVD-stemmende ouders krijgen.
Die voortdurende verongelijktheid maakt David ook tot een irritant personage. Dat zal precies de bedoeling zijn. Zoals de titel al suggereert is hij er niet eenduidig op uit om te behagen. Iets maken betekent tegelijkertijd iets slopen.
Ook overlast gevende jongens hebben recht op publieke ruimte
Joris Casaer | Maurits de Bruijn combineert zijn essayistische oog met schrijnende humor MAURITS DE BRUIJN Man maakt stuk Dag Mag, 269 blz.