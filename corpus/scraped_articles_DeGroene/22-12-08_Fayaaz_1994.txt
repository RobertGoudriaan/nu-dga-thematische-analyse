Fayaaz (1994)

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
8 december 2022
'Van jongs af aan droeg ik jurkjes en hakken en hield ik van de Spice Girls. Ik heb twee zussen en er werd wel eens grappend gezegd: "Jij had als meisje geboren moeten worden en je oudere zus als jongen, want die is veel stoerder." Rond mijn twaalfde ontdekte ik dat ik op mannen viel. Ik heb van alles geprobeerd om van mijn homoseksuele gevoelens af te komen. Van bidden tot het kijken naar heteroseksuele porno. Met mijn moeder en zussen kon ik er goed over praten, maar voor mijn vader - hij is imam en zeer conservatief - was mijn homoseksualiteit onacceptabel. Het strookte niet met zijn status, zijn religieuze overtuiging en zijn mannelijkheid.
Ik ging veel uit met vrienden en op een met drank overgoten avond, ik was een jaar of zestien, maakten we zoenfoto's. Die belandden op Facebook en niet veel later bij mijn vader. Daarna veranderde alles. Mijn vader verbood me om nog uit te gaan, hij controleerde me en stuurde me naar een psycholoog om te genezen van mijn homoseksualiteit. Maar zij zei: "Fayaaz, dit gaat nooit veranderen. Je moet ermee leren omgaan." Dat was een belangrijk moment.
Toch voelde ik me in de gay community niet thuis en ook het daten verliep niet soepel. Ik beleefde mezelf niet echt als een man. Op een bepaald moment ben ik meer mijn feminiene kant gaan verkennen. Ik maakte me op, droeg pruiken. Door mensen in mijn omgeving ben ik mezelf gaan herkennen als non-binair. Ik weet zeker dat wanneer ik geen trans personen had ontmoet, ik me nog steeds als homo zou identificeren. Gender is een sociaal construct. Ik heb ook getwijfeld of ik niet trans vrouw was en die twijfel is er nog steeds. Maar op dit moment past non-binair beter bij me. Ik voel me soms man en vrouw en soms geen van beide. De ene keer vind ik het fijn om een jurk aan te doen, dan weer om een snor en een baard te hebben. Wel voel ik me meer feminien dan masculien. Ik heb altijd borsten gewild, maar dat betekent niet dat ik me morgen laat opereren. Daarvoor heb ik mezelf nog niet genoeg geaccepteerd als non-binair persoon. Omdat de maatschappij non-binariteit niet accepteert.
Na de middelbare school in Paramaribo ben ik naar Nederland gekomen om psychologie te studeren. Ik werk nu als onderzoeker bij Rutgers en maak studie van seksualiteit in de brede zin van het woord, van seksueel geweld tot gender. Een paar jaar geleden heb ik samen met een aantal anderen Colored Qollective opgericht voor queer en trans personen van kleur. Er komen steeds meer mensen die zich publiekelijk willen inzetten voor onze gemeenschap. We hebben een bestuur van zes personen en vier identificeren zich als non-binair. Dat vind ik een mooie ontwikkeling.'