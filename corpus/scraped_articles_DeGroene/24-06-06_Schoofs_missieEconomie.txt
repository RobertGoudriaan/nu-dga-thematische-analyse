Schoofs missie Economie

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
6 juni 2024
'Economische groei heeft niet alleen een bepaalde snelheid, maar ook een richting.' Zo stelde de Londense hoogleraar Mariana Mazzucato in een wetenschappelijk artikel uit 2015 het belang van waardencreatie in het economisch proces aan de orde, en de rol van de overheid daarin. Die moet, met burgers en bedrijfsleven, bepalen wat we wel en niet waardevol vinden, en onze economische ontwikkeling sturen. Dat gaat alleen met een overheid die doelgericht, zelfs missie-gedreven is - een kernwoord waar Mazzucato in haar onderzoek en advieswerk voor overheden steeds op terugkomt.
Ze doet dat al decennia, en met steeds meer succes. Dat bleek vrijdag een week geleden toen Mazzucato een eredoctoraat van de Rijksuniversiteit Groningen accepteerde, wat vooral een hele eer is voor mijn universiteit. Want Mazzucato is een van de economen die het mondiale debat over de rol van de overheid hebben gekanteld, samen met andere grootheden, zoals Joseph Stiglitz en Dani Rodrik.
De overheid, schreef ze in haar bekendste boekDe ondernemende overheid,moet plannen maken, een koers uitzetten en innoveren, en daarin het bedrijfsleven meenemen in plaats van andersom. Het is de enige manier om de grote uitdagingen - klimaat, ongelijkheid, vergrijzing, technologische revolutie - te lijf te gaan. De overheid moet haar missie realiseren in plaats van op de winkel passen, en lef hebben in plaats van faciliteren.
'Faciliteren', zei de van oorsprong Italiaanse Mazzucato in het Groningse Academiegebouw op die vrijdagmiddag, 'daar herken ik het wordfacile,gemakkelijk, in. Toen Kennedy in 1962 aankondigde een Amerikaan op de maan te gaan zetten, zei hij erbij"not because it is easy, but because it is hard".'
Kennedy's toespraak werd bekend als deWe Choose the Moon-speech -'we',dat wil zeggen, overheid, ondernemers, burgers, met elkaar en niet tegen elkaar, maar voorop de overheid. En'choose',want wie niet kiest komt nergens, en zeker niet op de maan. Wij kiezen. Grote doorbraken en omwentelingen komen er niet als de overheid polariseert, of als de overheid het vooral gemakkelijk wil maken.
Het idee van de ondernemende overheid wint terrein. Eerder die week verscheen in economenvakbladESBeen betoog onder de titel 'Meer ambtelijk en politiek lef nodig om publieke uitvoering vlot te trekken'. De auteur is Bernard ter Haar, tot 2019 directeur-generaal Sociale Zekerheid en Integratie, de opdrachtgever van de grote uitvoeringsorganisaties van de overheid. Precies, waar zoveel misgaat de laatste jaren, van Groningen tot toeslagen tot digitalisering. Ter Haar betoogde dat die publieke uitvoering, de handelende overheid in de maatschappij, alleen succesvol kan zijn als ze 'met meer ambtelijk en politiek lef' durft te gaan handelen.
En ziedaar, vier dagen na Mazzucato's eredoctoraat werd een andere topambtenaar, secretaris-generaal Dick Schoof van Justitie, de beoogde uitvoerder van het hoofdlijnenakkoord 'Hoop, Lef en Trots'. Het ambtelijke en het politieke komen in hem samen, en Schoof heeft als ambtenaar getoond lef te hebben. Ter Haar en Mazzucato kunnen tevreden zijn - of toch niet?
Lef is goed, maar nog geen missie. Niet de gemakkelijke maar de moeilijke dingen doen, op een samenhangende en doelgerichte manier, en met een lange adem: alleen zo en niet anders kwamen Aldrin en Armstrong op de maan. Wie moeilijkheden liever uit de weg gaat, zoals Rutte en Wilders, die heeft misschien wel lef, hoop en trots, maar geen missie. De zon gaat weer schijnen in Nederland, verwacht Wilders, maar vooralsnog blijft het nevelig hoe dan. Schoofs collega's bij BZ sloegen alarm. Ze kraakten vorige week in een interne analyse de plannen van de nieuwe coalitie af als riskant, inconsistent en onhaalbaar. Welke missie zit erachter, wat doen ze met de echt moeilijke uitdagingen, voorbij de makkelijke beloftes en het faciliteren van belangengroepen?
De opluchting over de vlotgetrokken kabinetsvorming mag niet verhullen dat, zoals Mazzucato vaststelde, beweging iets anders is dan richting. Waarheen en hoe? Dat zijn de vragen van Mazzucato die de nieuwe premier aan de muur van het Torentje kan hangen. Hij is eenMacher,naar verluidt, maar wat gaat hij ervan maken?
Wie niet kiest komt nergens, en zeker niet op de maan
Reageren?Bezemer@groene.nl