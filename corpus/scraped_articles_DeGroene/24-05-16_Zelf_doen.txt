Zelf doen

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
16 mei 2024
Halverwege de achttiende eeuwheeft de Franse Verlichtingsfilosoof Jean-Jacques Rousseau een idee. Zouden kinderen niet het best zichzelf kunnen onderwijzen? Laat een leerling 'niet iets leren omdat je het hem vertelt maar omdat hij het heeft geleerd van zichzelf', schrijft Rousseau (1712-1778) inÉmile, ou De l'éducation(1762), waarin hij verslag doet van de volgens hem ideale onderwijsmethode. 'Laat hem in de wetenschap niet onderwezen worden, laat hem het zelf ontdekken', vat Rousseau zijn gedachtegoed samen.
'Dat klinkt hedendaags', schrijft Maarten Huygen ruim tweeënhalve eeuw later inNog wat geleerd vandaag?: Hoe kennis terugkeert in het onderwijs,waarin hij op zoek gaat naar de wortels van wat vaak 'onderzoekend leren' wordt genoemd: kindgericht, zelfsturend onderwijs waarin leerlingen leren door te doen en zelf 'eigenaar' zijn van hun leerproces. Steeds meer schoolbrochures staan er vol mee. Het klinkt allemaal heel sympathiek en vooruitstrevend, stelt Huygen vast, maar werkt het ook?
Nou, nee, blijkt uit allerhande studies. Leerlingen hebben meer baat bij een traditionele manier van lesgeven: een leraar voor de klas die de inhoud van de vorige les kort herhaalt, nieuwe stof in kleine stapjes uitlegt en duidelijke voorbeelden geeft, geheel in lijn met inzichten uit de cognitieve psychologie. De resultaten van leerlingen die volgens deze 'ouderwetse' methode les krijgen, zijn aanzienlijk beter dan die van jongeren die zichzelf onderwijzen en op een leerplein 'gecoacht' worden door iemand die misschien veel liever gewoon voor een klas zou staan.
Want de leraar, die blijft in deze onderwijsmethodes wat op de achtergrond, ziet Huygen. Kennisoverdracht is volgens hem uit de mode geraakt, en de docent dus ook. Het is verleidelijk om dit te wijten aan bredere maatschappelijke ontwikkelingen; gezag kan sinds de sociale en culturele revolutie van de jaren zestig op minder waardering rekenen, de leraar heeft net als de agent pas op de plaats moeten maken. De onderwijsideeën waar het Huygen om gaat bestaan alleen al veel langer, laat hij zien. Rousseau staat metÉmileaan het begin van een lange traditie van intellectuelen die weinig ophebben met de wat conservatief en autoritair klinkende methode van 'directe' of 'expliciete' instructie. Onder meer de Angelsaksische landen hebben onderzoekend leren omarmd, met denkers als Stanley Hall (1844-1924) en John Dewey (1859-1952) als voornaamste pleitbezorgers.
In Nederland vormt onderzoekend leren sinds pakweg de jaren negentig vooral een marketinginstrument in een krapper wordende onderwijsmarkt. 'Met veelbelovend klinkende begrippen kunnen scholen zich onderscheiden in een krimpende markt van leerlingen', schrijft Huygen. Het internet zou parate kennis daarnaast in rap tempo overbodig hebben gemaakt. Het blijkt in Nederland de ultieme voedingsbodem voor de door Huygen gehekelde didactische methodes. Het enorme lerarentekort is volgens hem een logisch gevolg. 'Omdat de leerling het zelf kon uitzoeken, daalde de status van het vak van leraar. Er ontstond een nationaal tekort.'
Het lijkt aannemelijk dat de door Huygen beschreven ontwikkelingen het leraarschap inderdaad weinig goed hebben gedaan. Maar dat is niet Huygens enige bezwaar; onderzoekend leren vergroot volgens hem ook de ongelijkheid. De cruciale denkfout die Rousseau in de achttiende eeuw maakt, is dat hij de hyperintelligente Émile als uitgangspunt neemt voor zijn gedachte-experiment. Zwakkere leerlingen kunnen niet zelf op onderzoek uit en zijn in grote mate afhankelijk van een goede docent. Huygen: 'Ter bevordering van gelijkheid zijn er tot nu toe geen alternatieven voor uitleg, voordoen, nadoen, zelf doen, herhalen en oefenen.'
In zijn kritiek op onderzoekend leren slaat de auteur soms wat door. Zo'n beetje alles wat onder de noemer progressief valt, lijkt hij bij voorbaat af te keuren. Van Derrida tot Labour-ministers, Zweedse sociaal-democraten en andere 'progressieve onderwijshervormers': ze zijn schuldig aan de leerpleinen waar jongeren vandaag de dag eigenaar zijn van hun leerproces.
Ook is het maar de vraag of je de opkomst van onderzoekend leren in Nederland direct kunt koppelen aan de verslechterde basisvaardigheden van leerlingen, zoals Huygen doet. Gebrekkige onderwijsmethodes spelen daarbij zeker een rol, maar er zijn wel meer redenen aan te duiden voor het feit dat Nederland zakt op de internationale lijstjes. Zo is het schrijnende tekort aan degelijke docenten, een belangrijke oorzaak van de beroerde prestaties, echt niet alleen te wijten aan de opkomst van 'progressieve' onderwijsmethodes. De relatief lage salarissen en de hoge werkdruk zijn minstens even schadelijk.
Huygens uiteenzettingen krijgen zo een wat dogmatisch en voorspelbaar karakter. Ergens is dat jammer, want de kernboodschap van zijn boek - stop met dure experimenten en investeer in goede leraren voor de klas - is van grote waarde.Nog wat geleerd vandaag?is een pleidooi voor onderwijs dat bewezen werkt. Dat lijkt misschien een open deur, maar gezien de huidige staat van het Nederlandse onderwijsstelsel is het vooral een welkom geluid.
MAARTEN HUYGEN Nog wat geleerd vandaag?: Hoe kennis terugkeert in het onderwijs Boom, 312 blz.