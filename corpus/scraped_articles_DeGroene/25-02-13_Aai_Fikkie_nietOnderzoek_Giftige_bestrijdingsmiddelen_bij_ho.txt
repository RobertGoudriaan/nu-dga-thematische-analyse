Aai Fikkie niet! Onderzoek Giftige bestrijdingsmiddelen bij honden en katten

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
13 februari 2025
Honden en katten vormen een belangrijke verspreidingsroute van uiterst toxische pesticiden. De Europese toelatingsinstantie keurde de middelen, die vlooien en teken bestrijden, ondanks waarschuwingen, goed. 'De stoffen worden teruggevonden in vogelnesten.'
Verwachtingsvol staartlabrador Max naar de keukentafel waarop een bonte verzameling potjes, spuitbussen en flacons is uitgestald. Max' baas is zelf verbaasd over de grote hoeveelheid bestrijdingsmiddelen die ze zojuist uit haar keukenkastjes tevoorschijn haalde. Tegen bladluis, tegelaanslag, paardenbloemen, mieren, wespen en het vlooien- en tekenmiddel voor Max - stuk voor stuk beloven de etiketten een 'zeer snelle' en 'effectieve bestrijding' van welke plaag dan ook.
Met hun vriendelijke kleuren stralen de verpakkingen allesbehalve gevaar uit. Maar schijn bedriegt, volgens bioloog Margot Veenenbos, die namens landbouwonderzoeksbureau CLM huisbezoeken aflegt om het particuliere gebruik van bestrijdingsmiddelen in kaart te brengen en te adviseren over alternatieven. Ze pakt een witte spuitfles van tafel en concentreert zich op de kleine lettertjes. 'O jee, de werkzame stof is glyfosaat, die wordt niet meer verkocht aan particulieren. En de spuitdop staat nog open.' De bewoner lijkt van haar stuk gebracht. 'Ik gebruik het gewoon voor de paardenbloemen tussen de tegels, ik wist echt niet wat erin zit.'
Hoewel glyfosaat alleen nog in de landbouw mag worden gebruikt, komt Veenenbos vaak het omgekeerde tegen: keer op keer vindt zij bij mensen thuis pesticiden die al jaren in de landbouw verboden zijn. Ze worden echter nog legaal aan particulieren verkocht. En honden als Max spelen daarin een sleutelrol.
De bioloog pakt een kartonnen doosje van tafel waarop een hijgende hond staat afgebeeld, met de merknaam Advantix. 'Ik doe dit spul tussen de schouderbladen van Max, gewoon met die pipetjes', zegt de bewoner, 'maar ik heb de gebruiksaanwijzing er eerlijk gezegd nog nooit bij gepakt.' Veenenbos vouwt de ongebruikte handleiding open. 'Kijk, de werkzame stoffen zijn imidacloprid en permethrin', zegt ze terwijl ze door de minuscule letters heen scant. 'Allebei verboden in de landbouw.'
Imidacloprid raakte een aantal jaar geleden in opspraak omdat de stof al bij zeer lage concentraties dodelijk bleek voor wilde bijen. Deze constatering was bij de toelating van het bestrijdingsmiddel over het hoofd gezien door producent Bayer, die tevergeefs meerdere rechtszaken uitvocht om imidacloprid als landbouwmiddel op de Europese markt te houden.
Ook het tweede insecticide in de pipetjes, permethrin, is zeer giftig voor bijen. Daarnaast staat de gifstof bekend als mogelijk kankerverwekkend en mogelijk schadelijk voor het ongeboren kind. Een derde stof, die wordt gebruikt in een verglijkbaar vlooienmiddel, van het merk Frontline, is fipronil. Ook dat is een verboden bestrijdingsmiddel vanwege zijn hoge toxiciteit voor bijen. Bovendien kan fipronil schadelijk zijn voor het centrale zenuwstelsel.
Wereldwijd lopen er naar schatting één miljard honden rond. Dat aantal groeit hard en daarmee stijgt ook de verkoop van vlooien- en tekenmiddelen. Jaarlijks zetten farmaceutische en chemische bedrijven miljarden om met de verkoop van druppelpipetjes, halsbanden, pillen en injecties die parasieten-dodende stoffen bevatten.
Veel van deze producten bevatten pesticiden als imidacloprid, fipronil en permethrin, die in de landbouw verboden zijn. Daarnaast is een nieuwe generatie langwerkende parasietenmiddelen in opkomst, de zogenaamde isoxazolines. De populairste daarvan, fluralaner, bezit eigenschappen die meerdere wetenschappers als 'zeer zorgwekkend' bestempelen. De gifstof kan zich ophopen in het milieu en is mogelijk ook schadelijk voor bijen. Deze rode vlaggen blijven echter grotendeels onder de radar, omdat fluralaner nooit door de officiële toelatingsprocedure voor bestrijdingsmiddelen heen is gegaan.
Recente studies tonen aan dat al deze onschuldig uitziende parasietenmiddelen zich vanaf behandelde dieren door het milieu kunnen verspreiden, met mogelijk grote impact op het milieu, de drinkwatervoorziening en zelfs de volksgezondheid. De Europese toelatingsautoriteit is bekend met waarschuwingssignalen, maar grijpt niet in. Tegelijkertijd gaan de middeltjes alsmaar harder over de toonbank. Hoe is het mogelijk dat omstreden pesticiden nog volop worden verkocht als ogenschijnlijk onschuldige vlooien- en tekenmiddeltjes?
'Van een hoop van die stoffenvind je enorme concentraties in rioolwaterzuiveringen en het oppervlaktewater', zegt ecotoxicoloog Ivo Roessink van Wageningen Environmental Research. 'Maar ik dacht: dat kan toch nooit komen door die huisdiermiddelen?' Een experiment met negen honden bracht hem op andere gedachten. In zo'n beetje alle monsters die Roessink en collega's namen van de urine, haren en het zwemwater van de honden doken parasietenmiddelen op.
Een andere opmerkelijke bevinding was dat er tevens middelen van de huisdieren afkwamen waarmee ze helemaal niet waren behandeld. Dit duidt erop dat de viervoeters ook chemische stoffen oppikken die niet aan henzelf, maar aan andere honden zijn toegediend.
Gifstoffen uit vlooien- en tekenmiddelen worden teruggevonden in vogelnesten en in paardenbloemen midden in de stad, in afgelegen vijvers en meren diep in natuurgebieden, en zelfs in mensenharen. En hoewel steeds meer studies wijzen naar huisdiermiddelen als veroorzaker van dit milieuprobleem, is de bewustwording volgens Roessink zeer beperkt. 'Je kunt veel van die middelen gewoon in je winkelwagentje gooien. Mensen staan er niet bij stil om wat voor riskante stoffen het gaat.'
'Ik zie veel mensen hun hond uitkammen in het bos, ik doe het zelf ook, hierbuiten. Dat kunnen vogels dan gebruiken voor hun nest', zegt de baas van Max, terwijl haar labrador kwispelend naast haar staat. Het is een redenatie die onderzoeker Margot Veenenbos veel tegenkomt. Maar kuikens die met hun blote huid in hondenhaar zitten dat besmet is met pesticiden, hebben een probleem. 'Je kunt uitgekamde haren daarom het beste bij het restafval gooien.'
Bijsluiters van vlooien- en tekenmiddelen waarschuwen nauwelijks voor dergelijke milieugevaren en leggen in plaats daarvan de nadruk op geheel andere zaken: 'Het product blijft doeltreffend als het dier nat wordt', zo staat te lezen in de gebruiksaanwijzing van Max' middel. Pas in het laatste deel wordt een milieuwaarschuwing afgegeven: een behandelde hond mag 'gedurende ten minste 48 uur na behandeling' niet in oppervlaktewater komen, 'omdat het product schadelijk is voor aquatische organismen'.
Pesticiden komen echter nog lang na die 48 uur van honden af, blijkt onder meer uit een recent aai-experiment met 98 honden in Groot-Brittannië. Zelfs een maand na het behandelen van hun huisdier met een druppelmiddel, aaiden baasjes nog altijd pesticiden van hun hond af.
De stroom aan pesticiden diein het milieu terechtkomen via zwemmende, plassende, poepende en ruiende honden, of via het rioolwater doordat baasjes hun hond, de hondenmat of hun handen wassen, is omvangrijk, stellen onderzoekers. De hoeveelheid chemische stoffen die jaarlijks voor de circa 1,8 miljoen Nederlandse honden over de toonbank gaat, loopt naar schatting in de duizenden kilo's. De precieze hoeveelheid is niet publiek bekend: het College ter Beoordeling van Geneesmiddelen, dat beschikt over verkoopdata, maakt geen cijfers openbaar: het zou commercieel gevoelige informatie betreffen.
Bijzonder is dat fidin, de branchevereniging voor fabrikanten van de middelen, op verzoek wel informatie deelt. Die cijfers geven echter slechts een gedeeltelijk beeld, omdat niet alle producenten bij de branchevereniging zijn aangesloten.
De aangesloten fabrikanten zetten in Nederland voor honden jaarlijks zo'n 3500 kilo aan parasieten-dodende stoffen af. Katten, waarvoor ook allerhande middeltjes bestaan, zijn goed voor zo'n vijfhonderd kilo. Dat zijn fikse hoeveelheden als je kijkt naar de giftigheid van de werkzame stoffen. Zo zou de hoeveelheid imidacloprid in het pipetje voor een middelgrote hond als Max in theorie al genoeg kunnen zijn om 25 miljoen bijen te doden, berekenden wetenschappers.
Dat dergelijke pesticiden in vlooien- en tekenmiddeltjes terechtkomen, heeft deels een bureaucratische oorzaak. Normaal gesproken is het de efsa, de Europese waakhond voor bestrijdingsmiddelen, die zich buigt over de toelating van pesticiden tot de Europese markt. 'Maar omdat je deze stoffen op een dier toepast, vallen ze onder een andere noemer: die van diergeneesmiddelen', legt bioloog Veenenbos uit. Hoewel de middelen wel degelijk bedoeld zijn ter bestrijding van insecten en bloedzuigende parasieten, staan ze dus officieel niet te boek als bestrijdingsmiddel, maar als geneesmiddel. En daarmee vallen ze onder een ander Europees loket: het eMa, het Europees Geneesmiddelenbureau.
Het eMa gaat anders om met milieuvraagstukken dan zijn zusterorganisatie, vertellen ingewijden. Een giftige stof moet bij de efsa door allerlei hoepels springen, wil het op de markt komen. Worden in die procedure al regelmatig milieurisico's over het hoofd gezien, bij het eMa is de officiële milieubeoordeling volgens de ingewijden ronduit slecht. Sterker nog, als het gaat om huisdiermiddelen, wordt er doorgaans geen enkele milieubeoordeling uitgevoerd, zo blijkt uit documenten van de instantie zelf.
Het eMa veronderstelt dat milieurisico's van huisdiermiddelen 'verwaarloosbaar klein' zijn, in eigen woorden 'simpelweg omdat het gaat om minder behandelde dieren [dan in de veeteelt] en er dus minder hoeveelheden van een product worden gebruikt'. In de praktijk heeft dit tot gevolg dat fabrikanten op geen enkele wijze hoeven aan te tonen dat hun huisdiermiddelen veilig zijn voor het milieu.
Zo kan het bestaan dat het ene loket pesticiden verbiedt voor de hele Europese landbouw wegens ontoelaatbare milieurisico's en daaraan verbonden gezondheidsrisico's, terwijl het andere loket diezelfde pesticiden onder de noemer van diergeneesmiddel gewoon toelaat, simpelweg omdat het die risico's nooit heeft onderzocht.
'Aan de buitenkant wordtde indruk gewekt dat het in Europa allemaal heel goed is geregeld in de beoordeling van dit soort stoffen, maar als je aan de achterkant kijkt, gaan er op veiligheidsvlak veel dingen fout', zegt toxicoloog Paul Scheepers van de Radboud Universiteit. Hij is betrokken bij verschillende internationale studies naar blootstelling aan chemische stoffen en is door de jaren kritisch gaan kijken naar de samenwerking tussen de twee Europese organisaties. 'De toelatingsinstanties werken langs elkaar heen en zitten elkaar regelmatig in de weg', stelt hij. Een lezing die door meerdere toxicologen wordt bevestigd.
Dit leidt tot situaties die kafkaësk aandoen. Zo laten cijfers uit het Verenigd Koninkrijk zien dat het verbod op het bijen-dodende imidacloprid in de landbouw direct werd gevolgd door een grote stijging in de verkoop van diezelfde stof onder de noemer van diergeneesmiddel. Onder aan de streep heeft het verbod op de gifstof daar niet geleid tot een noemenswaardige daling in het gebruik ervan.
Ook op het vlak van toegestane dosering leidt de ontbrekende samenwerking tot vraagtekens. Landbouwonderzoeker Jelmer Buijs berekende dat een hond van tien kilo bij behandeling met één pipetje fipronil wordt blootgesteld aan een dosis die maar liefst 67.000 keer hoger ligt dan de aanvaardbare dagelijkse inname voor mensen.
Die laatste innamelimiet is vastgesteld door de efsa, de toegestane dosering voor huisdieren door het eMa. 'Meten met twee maten', noemt Buijs het. 'Kennelijk wordt de gezondheid van een hond niet serieus genomen.' Een ietwat ironische constatering: de vlooien- en tekenmiddelen worden verkocht om de gezondheid van huisdieren te beschermen. Maar volgens Buijs staat de gezondheid van behandelde huisdieren nu juist onder druk door de hoge concentraties aan chemische stoffen waaraan de dieren worden blootgesteld.
Daarnaast bestaan er zorgen op het vlak van de veiligheidsmonitoring. Omdat de efsa uitgebreid voor pesticiden heeft gedocumenteerd hoe die zich gedragen in het milieu, weten organisaties als het RiVM en de drinkwaterbedrijven waar ze alert op moeten zijn en voor welke stoffen ze actief metingen moeten uitvoeren. Maar wat als een diergeneesmiddel nooit officieel als bestrijdingsmiddel wordt geregistreerd, ook al is het dat technisch gezien wel? Het komt dan niet op de standaardlijstjes van te monitoren bestrijdingsmiddelen terecht, met het risico dat verspreidingsroutes en blootstelling over het hoofd worden gezien.
Dit lijkt zich te voltrekken voor een van de populairste huisdiergeneesmiddelen van het moment: fluralaner. Het goedje zit onder andere in kauwtabletten voor honden met de merknaam Bravecto en is op voorschrift verkrijgbaar. Een zeer geliefd middel, omdat één tablet huisdieren tot wel drie maanden tegen vlooien en teken beschermt.
Maar er zijn rode vlaggen. Volgens het RIVM heeft fluralaner 'zeer lage risicogrenzen' - in theorie zou het al bij minieme milieuconcentraties problemen kunnen geven - 'maar er zijn nog geen metingen naar gedaan'. Ook de drinkwaterbedrijven nemen het middel niet standaard mee in hun controles van drinkwaterbronnen. Waar de stof zich precies ophoudt in het milieu en in welke mate, is dus onbekend. Maar dat de stof in het milieu terechtkomt is zeker. Zo trof Ivo Roessink tijdens zijn experiment fluralaner aan in het bemonsterde zwemwater, al nadat één hond anderhalve minuut had gezwommen. Ook trof hij het aan in een willekeurig bemonsterd vogelnest.
'Fluralaner is voor mij eenblack box',zegt Roessink. 'Ik zou graag willen weten hoe die stof zich gedraagt in het milieu.' Maar black box of niet, fluralaner verovert in rap tempo de wereld. Farmaceut MSD heeft van het fluralaner-middel Bravecto naar eigen zeggen al 'meer dan driehonderd miljoen doses afgezet in meer dan honderd landen'. In 2023 was de omzet van het hondenmiddel goed voor 1,1 miljard dollar. Binnenkort is het middel bovendien verkrijgbaar in injectievorm. Na een prik door de dierenarts zou een hond dan een jaar lang beschermd zijn tegen vlooien en teken.
'Je kunt toch niet gelovendat honden dadelijk die rotzooi ingespoten krijgen?' vraagt Michaël van de Sande zich hardop af. Hij is ervan overtuigd dat de dood van zijn herdershond Rico in 2016 veroorzaakt is door fluralaner. Sindsdien is hij op een missie om het goedje de wereld uit te krijgen. 'Bravecto is geen geneesmiddel, het is een bestrijdingsmiddel dat je aan je hond geeft', zegt hij.
Aan zijn keukentafel beschrijft Van de Sande de lijdensweg die zijn hond Rico in de laatste maand van zijn leven doormaakte. Een trits aan ziekteverschijnselen, van verwardheid en gewichtsverlies tot hartkloppingen en desoriëntatie, leidden tot complete aftakeling, totdat de dierenarts die hem Bravecto voorschreef uiteindelijk moest langskomen om Rico een spuitje te geven. 'Hij was een lid van de familie, het was echt verschrikkelijk om hem zo in elkaar te zien kelderen.'
Wanneer Van de Sande online aan het lezen slaat over de fluralaner-kauwtablet die zijn hond opheeft, komt hij honderden verhalen tegen van hondeneigenaren met soortgelijke ervaringen. Getergd start hij daarop een online petitie om Bravecto van de markt te krijgen, die al snel meer dan veertigduizend handtekeningen oplevert en in 2016 leidt tot Tweede Kamervragen en uitgebreide media-aandacht. Hij start daarnaast verschillende websites en Facebook-pagina's waarop hij negatieve gebruikerservaringen publiceert. Die kunnen rekenen op tienduizenden volgers. 'Ik verloor mijn lieve Zina vier dagen na het geven van die vreselijke teken- en vlooienbehandeling Bravecto', meldt een van de recente berichten.
Producent MSD start een tegencampagne waarin het ten stelligste ontkent dat zijn vlooienen tekenmiddel onveilig is. De farmaceut benadert actief dierenartsen en komt met een website waarop claims van Van de Sande en medestanders worden tegengesproken. 'Fabels in de sociale media corrigeren met Bravecto® Feiten', staat boven aan de homepagina.
Ook dierenarts-microbioloogen parasitoloog Paul Overgaauw mengt zich in deze periode actief in de discussie. Als wetenschapper aan de diergeneeskundefaculteit van de Universiteit Utrecht specialiseert hij zich in vraagstukken rond parasieten en huisdieren. Hij geniet op dat terrein internationaal aanzien en wordt regelmatig om advies gevraagd door dierenartsen, die merken dat de Bravecto-discussie hun praktijk is binnengedrongen.
Overgaauw spreekt zijn vertrouwen uit in het middel en vergelijkt Van de Sande in een interview met 'ouders die bij hoog en bij laag volhouden dat het inenten van kinderen schadelijk is voor hun gezondheid'. De feiten tonen volgens hem aan dat de nachtmerrieverhalen onzin zijn, verklaart hij aan Omroep Brabant. 'Als er echt iets met het middel aan de hand zou zijn, dan was het al lang van de markt gehaald.'
Een oorzakelijk verband tussen overleden honden en fluralaner is dan ook niet aangetoond. En door het ontbreken van dergelijk hard bewijs raakt de kwestie in de loop van 2017 in de vergetelheid. Des te opvallender is het dat een jaar later de Amerikaanse voedsel- en medicijnenautoriteit een officiële waarschuwing uitdoet: 'FDA waarschuwt huisdiereigenaren en dierenartsen voor mogelijke neurologische bijwerkingen geassocieerd met een aantal vlooien- en tekenmiddelen.' De FDA doelt hierbij op de zogenaamde isoxazolines, de familie van chemische stoffen waar fluralaner deel van uitmaakt.
Verder bevat het officiële veiligheidsinformatieblad voor Bravecto, opgesteld door de producent zelf, een aantal serieuze gevarenmeldingen. 'Wordt ervan verdacht het ongeboren kind te schaden' en 'Zeer giftig voor in het water levende organismen, met langdurige gevolgen', staat bij de gevarensymbolen vermeld. Een aanverwant product voor katten, Bravecto Plus, meldt bovendien: 'Kan schade aan organen veroorzaken bij langdurige of herhaalde blootstelling.'
'Niets zo gemakkelijk als een pil of pipetje voor je hond', zegt Jelmer Buijs. 'Dat je daarmee mogelijk ook het milieu en de gezondheid van je huisdier belast, of kinderen die met een behandelde hond spelen, zal bij veel mensen onbekend zijn.' Dat er twee Europese loketten bestaan die andere regels hanteren voor hetzelfde soort gifstoffen ziet Buijs als een fundamentele fout in het toelatingssysteem. 'Daar maakt de chemische industrie dankbaar gebruik van.' Samen met andere onderzoekers roept hij het EMA op om dringend een milieubeoordeling op huisdiergeneesmiddelen uit te voeren, zodat duidelijker wordt wat er met gifstoffen uit vlooien- en tekenmiddelen gebeurt in de leefomgeving, nadat ze zijn toegepast.