Jat alstublieft ons verdienmodel! De echte prijs van onze boodschappen

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
11 april 2024
Wat zou er gebeuren als we voor onze boodschappen ook de verborgen kosten afrekenen, van onderbetaalde boer tot klimaatverandering? Een groeiende beweging in Nederland denkt met 'echte prijzen' de wereldproblemen te kunnen oplossen.
Maarten Rijninks is ongeduldig.De mede-eigenaar van biologische supermarkt De Aanzet in Amsterdam, op een steenworp van het Rijksmuseum, kan niet wachten tot een grote supermarktketen zijn unieke verdienmodel jat. Inderdaad: deze ondernemer kijkt reikhalzend uit naar de dag dat de concurrentie zijn broodwinning ondermijnt.
Op het trottoir voor de winkel staan de narcissen uitgestald in de eerste voorjaarszon. Binnen, tussen de houten stellingkasten met kruiden in statiegeldpotten, hangt de niet-onaangename geur van Yogi Tea, alternatieve schoonmaakmiddelen en Demeter-brood. 'Welkom in 's werelds eerste supermarkt met echte prijzen', staat er op een poster op de deur van de koelcel.
Het prijskaartje zoals we dat in een doorsnee winkel gewend zijn lijkt namelijk kraakhelder, maar verdoezelt meer dan het verduidelijkt. De broeikasgassen die vrijkomen bij de productie en het vervoer van onze boodschappen blijven buiten beeld. Net als de arbeiders op de koffieplantage die zich voor een hongerloon in het zweet werken. Hetzelfde geldt voor de liters schoon drinkwater die nodig zijn, bijvoorbeeld om avocado's te doen groeien. Zowel de individuele producent als zijn klanten merken weinig van de gevolgen. Het is de bredere maatschappij die hiervoor opdraait.
Zo niet bij De Aanzet. De 'normale prijs' van een komkommer bedraagt vandaag 2,21 euro. Daar komt 3 cent bij voor onderbetaling van de arbeiders, blijkt uit het geplastificeerde bordje dat is vastgeplakt aan de krat. Plus 22 cent klimaatbelasting. Het resultaat is de 'eerlijke prijs'. Wie meent dat het verschil van een kwartje klein is - dat klopt. Het assortiment in deze winkel is al biologisch, vaak ook fair trade. Met de schade die de productie van deze goederen toebrengt aan mens en milieu valt het dus wel mee. Elders zijn die kosten groter. Italiaanse onderzoekers rekenden uit dat we voor een kilo rundvlees eigenlijk negentien euro zouden moeten betalen. Een rapport van de Rockefeller Foundation becijferde zelfs dat de totale kosten van het Amerikaanse voedselsysteem drie keer zo hoog liggen. Niet de 1100 miljard dollar die consumenten er nu jaarlijks aan uitgeven, maar 3200 miljard dollar.
Deze misstanden rechtzetten is idealistisch, zeker, maar de van de Wageningen Universiteit afkomstige Rijninks weet ook dat je een prima inkomen kunt verdienen met eerlijke handel. In een vorige functie was hij onder meer betrokken bij de introductie van de Eko Oké-banaan in Nederland. 'Mensen willen ontzorgd worden', legt hij uit. 'Ze willen lekker eten én hun schuldgevoel afkopen. Ik bied mijn klanten dieescape. In deze winkel kun je consumeren, maar op een fatsoenlijke manier.'
Toch zijn echte prijzen meer dan een 21ste-eeuwse aflaat. Samen met een groepje geestverwanten ziet Rijninks er hét middel in om onze kapotte economie te repareren. Zij concentreren zich niet op een enkel thema, zoals keurmerken als 'Rainforest Alliance' en 'Eko' of de CO2-compensatieprogramma's van klm en Shell beweren te doen. Het gaat om een opknapbeurt van het complete systeem.
Boven de kassa toont een groot scherm de voorlopige opbrengst van deze aanpak: 46.638 euro. Dat is het geld dat klanten tot nu toe extra hebben betaald. Het is de bedoeling dat deze inkomsten terugvloeien naar de benadeelde partijen. Onderbetaald personeel in de productieketen moet meer geld krijgen, ontbossing dient te worden tegengegaan. Rijninks: 'We zitten bijvoorbeeld om tafel met de boeren in Peru en de Dominicaanse Republiek die onze bananen leveren. Samen kijken we waar de verborgen kosten zitten en wat we daaraan kunnen doen. Zoals een waterbekken aanleggen om het grondwaterverbruik terug te dringen.'
Deze aanpak toepassen op al onze boodschappen is even complex als tijdrovend. Rijninks ziet desondanks, na jaren van ploeteren in de luwte, de interesse hierin groeien. Gisteren weer twee pagina's over eerlijke prijzen inTrouw,vertelt hij op een drukke vrijdagmiddag, terwijl hij haastig heen en weer loopt tussen zijn administratie en klanten met vragen. 'En deze week hadden we hier ook nog 25 ambtenaren van het ministerie van Economische Zaken over de vloer.'
Het sterkt hem in zijn overtuiging dat de fase van voorzichtige pilots en lokale experimenten voorbij is. Nu is het tijd om op te schalen. Om niet alleen de bewuste consument in het centrum van de hoofdstad aan te spreken, maar ook de grote massa te bereiken, zodat er daadwerkelijk iets verandert in de wereld. Vandaar het ongeduld van Maarten Rijninks. 'Ik heb er niks aan als dit tot een bescheiden winkel als De Aanzet beperkt blijft', zegt hij nog eens. 'Schrijf dat maar op. Wij wíllen gekopieerd worden door een grote supermarktketen.'
Vier kilometer verderop,waar vroeger schepen met handelswaar van heinde en verre aanlegden, zit de man door wie Maarten Rijninks bij een lezing ooit werd aangestoken met het echte prijzen-virus. Michel Scholte zamelde als tiener al geld in voor arme mensen in Afrika. Met een eigenhandig opgerichte ngo haalde hij 16.500 euro op voor Ghana. Hij reisde erheen, maar stuitte ter plaatse op een ongemakkelijke waarheid.
'Ik voelde aan alles dat die boeren niet zomaar arm waren', blikt hij terug. 'Het was geen domme pech. Laat staan hun eigen schuld. Het lag aan het handelssysteem. Ze kregen geen eerlijke prijs voor hun cacao, die trouwens nog altijd hier in de Amsterdamse haven verwerkt wordt. Daar zat ik dan, als achttienjarige jongen, in de schaduw van een boom met een dorpsoudste te praten. Ik voelde me onderdeel van wat ik maar de westerse schaamlapperij noem. Van een achterhaald idee.The white man's burden,je weet wel.'
Het idee voor True Price, de organisatie waarvan hij de medeoprichter is, ontstond aan het begin van de jaren 2010. Dat is geen toeval. Het minderheidskabinet-Rutte I, gedoogd door de PVV van Geert Wilders, bezuinigde fors op ontwikkelingssamenwerking. Wie iets aan het onrecht in de wereld wilde doen, kon van de overheid weinig verwachten.
De charme van het rekenen met echte prijzen zit er volgens Scholte dan ook in dat je niet afhankelijk bent van wispelturige politici. Laat staan dat je eerst het complete systeem omver moet werpen. Wie wil, kan er hier en nu zelf alvast mee beginnen, betoogt hij vol geestdrift in het vergaderzaaltje van zijn kantoor. Benodigde ingrediënten: een betrouwbare methode om verborgen kosten te berekenen, ondernemers die geloven in de mogelijkheid van eerlijke markten, en klanten die bereid zijn daarvoor de portemonnee te trekken.
Dat klinkt wellicht naïef in een tijd waarin de meerderheid van diezelfde consumenten, met de inflatie nog maar net getemd, in de supermarkt op de kleintjes let. Waarin politici bovendien als de dood zijn om burgers op te zadelen met hogere prijzen. Voorstellen in die richting zijn hoogst actueel. Peperdure klimaatverandering? Zorg dat de prijs voor het uitstoten van een ton CO2 stijgt, zeggen economen. Andere opties zijn het afschaffen van fossiele subsidies en het verhogen van de nu nog zeer bescheiden vliegtaks in Nederland. Dan wordt die reis naar Bali vanzelf duurder. Het populistische tegenargument ligt voor de hand. De hardwerkende Nederlander heeft nu al moeite om de boodschappen te betalen. Gaan we dan ook nog zijn vakantie naar de zon afpakken?
Radicalere critici vragen zich daarnaast af of onze huidige economie überhaupt wel te rijmen valt met zoiets als eerlijke prijzen. Drijft het kapitalistische verdienmodel niet juist op uitbuiting van mens, dier en planeet? Waarom zou een commercieel bedrijf dat vrijwillig opgeven? 'Ik zie ook wel dat er een beweging is die markten als de wortel van al het kwaad beschouwt', zegt Scholte hierover. 'Ik ben geen marktfundamentalist. Maar het is een feit dat de afgelopen decennia honderden miljoenen mensen zich uit de armoede hebben weten te worstelen. Dan heb je dus een systeem dat, ondanks alle mankementen, zich heeft bewezen als instrument voor welzijnsverbetering.'
Trots zet hij de resultaten van ruim een decennium noeste arbeid op een rij. Nederland telt dit jaar veertig verkooppunten waar met eerlijke prijzen gerekend wordt, van café tot bedrijfskantine. Maar het gaat allang niet meer uitsluitend om voedsel. True Price berekent in opdracht van commerciële bedrijven ook de stiekeme kosten van T-shirts, luiers en exotische vliegvakanties. Misschien wel het allerbelangrijkste: het wordt een vast onderdeel van zowel enkele hbo-studies als de bedrijfseconomische lesstof op het vwo. 'Zodra echte prijzen deel uitmaken van het onderwijs, gaat het in de cultuur zitten', denkt Scholte. 'Op die manier krijg je een blijvende verandering. Daarvan ben ik overtuigd.'
Voor die tijd moeten er wel de nodige obstakels uit de weg worden geruimd. Net als Maarten Rijninks wijst Michel Scholte erop dat het achteraf compenseren en herstellen van de maatschappelijke schade makkelijker gezegd is dan gedaan. Neem kinderarbeid bij de productie van onze chocoladerepen, of het kobalt voor onze smartphones. Alleen al om de slachtoffers te traceren, is een enorme uitdaging. Hoe help je ze daarna, als het aan gerichte programma's ontbreekt?
Daar komt bij dat het nauwkeurig berekenen van dit soort schade heel wat voeten in de aarde heeft, laat even later Scholte's collega Bart van Veen zien. Ooit fietste deze gepromoveerde biomechanicus heen en weer naar het MiddenOosten. Nu leidt hij een van de teams die in opdracht van bedrijven en andere organisaties echte prijzen berekenen.
Voor ons op tafel ligt een smaakvol vormgegeven pakje 'Organic Earl Grey Tea'. Een van de eerste vragen waarover hij zich samen met zijn klanten buigt, zegt Van Veen terwijl hij op zijn laptop een uitgebreid stappenplan toont, is welke specifiekeimpactsbelangrijk zijn om te meten. 'Dit is thee, dus ik zou kinderarbeid niet bij voorbaat uitsluiten. Te lage betaling evenmin als het om kleine boeren gaat. Droogte is wellicht van belang. Bemesting en vervuiling ook, zeker als je de echte prijs hiervan wil vergelijken met die van niet-biologische thee.'
Daarna de rekensommen. Voor de kosten van CO2-uitstoot zijn uitgebreide methodieken ontwikkeld. Het onderzoek naar, pak 'm beet, gevolgen van een gebrek aan vakbondsvrijheid staat daarentegen in de kinderschoenen. Het eindresultaat mag een hard, objectief ogend cijfer zijn, net als overal in de economie gaan daarachter tal van aannames schuil. 'Maar dat is bij de financiële boekhouding van grote bedrijven net zo goed. Dan noemen accountants het "goodwill" of "immateriële activa" en stelt niemand meer vragen.'
Nog ingewikkelder is dierenleed, een van Van Veens persoonlijke interesses. Hoe becijfer je de verborgen kosten van een plofkip, aan wiens leven na een dag of 42 een bruut einde komt? 'Er zijn maatstaven voor hoeveel geld we overhebben om een mensenleven met één jaar te verlengen', legt Van Veen uit. 'Dat vertalen we vervolgens naar verschillende soorten dieren. Nu doen we dat door de massa van hun neuronen met die van ons te vergelijken.' Een vrij ruwe aanpak, geeft hij direct toe. 'Ik zou dit het liefst ook nog willen koppelen aan intelligent gedrag en emoties. Hoe dichter een dier in de buurt van de mens komt, hoe hoger de echte prijs. Natuurlijk vang je ook in zo'n cijfer nooit de intrinsieke waarde van leven, maar je moet ergens beginnen.'
Aan de oevers van hetsprookjesachtige Buttermere in het uiterste noordwesten van Engeland staat enigszins verstopt tussen de bomen een landhuis. Direct daarachter rijzen de groene hellingen op van het Lake District.
Meer dan honderd jaar geleden liet een door het grote publiek vergeten econoom deze idylle bouwen. Arthur Pigou - golvende haardos, fraaie snor - was hoogleraar politieke economie in Cambridge. Hij gold ook als een fervent bergbeklimmer. Op sjieke bijeenkomsten kwam hij binnenwandelen in zijn vrijetijdstenue met pikhouweel in de hand.
Als natuurliefhebber zag Pigou met pijn in het hart hoe de groei van industrie en steden de schoonheid van Groot-Brittannië aantastte. Berucht was de zogenoemdeLondon fog.Deze olieachtige substantie, door tijdgenoten vergeleken met een soort gele erwtensoep, zat overal. Het drong woonhuizen binnen, ging op het meubilair zitten, op de schone was. Mensen en dieren ademden het in en stierven veel te vroeg.
Als econoom had Pigou ook oog voor de enorme maatschappelijke kosten die dat met zich meebracht. De ongetrouwde zoon van een legerofficier had een brede interesse. Hij schreef volgens zijn biograaf Ian Kumekawa over tal van onderwerpen, van Nietzsche's filosofie tot de 'prijselasticiteit van melk'. Maar bekend is hij binnen zijn vakgebied tot op de dag van vandaag vanwege zijn onderzoek naar wat in economentaal bekendstaat als 'externaliteiten'. Het maakt hem tot een vroege voordenker van de huidige beweging voor echte prijzen.
In 1912, hetzelfde jaar waarin zijn toevluchtsoord aan het Buttermere werd voltooid, schreef Pigou hierover in zijn klassiekerWealth and Welfare. 'De rook in grote steden brengt een zwaar, niet in rekening gebracht verlies voor de gemeenschap als het gaat om gezondheid, de schade aan gebouwen en gewassen', stelde hij. Het was lastig hier een prijskaartje aan te hangen, maar in latere edities van wat inmiddels was omgedoopt totThe Economics of Welfarenoemde hij Manchester. De autoriteiten in die stad hadden berekend dat alleen al het wassen van de door kolen- en andere schoorsteendampen vervuilde kleding minstens 290.000 pond per jaar kostte. Een enorm bedrag in 1918.
De oplossing lag volgens Pigou voor de hand. Aangezien het prijsmechanisme hier niet goed werkte, was er een schone taak weggelegd voor de overheid om de markt een handje te helpen. Een positief voorbeeld in Pigous tijd was de belasting op alcohol. Tegenwoordig zijn we gewend aan een uitgebreide verzameling heffingen en accijnzen waarmee maatschappelijke schade verdisconteerd wordt in de prijs: van sigaretten tot benzine.
Wat de voorstanders van deze zogenoemde 'pigouviaanse belastingen' betreft blijft het daar niet bij. Zo pleitte Harvard-econoom Greg Mankiw in 2006 voor een fiks hogere accijns op benzine. Een dergelijke heffing zou goed zijn voor het klimaat, betoogde hij inThe Wall Street Journal. Het helpt ook tegen files, spekt de schatkist en versterkt de nationale onafhankelijkheid ten aanzien van autoritaire staten. En, niet onbelangrijk voor een man die in het verleden president George W. Bush adviseerde: het vereist stukken minder overheidsbemoeienis dan de talrijke bepalingen waarmee Washington en Brussel nu fabrikanten stimuleren om zuiniger auto's te maken.
En passant richtte Mankiw, niet zonder knipoog, de 'Pigou Club' op. Iedereen die zich ooit heeft uitgesproken voor een pigouviaanse belasting is automatisch lid. Tot het elitaire gezelschap behoren bekende economen als Paul Krugman en Joseph Stiglitz, maar ook iemand als oud-Trump-minister Rex Tillerson, de Republikeinse senator Lindsey Graham, Microsoftoprichter Bill Gates en naar verluidt zelfs acteur Leonardo DiCaprio.
Dat zo'n bont gezelschap van linkse en rechtse mensen het ergens over eens lijkt, is bijzonder. Echte prijzen zijn dan ook een van die zeldzame recepten waarbij zowel sociaal-democraten als veel liberalen en conservatieven zich thuis voelen. Toegegeven, Pigou pleitte voor extra belastingen en subsidies. Maar verder mag de private sector zijn gang gaan. Niks geen bureaucraten die ontelbare regeltjes opstellen en lobbyclubs die een uitzondering voor hun achterban proberen te bedingen. Repareer het prijsmechanisme, is de belofte. Dan regelt de markt de rest zelf.
Op een forse suiker- of vleestaksin de geest van Arthur Pigou is het in Nederland nog wachten. Hetzelfde geldt voor de verhoging van de vliegen CO2-heffing. De Tweede Kamer verlengde eind vorig jaar zelfs de tijdelijk lagere accijns op benzine en diesel. Dat verborgen kosten desondanks in de belangstelling staan, blijkt ook op de campus van de Hogeschool van Amsterdam in de Bijlmer. Uit de luidsprekers schalt Madonna. Op twee beeldschermen in de koffiebar brandt een warm haardvuur. Maar met die koffie is wel iets aan de hand. De verkoopprijs is 3,25 euro, benadrukt een groot informatiebord naast de ingang. Wie vrijwillig de echte prijs wil afrekenen, is ruim een halve euro meer kwijt. Het verschil gaat naar ontwikkelingsorganisatie Solidaridad.
Een verdieping hoger, in het restaurant, krijgen de studenten nog veel meer echte prijzen voorgeschoteld. Op het bijbehorende prijskaartje worden ze tot in de details uitgelegd, van de onzichtbare kosten van 'onderbetaling van medewerkers' tot 'uitputting fossiele brandstoffen'. Een vegetarische kroket kost hierdoor 2,50 euro in plaats van 2,45. Voor een rundvleeskroket betaal je nu 2,74 euro. 'Ja, ik had gedacht dat de verschillen tussen oude en nieuwe prijzen groter zouden zijn', zegt Sjoukje Goldman, hoofddocent duurzame marketing. Zij is initiatiefnemer van deze proef die tot de zomer zal duren. 'Wij geven onze studenten al les overtrue pricing.Wat werkt er nou beter dan dat ze het zelf ervaren?'
Goldman hoopt ook uit te vinden of en wanneer consumenten bereid zijn de hogere echte prijs te betalen. Dat dit verre van vanzelfsprekend is, bleek bij eerdere pilots. Albert Heijn liet mensen vorig jaar into go-winkels in Wageningen, Groningen en Zaandam kiezen of ze extra wilden betalen voortrue price-koffie bij de automaat. Slechts vijftien procent bleek daartoe bereid. Het leverde 946,47 euro op voor het goede doel, in dit geval de Rainforest Alliance. Naast positieve reacties was er ook kritiek. 'Het zou duidelijker moeten zijn wat er gebeurt met het extra geld dat je betaalt', reageerde een klant. Anderen vroegen zich af waarom zij moeten opdraaien voor de verborgen kosten. Kan de grootste supermarktketen van Nederland dat niet uit de eigen winst betalen?
Wantrouwen was er ook in Duitsland, waar discounter Penny afgelopen zomer een week lang de echte prijzen voor negen producten in rekening bracht. Het leidde tot een spectaculair soort inflatie: worstjes kostten ineens 6 euro in plaats van 3,19. Voor Maasdammer-kaas betaalden de Duitsers geen 2,49 euro, maar 4,84. In een enquête gaf een schamele zestien procent van de oosterburen aan die echte prijzen te willen betalen. Toen op televisie een vrouw aan het woord kwam die wél enthousiast was, rook de rechtse pers een schandaaltje. Omroep wdr bleek namelijk per ongeluk een eigen medewerker te hebben geïnterviewd. 'Als het de eco-ideologie helpt, heiligt het doel blijkbaar de middelen bij de wdr', reageerde een politicus van de conservatieve CDU.
Ook de linkseFrankfurter Rundschausprak in een commentaar van een 'gevaarlijk' experiment. 'Want het idee stoelt op een individualistische gedachte. Op het geloof dat consumenten met hun aankoopbeslissingen de markt kunnen beïnvloeden. Het zou mooi zijn als het kapitalisme zo functioneerde, maar in de praktijk profiteert doorgaans het kapitaal van de onzichtbare hand van de markt.' De krant had het over 'de perfecte gelegenheid voor ondernemingen om uit te testen (...) hoezeer consumenten bereid zijn de kosten, die het bedrijfsleven zou moeten dragen, op zich af te laten schuiven'.
De voorstanders in Nederland zien het gevaar dat bedrijven echte prijzen gebruiken om de eigen winstcijfers op te krikken. Hier moeten ondernemingen volgens Michel Scholte van True Price hun verantwoordelijkheid nemen. Hij wijst erop dat Albert Heijn bij de pilot zelf al wat marge inleverde om de prijs voor de havermelk niet te hoeven verhogen. 'Natuurlijk zou het raar zijn als een bedrijf megawinsten boekt en tegelijkertijd de klanten vraagt om de portemonnee te trekken.'
Volgens de echteprijsactivisten ligt de belangrijkste uitdaging desondanks elders. De een na de ander wijst erop: de tijd is rijp om op te schalen. 'Vrijwel iedereen lijkt inmiddels bekend met het concept', zegt Goldman van de Amsterdamse Hogeschool. 'Het wachten is op wie als eerste de grote stap durft te zetten.'
'Wat mij betreft kunnen we stoppen met al die pilots', meent ook Frits Kok. Hij houdt zich bezig met dit onderwerp namens Hutten, een van de grootste cateraars van Nederland. 'Waar ik me aan begin te storen, is dat het te vaak blijft hangen bij de prijs van een croissantje of van een ei ontleden, en dat zet je dan prominent op de toonbank.'
Gelukkig merkt hij dat er ook organisaties zijn die bij het uitschrijven van de aanbesteding voor hun catering zelf aandringen op serieuze aandacht voor echte prijzen. Voorbeelden zijn accountant en consultant Deloitte, maar ook complete ministeries, zoals dat van Economische Zaken en Klimaat, maar ook Landbouw, Natuur en Voedselkwaliteit. En nee, weet Kok uit ervaring, het is echt niet zo dat werknemers plotseling hun eetpatroon aanpassen. Wat dat betreft zijn wij mensen heel behoudend. Het grootste verschil wordt gemaakt bij de inkoop. 'Broodjes met kaas in plaats van vlees neerleggen, dat helpt weinig', zegt Kok. 'De milieukosten van zuivel zijn namelijk hoog. Maar hummus of gegrilde groente als beleg zet wél zoden aan de dijk.' Sommige werkgevers, zoals zorgverzekeraar CZ, zijn onder invloed van de echte prijzen ook gestopt met het gratis serveren van melk bij de lunch. De milieukosten van één glas bleken namelijk net zo hoog als van vijfduizend glazen water.
Kok noemt nog een andere effectieve methode om verborgen kosten terug te dringen en daarmee de echte prijzen in de kantine zo laag mogelijk te krijgen: 'hybride producten'. Als voorbeeld wijst hij op de oer-Hollandse gehaktbal. Die is tegenwoordig voor de helft plantaardig, zonder dat dit ten koste gaat van de smaakbeleving. Melk in de cappuccino: idem dito. De soepen van Hutten zijn zelfs voor 95 procent vegan. En dan is er natuurlijk ook nog de strijd tegen voedselverspilling. 'De koppen en de konten van de McDonald's-tomaten, weet je wat ik daarmee bedoel?' vraagt Kok. 'Zij gebruiken voor hun hamburgers alleen het middelste stuk van de tomaat. Van de rest maken wij ketchup. Dat lijkt een detail, maar je hebt het hier echt over gigantische volumes.'
Grote cateraars als Hutten en Vermaat zijn bij uitstek geschikt om echte prijzen onder de aandacht te brengen van een groot publiek. 'Uiteindelijk gaat het niet om een leuk gereedschapje om verborgen kosten te laten zien, maar om het veranderen van ons voedselsysteem', beaamt Willy Baltussen. De aan de Wageningse universiteit verbonden landbouweconoom doet hier al meer dan een decennium onderzoek naar. 'De grote kracht vantrue price accountingis dat je op die manier allerlei verschillende maatschappelijke thema's - dierenwelzijn, milieu, gezondheid - onderling vergelijkbaar kunt maken', zegt hij. 'Met die informatie kun je vervolgens een afweging maken.'
Een soort moeder van alle keurmerken dus. Een van de contra-intuïtieve uitkomsten kan volgens hem zijn dat biologisch in maatschappelijk opzicht niet altijd goedkoper is dan traditioneel. 'Neem varkensvlees. Daar scoren producten met het Eko-keurmerk niet beter. Het is weliswaar beter voor het welzijn van de dieren, maar doordat er ook veel meer voer en grond nodig is, pakt het slechter uit op andere milieucriteria.' Hij voegt eraan toe dat meer onderzoek nodig is. 'Ik heb bijvoorbeeld nog geen goede berekeningen gezien voor de maatschappelijke kosten van dierziektes. Die zijn er wel degelijk. Toenemende resistentie tegen antibiotica, dieren die geruimd moeten worden, mogelijk zelfs een nieuwe pandemie. Deels draait de sector op voor die schade, maar deels ook wij als belastingbetaler.'
De grote vraag is of dit alles uiteindelijkvoldoende is voor een fundamentele economische verandering. Hoe ontstijg je met echte prijzen het kleine milieu van wereldverbeteraars? Veel voorstanders van echte prijzen mikken vooral op bewustwording. Een deel van de consumenten is daar vatbaar voor. Maar het is moeilijk voor te stellen dat de rest van de bevolking, onder druk van een knagend geweten, vrijwillig zal instemmen met hogere prijzen. Met als gevolg dat ook bedrijven niet snel overstag zullen gaan - er valt immers weinig winst mee te behalen.
Tenzij de overheid de markt een duwtje in de goede richting geeft. Zij kan, bijvoorbeeld, met haar eigen cateringsaanbestedingen een voortrekkersrol spelen. Echte prijzen kunnen ook gestimuleerd worden via het Europese landbouwbudget. Of op grote schaal geïntroduceerd worden in de kinderopvang, verzorgingshuizen of ziekenhuizen, waar elke dag honderdduizenden maaltijden worden verstrekt.
De interesse is er - een week later zal Willy Baltussen in Brussel alweer een presentatie geven voor Europese ambtenaren. Toch dreigt het momentum van de true price-beweging ruw verstoord te worden. In juli neemt het Europees Parlement mogelijk een afslag naar rechts. Afgelopen november bij de verkiezingen voor de Tweede Kamer werd de Nederlandse politiek al opgeschud. De vier potentiële regeringspartijen zijn het over veel oneens, maar dat er straks minder aandacht komt voor 'linkse hobby's' als ontwikkelingshulp en klimaatbeleid staat wel vast. Laat staan dat van bovenaf, in navolging van Arthur Pigou, echte prijzen worden opgelegd voor schadelijke producten in de vorm van extra belastingen en heffingen.
In een kamertje achter biologische supermarkt De Aanzet in Amsterdam heeft Maarten Rijninks er dan ook een hard hoofd in. 'We gaan nu weer alles vier jaar uitstellen', analyseert hij aan tafel boven een mok kruidenthee. Van de politiek zullen we het, met andere woorden, voorlopig niet moeten hebben.
Dat betekent niet dat hij van plan is vier jaar stil te gaan zitten. Laat staan op te geven. Integendeel, het maakt volgens de ondernemer het belang van echte prijzen alleen maar groter. 'We kampen nu al met massale bijensterfte, droogte of juist overstromingen', zegt Rijninks. Het gevolg kan zijn dat sommige boodschappen vanzelf schaarser en dus duurder worden. Of dat de overheid alsnog gedwongen is maatregelen te nemen om voor meer realistische prijzen te zorgen. 'Vroeg of laat krijgen we het deksel op de neus. Dan wil je dat er een plan ligt hoe het anders kan. En op dat moment zullen wij hier goedkoper blijken te zijn dan de Dirk om de hoek.'