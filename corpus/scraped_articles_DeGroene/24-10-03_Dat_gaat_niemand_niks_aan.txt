Dat gaat niemand niks aan

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
3 oktober 2024
Ferdi Heijen, twaalf jaar oud,rijdt ergens op het platteland rond in een skelter met een ingebouwde oude Solex-motor. Hij is een tijdje geleden wegens vechten van school gestuurd en zijn vader heeft hem het huis, of wat daar nog van over is, uitgezet. Hoe moet hij zich redden? Hoe komt hij aan geld? Waar kan hij terecht om te slapen? Dus rijdt hij rond, op zoek naar hulp, op zoek naar aansluiting. Hij laat zich onder andere voor het karretje spannen van een grote wietteler.
Dit is de setting van de voorzichtige romanHet verdwijnen van Ferdi Heijnenvan Max Hermens, die er geen chronologische geschiedenis van maakt met een vaste verteller die ons door het verhaal leidt, maar in achttien hoofdstukken het woord geeft aan allerlei figuren die iets met Ferdi te maken hadden of hebben. Ferdi komt het meest aan het woord. Op deze manier krijgen we langzaam een beeld van deze eenzame jongen en ook van de omgeving waarin hij opgroeit.
We zijn in een afgelegen gebied, waar de bevolking zich in de steek gelaten voelt, of in ieder geval de 'autoriteiten' sterk wantrouwt. Waar grote bedrijven de kleine boeren opslokken, waar de kleine misdaad (wietteelt) bloeit en armoede en verlorenheid gewoon zijn geworden. Echt verdwenen is Ferdi niet, iedereen heeft hem ergens gezien of gesproken, maar dan ging hij weer. Nee, niemand weet waar hij is, maar ze hebben allemaal iets met Ferdi te maken: vriendjes, verzorgers, een vriendinnetje, een jeugdwerker, een agent, een pachter, een Poolse arbeider en nog een stuk of wat anderen. Allemaal vertellen ze hun verhaal.
Hermens schreef kortom een kaleidoscooproman, deze constructie gaf hem de gelegenheid een koor van stemmen te laten klinken. Ferdi praat en denkt als een kind, bij hem hoor je ook resten van een plaatselijk dialect doorklinken. 'Niet dat ik ga klagen of niks, een bank is ook een bed', laat hij hem denken, of 'maar dat gaat helemaal niemand niks aan.' Bij hem klinkt steeds een lichte verontwaardiging door, maar ook verwondering over het gedrag van zijn ouders en broers en streekgenoten. Raak getroffen.
Ferdi 's stem lijkt wel wat op die van Salingers Holden Caulfield uitThe Catcher in the Rye.Ook de andere figuren geeft Hermens eigen stemmen mee. Jeugdzorgwerkster Samantha Jaspers (ze is in deze buurt opgegroeid) brengt in haar verslag vooral de problemen naar voren waar 'de' jeugdzorg in deze gebieden tegenaan loopt. Overuren wil ze niet maken. 'Niet dat er veel over hem te vertellen valt, over die jongen, want ik heb hem uiteindelijk nooit ontmoet.' Enthousiast is ze niet, en van haar baas heeft ze geen hoge pet op. 'Dr. Francken, zo heet hij. Da's een bekende hier, die geeft zelfs les op de hsh. Hij vertelde mij die middag dat er opeens een dossier bij was gekomen. Zo noemt hij ze altijd: dossiers.'
Hermens geeft ook andere autoriteiten een wat benepen stem. Zo klaagt Brigadier W. Benders vooral over het personeelstekort op het bureau: 'Want ik had die dag vrij en de heer Verbiesen was op vakantie en Peeters zat voor een herhaalcursus in de stad.' Gezagdragers krijgen bij Hermens niet de handen op elkaar. Helemaal snappen doe ik dit niet, wil de schrijver op deze manier een realismegevoel bij lezers creëren? Gewone mensen oké, gezagsdragers niet?
Maar ook de meeste andere figuren zijn vooral druk bezig hun eigen sores te overwinnen of goed te praten. Die Ferdi was altijd al een lastpak, en zijn ouders deugen ook niet. De enige die Ferdi probeert te helpen is Boyke, pispaal op school, omdat hij vaak boeken leest. Ferdi gaat bij hem op bezoek omdat hij nog tien euro van hem krijgt. 'Hij is het grootste mietje van de klas, hij zit veel binnen en leest dan allemaal boeken.' Zelfs boeken waarin mannen zich in een vrouwenjurk verkleden. Maar Boyke helpt hem, geeft hem geld en zelfs limonade. Ook bij de Poolse arbeider Andrzej Czyzewski laat Hermens duidelijk doorschemeren bij wie zijn sympathie ligt.
Ik merk dat ik bij deze warmbloedige roman soms wat voorzichtige kritiek door liet schemeren. Af en toe zat ik bij lezing 'ja maar' te denken. Het heeft vast en zeker te maken met problemen die opdoemen wanneer je 'gewone mensen' in een roman aan het woord laat komen. Hoe kijk je ernaar? Walt Whitman schreef in het voorwoord bijLeaves of Grass(1855) dat je 'vrijelijk om moet gaan met krachtige onopgeleide mannen en vrouwen en met jongens en meisjes en met de moeders van gezinnen'. Je moet 'geduldig en coulant' zijn, beweert hij. Hoe dat dan in literatuur moet, weet ik niet. Misschien niet zoals James Joyce dat deed inUlysses(1922) waarin hij veel van zijn extreem gewone personages kenners laat zijn van Ierse en Engelse literatuur. Peter Weiss liet arbeiders in zijn grote romanreeksDie Ästhetik des Widerstands(1975-1981) op hoge toon paginalang met elkaar debatteren over de materialistische uitgangspunten van een beeldhouwwerk in het Pergamon Museum in Berlijn. Bij Hermens praten ze zoals we denken dat gewone mensen praten en denken. Bij hem is realisme erg gewoon.
MAX HERMENS Het verdwijnen van Ferdi Heijen Ambo/Anthos, 199 blz.