Lof der deconstructie Economie

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
15 juni 2023
Onze politici denken niet in problemen maar in oplossingen, als stippen op de horizon. We gaan in tien jaar een miljoen huizen bouwen, een strategie die op Twitter afgekort wordt tot #bouwenbouwenbouwen. Door de vluchtelingendeal gaan veel veiligelanders terugkeren. Natuurbehoud kan zonder grote veranderingen in landbouw, industrie en vervoer.
Als ik het zo opschrijf, zal niemand erin trappen. Toch domineren deze opvattingen het publieke debat over de grote economische vraagstukken. Het zijn verhalen die om deconstructie smeken: onderzoek naar de ideeën en logica achter zo'n narratief, wellicht met een ontmoedigende uitkomst.
Wie deconstructie levert is een zuurpruim. Steevast is de tegenwerping niet inhoudelijk, maar de kreet 'wat wil je dan?' We willen niet horen wat niet kan, heet het dan, we willen een handelingsperspectief. Inderdaad, er is niet altijd een alternatief in zicht voor de aanpak van de vluchtelingencrisis, van woningnood of natuurcrisis. Of eigenlijk: de oplossingsrichting ligt meestal in de sfeer van beperking, niet van groei. Beperk nu eerst eens de vloed aan financiering voor huizen, zodat de prijzen zakken en wonen betaalbaarder wordt. Beperk industrie, veestapel en verkeer, zodat de stikstofuitstoot daalt. En kijk dan eens verder.
De onmogelijke narratieven zijn populair omdat juist deze weg niet wordt ingeslagen. Ook daarom wekt deconstructie zo veel irritatie op. Want we hebben het narratief nodig zoals de vluchteling een bootje. Het alternatief is immers de zee, ondoorgrondelijk en onvoorspelbaar, zoals de sociale werkelijkheid waar politici mee worstelen, of eigenlijk liever niet mee worstelen. Het bootje van het narratief houdt hen drijvend te midden van de chaos van de zee. Maar waarheen?
Zolang je diep in de boot blijft, hoef je de zee niet te zien. Het is er wel klein en beperkt. Zo wringt ook het makkelijke narratief over woningnood, vluchtelingen en stikstof, maar wie erin blijft wordt niet overspoeld door complexiteit en gebrek aan antwoorden. Het is daarom een fijne plek. Je kunt er met elkaar praten over de oplossing waarheen je op weg bent, ver achter de horizon, waarop we graag stippen zetten om de omvang van onze ambities te verduidelijken.
Deconstructie is de uitnodiging om over de rand te kijken, om wellicht te zien dat het bootje mooi in elkaar steekt maar stuurloos dobbert. Het 'wat wil je dan?' is de weigering om de zee te zien, tenzij er onmiddellijk een ander bootje klaarligt.
Het constructieve van deconstructie is dat het op zich al nuttig is te weten in wat voor boot we eigenlijk zitten. Ook als er geen andere boot in zicht is, wie weet niet eens bestaat. Deconstructie, zie Derrida, houdt bovendien de belofte van nu nog ongedachte mogelijkheden in. Wie bij voorbaat een handelingsperspectief eist, zal het juist daarom vaak niet vinden. Eerst moet je openstaan voor de ongedachte mogelijkheden die tot dat perspectief zouden kunnen leiden. En openstaan lukt slecht via de weg van deconstructie.
Dit vraagt moedige leiders, die los durven laten wat niet werkt. Die de opvarenden uitnodigen om een stukje te gaan zwemmen in plaats van te dobberen, zonder de steun van planken en spanten, maar wel in een richting. Niet naar een stip op de horizon. Wel naar het volgende rustpunt, waar we weer verder kunnen denken over oplossingen die nu misschien nog niet helder zijn.
Deconstructie zonder meer is, helaas, kansloos in het publieke debat. De natuur houdt niet van een vacuüm, het publieke debat ook niet en de politiek nog minder. Het alternatief voor een verhaal dat niet klopt is nooit de erkenning dat het niet klopt. Het is altijd een ander verhaal.
Dat vraagt goede verhalenvertellers die metaforen vinden voor deconstructie, zodat het constructieve ervan helder wordt. Het gaat dan niet om een-miljoen-huizen-stip op de horizon, en ook de horizon zelf doet er niet zoveel toe. Het is geen denken in termen van problemen, ook niet in oplossingen. Het is de onderkennning van de aard van onze verhalen, met de belofte maar niet de garantie van nu nog ongedachte mogelijkheden. Het is van #bouwenbouwenbouwen naar #doordeconstructievooruit.
Dit vraagt moedige leiders, die los durven laten wat niet werkt
Reageren?Bezemer@groene.nl