Als een schoolvakantie Oorlogsdagboek uit Oekraïne

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
13 juni 2024
Terwijl hij vanaf een nachtelijk mijnenveld drones naar de vijand stuurt, denkt de Oekraïense luitenant Andrii Kobaliya aan de tijd toen hij voor het eerst verliefd was. In de lente zal hij haar weer ontmoeten.
Winter 2024
We reden met onze ogenwijd dicht. Op deze winteravond verlichtte de maan helder de velden en bomen van de frontlinie, maar ze leken allemaal hetzelfde. De chauffeur reed met een zelfverzekerd gezicht verder over de nauwelijks zichtbare grindweg. Hij wist, net als ik, dat we de afslag hadden gemist. Het was alleen moeilijk voor hem om dat te accepteren. Het is immers heel eng om drie kilometer van de frontlinie te rijden. Het was al te laat om terug te gaan. We hadden geen tijd. Bovendien is het in zo'n geval beter om een uitweg te vinden dan helemaal opnieuw te beginnen.
In een armoedige pick-up truck met het stuur rechts zaten ik en mijn drie soldaten. Ze waren allemaal ouder, maar geen van hen had ooit ernstige problemen gehad. De enige hoop was de kaart op mijn tablet. Om de paar seconden klapte ik hem dicht en opende ik hem weer om onze nieuwe locatie te zien. Maar hoe dichter we bij de posities kwamen, des te meer de Russen de gps blokkeerden. In plaats van de Donbas gaf de kaart nu aan dat we ergens in Zuid-Frankrijk waren. Was het maar waar. Zonnig Toulon of Nice, zelfs in de winter, is veel mooier dan de verwoeste dorpen en steppen van Oost-Oekraïne.
De velden bij de zandweg waren met mijnen bezaaid. Niemand wist echter waar precies en welke mijnen er waren geplaatst. De geniesoldaten die ons dat konden vertellen waren al lang geleden met hun brigade vertrokken. Dus om onze loopgraven te vinden, moesten we uitstappen. Iedereen begreep dit. Er heerste stilte in de pick-up truck. Op zulke momenten is het lot van een officier heel anders dan dat van een gewone soldaat. Want het is de commandant die de realiteit moet accepteren en alleen een oplossing moet zien te vinden. Als er antitankmijnen in deze velden begraven zouden liggen, zouden ze pas ontploffen bij een gewicht van honderd kilo of meer. Samen met mijn kogelvrije vest en helm weeg ik niet meer dan negentig kilo. De kansen waren vrij goed.
Ik sprong op de bevroren, gladde grond om rond te kijken. Voordat de kaart me naar zandsteden duizenden kilometers van deze plek bracht, waren we heel dicht bij de locatie gekomen die we nodig hadden. Het was fijn om een wandeling te maken in de frisse lucht, weg van de spanning en lichte paniek in de pick-up truck. Een paar minuten later zag ik tussen de kale bomen een rij loopgraven met trappen en een kleine schuilplaats. Nu ging alles weer volgens plan.
Terwijl ik terugkeerdenaar de pick-up truck begon er lichte sneeuw te vallen. Dat deed me denken aan een vorig leven waarin ik, op deze zelfde dagen in januari, voor het eerst echt verliefd was geworden. Vijf jaar geleden was het dezelfde sneeuw in Kyiv. Ik rende vrolijk door de straten van de oude stad naar mijn favoriete restaurant. Maria wachtte daar op me. Een kalm,
blond meisje met groene en licht sluwe ogen. Ze kwam altijd wat vroeger. Ze kleedde zich heel bescheiden en zelfs nonchalant. Ik denk dat het een poging was om haar schoonheid te verbergen. Ik denk dat ze onnodige aandacht, waar ze moe van was geworden, wilde vermijden.
Het ontmoeten van nieuwe mensen heeft van mij altijd extra inspanning gevraagd. Maar die avond voelde ik een ongelooflijke lichtheid. Waarschijnlijk voor het eerst in mijn leven was het zo makkelijk voor me om bij iemand te zijn. Vaak hoefden we elkaar niet eens te vertellen hoe we ons voelden. Of wat er de afgelopen dagen was gebeurd. Het was alsof we alles al wisten. Er was een band tussen ons.
Of bestond die al voordat we elkaar ontmoetten? De lente hing in de lucht en we kusten in de portieken. We verborgen ons voor de hitte in koude cocktailglazen en filmvoorstellingen overdag. Seks was niet het doel, maar eerder een vorm van communicatie. In het weekend werden we wakker zonder wekker. Altijd op dezelfde tijd. In elkaars armen. Dat jaar, 2019, was de beste tijd van mijn vorige leven.
Ik keerde terug naar mijn soldatenen legde hen uit waar ze de pick-up truck moesten parkeren. We haalden onze drone tevoorschijn en de bommen die we voor deze missie hadden voorbereid. Deze keer had de kolonel opdracht gegeven om diverse Russische vestingwerken te vernietigen. Toen alles klaar was, sprong de dronepiloot in mijn loopgraaf en nam de afstandsbediening in zijn handen, trillend van de kou en opwinding. Onze vogel steeg naar een hoogte van honderd meter en snelde naar de Russische loopgraven. Ik keek aandachtig naar het kleine, minimaal verlichte scherm waarop een beeld van een goedkope nachtcamera te zien was.
Die dag was ik de navigator. Natuurlijk had ik vóór de operatie de oriëntatiepunten nauwkeurig bestudeerd. Toch ziet zo'n gebied er 's nachts altijd een beetje anders uit. De piloot was bang dat we de verkeerde kant op zouden vliegen en, in het beste geval, de drone niet zouden kunnen terugbrengen. In het ergste geval zouden we een bom op het verkeerde doelwit laten vallen. Ik was ook bang om de weg kwijt te raken. Maar toen ik het bekende bevroren meer zag, kreeg ik weer meer vertrouwen.
Tussen de bomen zagen we een nauwelijks zichtbare lijn en ook een paar heuvels. Dit waren schuilplaatsen van de vijandelijke infanterie. Terwijl we boven het doel zweefden, drukte de piloot op de resetknop, waarna de munitie de nachtelijke afgrond in vloog. Drie seconden later hoorden we in de verte een luide explosie. We bleven onze vogel van nieuwe ladingen voorzien tot de Russische vestingwerken in puin waren veranderd. Die avond viel er ongeveer honderd kilo tnt op hun hoofden.
Onze groep werkte al enkele maanden 's nachts. Daarom bracht weer een verwoest Russisch bolwerk niemand van ons vreugde. Vermoeid en kwaad haatten we hen omdat ze ons land waren binnengevallen. En zij haatten ons wegens ons verzet. Toen onze munitie op was, laadden de soldaten de drone in de pick-up truck. We reden snel langs de strook bomen. De grindweg was oneffen. Daarom raakten de onderkant en de wielen van de pick-up truck de bevroren grond vaak met een luid geraas. Op bepaalde momenten leek het alsof we een stuk zouden moeten lopen. Elke klap weerklonk met pijn in mij. Vooral toen ik eraan dacht hoeveel het zou kosten om deze pick-up truck te repareren. Het werd nog pijnlijker toen ik bedacht waar ik het geld voor deze reparatie vandaan moest halen.
In de verte zagen we de lichten van Horlivka, een mijnstadje dat de Russen helemaal aan het begin van de oorlog hadden bezet. Sindsdien zijn er tien jaar verstreken. En terwijl miljoenen mensen in het achterland alles opaten wat er nog op de nieuwjaarstafel lag, moesten wij hier zijn, in de koude steppe aan de rand van de aarde.
In een oud huis met dikke murenen schemerlampen zat ik aan een tafel en speelde poker. Rookpluimen stegen op naar de hoge plafonds. Het was de zomer van 2020. Op dat moment was Kyiv al gewend aan de corona-epidemie. De cafés waren alleen open voor bezorging. Moe van de quarantaine begonnen de mensen weer te verschijnen in de onlangs nog lege straten van de enorme stad. Maria en een paar van onze vrienden zaten bij me. Normaal vond ik het leuk om naar het gedrag van de andere spelers te kijken en combinaties te berekenen. Maar die dag kon ik niet wachten tot het spel was afgelopen, zodat ik kon vertrekken.
Vóór het spel hadden mijn vriendin en ik ruzie. Die zomer besefte ik dat we verschillende dingen van elkaar nodig hadden. Ik wilde dat we samen zouden gaan wonen en dat deze relatie een nieuwe wending zou nemen. Voor Maria bleek vrijheid belangrijker, het vooruitzicht van een leven vol routine samen deprimeerde haar. Tegelijkertijd wilde ze mij niet kwijt. En ik begreep dat ik zo niet langer kon leven. Elke maand waarin we voor dit probleem zouden blijven weglopen, zou voor ons allebei verspilde tijd zijn. De heldere band die ons verenigde zou vervagen. Ik was 23 jaar oud. Ik wist dus niet hoe ik als een volwassene over gevoelens en problemen moest praten. Ik verloor snel mijn 47 dollar, zette mijn hoed op en ging naar buiten. Sindsdien heb ik Maria bijna drie jaar niet meer gezien. Uit elkaar gaan is altijd pijnlijk. Maar iedere keer steeds minder.Ik werd wakker van luide ontploffingenaan de oppervlakte. Russische mortiersoldaten voerden een geplande ochtendbeschieting van ons verwoeste dorp uit. Precies om zes uur. Onze groep was om middernacht een stevige betonnen kelder binnengereden. Tientallen andere strijders hadden hetzelfde gedaan. Elke groep op een specifiek tijdstip, zodat de Russen de troepenverzameling niet zouden opmerken. Ik wist zeker dat ik genoeg tijd had om te slapen voor het eigenlijke begin van de operatie. Samen met de sergeant bedekten we ons met warme dekens en vielen in slaap op een oude bank. Die hadden we uit het dichtstbijzijnde kapotte huis gesleept. We droegen kogelvrije vesten en helmen, omdat dat warmer is. Ik hoefde geen bewakers aan te wijzen. De twee nieuwe soldaten maakten zich zorgen en konden niet slapen. Voor hen was de beschieting stressvol. Voor ons was het gewoon een wekker.
De Russen vuurden een dozijn mortiergranaten af en gingen ontbijten. Op dat moment maakte mijn geniesoldaat een fragmentatiebom onklaar. Ik ging achter de stuurknuppel zitten en onze kleine fpv-drone vloog diep het vijandelijke gebied in. In een schuilplaats bij de asfaltweg openden Russische mortiersoldaten hun droge rantsoenen, staken de kachel aan en rookten. Ik liet onze vogel laag genoeg zakken om het doel te kunnen zien en liet de bom precies bij de ingang van de schuilplaats vallen. Ze werden onrustig. En over de radio lieten ze ons weten dat onze drone op hen inwerkte. Natuurlijk beval hun bataljonscommandant de drone-onderscheppingsploeg om met hun werk te beginnen.
Dit is precies wat we hadden verwacht. Want deze vlucht was slechts een afleidingsmanoeuvre. Het echte doel waren de onderscheppingsstations. Waanzinnig dure militaire stations uit de einddagen van de Sovjet-Unie verhinderden dat onze drones achter de vijandelijke linies konden vliegen om hun logistiek te vernietigen. De afgelopen weken heb ik geprobeerd hun locatie en werktijden te achterhalen. Onlangs nog verloren we drie drones boven een korte loopgraaf die bedekt was met gaas. Zo vond ik het antwoord op de vraag 'waar'. Toen hoefden we ze alleen nog maar te provoceren en te vernietigen.
Dus zodra we de radiostoring opmerkten, namen twee van onze mortieren hun loopgraaf onder vuur. De Russen werden ongerust en zetten hun stoorzenders uit. Goed voor ons. We hoopten immers dat ze dat zouden doen. Daarna begonnen drie groepen aanvalsdrones tegelijkertijd alles wat we in ons arsenaal hadden in deze loopgraaf te gooien. Vijandelijke stations werden beschadigd en specialisten gedood. Oorlog verandert van gezicht, maar de regels en taken zijn altijd hetzelfde. De weg achter de vijandelijke linies lag open. Voorlopig tenminste.
Lente
Ik rookte op het balkonvan een gehuurd appartement in het centrum van de stad Kramatorsk. De artsen hadden me dit echter verboden vanwege een pas ontdekte maagzweer. Maar het was moeilijk voor me om te stoppen. Er was absoluut niets te doen in deze grijze oostelijke stad, op twintig kilometer van de frontlinie. Ik kon hier gewoon niet ademen. Nadat tienduizenden inwoners naar het Westen waren verhuisd, voelde het alsof Kramatorsk zijn ziel had verloren.
Onze groep werd uit de frontlinie gehaald en ik wachtte op mijn vakantie, de tweede, in het derde jaar van een grootschalige oorlog. Ik droomde van de Karpaten. Prachtige bergen, ver weg van de grote steden. Zelfs in de lente lag er sneeuw op hun toppen. En honderden jaren lang waren er sparren en eiken op de hellingen gegroeid. Er waren geen afvalbergen, industriegebieden of steppen.
Na een paar weken wachten lukte het me om alles wat ik wilde zien op Netflix te bekijken. En daarna ook dingen die ik niet wilde zien. Ik las ook een paar boeken, en begon weer met hardlopen en sporten. Ik leerde hoe ik drones handmatig in elkaar moest zetten en programmeren. Ik lasThe New Yorker, The Times, The EconomistenThe Guardian,die mijn buitenlandse vrienden me hadden gestuurd. Ik kende alle restaurants en cafés in de buurt. De centrale wijk met zijn prachtige rode en witte huizen in neoklassieke stijl kon me niet meer bekoren.
Tijdens deze dagen opende ik alle locaties in Fallout 4. Geloof me, dat laatste kostte veel tijd. En ik had er zoveel dat ik helemaal de weg kwijt was en niet wist wat ik ermee aan moest. Dagen zonder betekenis gaven geen energie, maar namen die juist weg. Om ons niet te vervelen, hielpen we een paar keer onze collega's en ondernamen we niet-officiële missies.
Ik correspondeerde ook met Maria. In de eerste dagen van de invasie wilde ze weten waar ik was. In de herfst van 2022 kreeg ik mijn eerste vakantie en zo ontmoetten we elkaar weer in Kyiv. Het leek alsof er veel meer dan twee jaar waren verstreken. Ze was nog volwassener en kalmer geworden. En na de gevechten in de Donbas en de regio Charkiv had ik een zogenaamde duizend-meter-staar. Mijn ogen waren glazig geworden. Natuurlijk had ik dat zelf niet in de gaten. Maar zij vertelde het me. De band tussen ons was niet verdwenen. Maria was erg bezorgd toen ik bij de infanterie was gaan vechten. De meeste van mijn vrienden zeiden dat ik gek was toen ik zei dat ik van plan was om deel te nemen aan ons tegenoffensief in het zuiden. Maria begreep echter alles en stelde geen vragen. Ze hielp gewoon om geld in te zamelen voor fpv-drones. En om de paar weken vroeg ze of het goed met me ging. En ik antwoordde haar met video's van vernielde Russische tanks en voertuigen. Dit is het soort correspondentie dat we toen hadden.
En op mijn 27ste verjaardag, 26 maart, stuurde de brigade me eindelijk op vakantie. Twee weken, plus twee dagen voor vervoer. Zal het ooit weer zo goed worden als in die tijd? Voor veel veteranen lijken rustige achtersteden vreemd en betekenisloos. Dit geldt alleen voor hen die niet weten hoe ze het gat moeten opvullen. Het verschijnt onvermijdelijk bij degenen die te veel tijd aan de grens hebben doorgebracht.
Op een warme aprildag kwam Marianaar me toe. Ze droeg een rode zomerjurk en zag eruit als de heldin uit een oud Grieks gedicht. Ik was net wakker na het feest van gisteren en was van plan om te ontbijten. Ze bracht koffie met verse karamelcroissants. Ik had geen verwachtingen van deze ontmoeting. Maar na haar blik besefte ik dat ik de rest van mijn vakantie in de Karpaten alleen met haar zou doorbrengen. Een paar uur later lag ze in mijn armen te dommelen. En ik zocht naar kleine huisjes in de bergen en plande hoe we daar konden komen. Met ieder moment dat voorbijging, leek het leven om me heen meer en meer op een droom. Misschien was ik al zo lang in vuile loopgraven en vochtige kelders geweest dat ik was vergeten dat dit alles ook in het echte leven kon gebeuren.
Ik hoefde nergens heen te rennen. We konden 's avonds een dutje doen en dan gaan wandelen. Eugene en Daria wachtten ons op in onze favoriete bar. Het waren barkeepers uit Charkiv, die ik tijdens mijn eerste vakantie had ontmoet. Ze hadden de half bevolkte stad twee jaar geleden verlaten en verblijdden ons nu in Kyiv met hun uitvindingen. Ik vond het leuk hoe nauwkeurig ze konden raden wat ik wilde drinken.
Een van mijn favorieten was de Vesper. Volgens de legende is die bedacht door Ian Fleming. In zijn eerste roman,Casino Royale,legt James Bond de barman uit hoe hij deze cocktail moet maken en noemt hem naar zijn vriendin Vesper Lynd. Hij was natuurlijk te sterk voor Maria. Dus tijdens onze proeverijen nam zij een slokje en dronk ik de rest op. Vesper verliest heel snel zijn smaak. Om ervan te genieten moet je hem meteen drinken en niet wachten tot hij opgewarmd is. Hij onthult goed de essentie van het personage zelf. Bond kent geen morgen. Alles gebeurt nu, en niemand weet wat er daarna gaat gebeuren.
We verbleven vijf dagen in een klein huisin Scandinavische stijl op de berghelling. De muren waren van glas. Urenlang konden we naar de naburige bergtoppen en bossen staren. Soms maakte Maria ontbijt voor ons klaar. Maar meestal was ze lui. Ik ook. Dus gingen we naar het nabijgelegen stadje Slavske en aten daar. Het was in het westen van Oekraïne en er waren absoluut geen militaire faciliteiten of belangrijke infrastructuur in de buurt. Er was dus ook nooit luchtalarm. Afgezien van de steeg voor de omgekomen inwoners van Slavske, herinnerde niets ons daar aan de oorlog.
Op het plein bij de oude bibliotheek werd ijs verkocht. In diverse winkels waren de schappen gevuld met Poolse producten. Het was maar een paar uur rijden naar de grens. Iedereen sprak een specifiek dialect van het Oekraïens, dat in de Donbas niet te horen is. Een snelstromende, koude rivier die in de bergen ontsprong, ging de hele stad door. De prijzen in de restaurants deden me denken aan de tijd vóór de invasie.
Bestuurders van oude sovjetjeeps stonden altijd bij het treinstation. Als je 25 dollar betaalde, konden ze je een rondleiding geven door de nabijgelegen bergen. Ik vond het echter heerlijk om zelf te wandelen. Een paar keer liet ik Maria 's ochtends in bed slapen terwijl ik naar de bergen ging. Het was daar altijd zo rustig. Omringd door dichte bossen zag ik urenlang niemand. Als ik boven was, vond ik het leuk om met een van mijn drones te vliegen. Het was zo ongewoon om gewoon langs bergketens te vliegen. Niets resetten. Niemand corrigeren. Niemand volgen. Voor mij zijn de Karpaten een plek van absolute vrede geworden.
Op de laatste dag kwam ik terug van een van deze avonturen en ik zag de koude beek vlakbij. Ik stapte dichterbij om een paar slokken schoon bergwater te nemen.
En plotseling had ik het gevoel dat ik dit alles al eens ergens had gezien. Of beter gezegd, ik had erover gelezen. Misschien inThe Sun Also Risesof inAcross the River, in the Shade of the Treesvan Hemingway.
Ik herinner me dat ik tien jaar geleden naar de universiteit ging en naar Kyiv verhuisde. Zo begon mijn volwassen leven. In mijn zware toeristenrugzak had ik romans van Remarque, Hemingway en Fitzgerald. En ik droomde van een leven vol avonturen en gevaren. Mooie vrouwen. Historische veranderingen. En nu leek het alsof ik in een van deze romans leefde. Ik denk dat degenen onder ons die deze oorlog overleven ook een verloren generatie zullen worden.
In Kyiv, tijdens de laatste dag van onze vakantie, sliepen we tot de middag. Ik ging koffie drinken met vrienden, met een kleine gele post-envelop in mijn handen. Daarin zat mijn brief voor het geval ik niet bij de verloren generatie zou kunnen gaan horen.
Op het perron van het treinstation in Kyiv omhelsde ik Maria stevig. Gelukkig huilde ze niet. En het leek me dat we ons nooit meer zo goed zouden voelen als deze april. Want het voelde als een verjaardag als je vijf bent. Als schoolvakanties in de zomer. Als een beweeglijk feest.
...