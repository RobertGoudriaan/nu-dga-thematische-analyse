Kijken we, of kijken we weg? Essay De strijd om het narratief

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
19 december 2024
Fotojournalistiek kan ons verbinden en empathie oproepen. Maar foto's kunnen ons ook manipuleren, of in slaap sussen. En hoe zit het met de beelden die we níet te zien krijgen, bijvoorbeeld uit Gaza?
To see or not to see.
Sinds ik klein was, ben ik gefascineerd door beelden. Voor een dichter een nogal pijnlijke bekentenis: in den beginne was het woord. Maar we leven allang niet meer in den beginne, niet in de tijd van het wegcijferende lezen maar van een alom aanwezigzien en gezien worden. Het beste voorbeeld daarvan is Instagram, een app voor foto's en video's met 2,5 miljard gebruikers. Ik moet toegeven, ik zit er constant op, ik breng mijn dagen door met scrollen, en het ergste is: ik krijg ook het nieuws via Instagram toegediend. Naast mijn papieren krant enDe Groene Amsterdammervolg ik Insta-accounts vande Volkskrant, Trouw,ik bekijk er de filmpjes van de nos, de bbc, cnn, maar ook videoreportages van Amnesty, Middle East Eye, Al Jazeera. De hele wereld komt voorbij, alles is verbonden. Woord en beeldgemergedin een gelukkig huwelijk.
Ja, sociale media verbinden ons. Je hoort bij een groep. Maar ze vragen ons ook om constant te oordelen: liken of niet liken, volgen of ontvolgen, delen of deleten? Misschien heeft dit polariserende systeem van duimpjes ook invloed op onszelf in de werkelijkheid. Het heeft in elk geval invloed op hoe ik me voel. Vanaf het moment dat ik opsta en mijn telefoon open, zie ik de hongersnood in Gaza, zie ik amputaties bij kinderen, zonder verdoving uitgevoerd vanwege de blokkade, ik zie een dansende wasbeer en een hond met een hoedje, en daarna de onthulling van Syrische martelcellen, inclusief een man die daar al veertig jaar vergeten in een kerker gevangen lag. En dan moet ik nog ontbijten. De beelden stoppen nooit. Het is een non-stop kijken.
Instagram, TikTok - misschien is dat juist wat jou van mij gescheiden houdt. Daar zorgen de algoritmes wel voor; die volgen ons klikgedrag en maken dat jij totaal andere accounts en posts te zien blijft krijgen dan ik. Algoritmes verrassen ons, maar op manieren die wij al kennen. Ze creëren verbindende isolatie.
Het is ook beangstigend. Nooit eerder kon een oorlog live worden gevolgd via sociale media. We kunnen meekijken met de bombardementen in Gaza terwijl het gebeurt. Haken we daardoor niet juist af? De een wel, die denkt: nu even niet, ik moet mijn kind naar school brengen; de ander duikt erin, wordt meegezogen en kan niet aan de beelden ontsnappen. Voor de een komen ze te dichtbij, de ander kan er geen afstand van doen. Ieder zijn eigen werkelijkheid.
Hoe breken we uit die bubbel? Hoe komen we nog te weten wat een ander bezighoudt? Iemand van een andere politieke kleur, een andere sociale klasse, een andere generatie?
Kijken of wegkijken - ziedaar de vraag. Dit is de tijd van het geweten.
En van introspectie.Ik moet rond de twintig zijn geweest toen ik van mijn spaargeld een Sobotta kocht, zo'n anatomische atlas die geneeskundestudenten gebruiken. Je opent hem en kijkt naar jezelf, herleid tot het meest intieme: een oog, een nier, een baarmoeder. Het is de mens, gestript van alles: je ziet de raderen, het menselijk mechanisme blootgelegd in lagen spieren, bloed- en zenuwbanen, en uiteindelijk een skelet. De mens als minimum. Vooral de werking van het oog hield me bezig: deretina,denervus opticus,hetlacus lacrimalis... Ik kon uren naar een oog staren.
Soms vragen jongeren zich af wat wij deden toen we jong waren en er nog geen internet was. Nou, hoofdzakelijk in anatomische encyclopedieën bladeren. Gouden tijden.
In diezelfde periode kocht ik in De Slegte oude World Press Photoboeken, alle jaargangen die ik kon vinden. Ook vond ik er een goedkope maar fantastische fotoboekenreeks, in verschillende delen:De jaren 1910 in beeld, De jaren 1920 in beeld, De jaren 1930- en ga zo maar door. Ik heb nu een gehele zichtbare eeuw in mijn boekenkast staan.
Ik hou van die ordening. Persfoto's, het zijn de onuitwisbare etiketten op de apothekersflessen van een decennium. Ik bedoel, je kunt in kranten lezen over de hongersnood in Darfur, de eerste stappen op de maan, de val van Srebrenica - maarhoedie gebeurtenissen in mijn geheugen liggen opgeslagen is via de beelden die ik daarvan aantrof.
Iconische beelden, zeggen ze dan.
Die term is zo vaak gebruikt dat het weinig meer zegt dan 'beroemd' of 'ultiem'. Maar daar heeft het niets mee te maken. Er moeten iconische foto's bestaan, opgeslagen in een map, die niemand van ons ooit gezien heeft - maar ze bestaan, wachtend op een oog om ontdekt te worden. Elke fotograaf doet een poging het oog te bereiken. Of en wanneer dat gebeurt, is aan de kijker.
Eikoonis Grieks voor 'beeld, afbeelding'. Iconisch betekent dus iets als 'kenmerkend, beeldbepalend'. Een goede journalistieke fotokenmerktde gebeurtenis,bepaalthet beeld.
Stilaan werd mijn liefde voor fotografiezo groot dat ik foto's ging verzamelen. Afdrukken van historische persfoto's, kunstfotografie, en ook de vergeten voorlopers: daguerreotypieën, calotypieën, ambrotypes, tintypes, stereofotografie op karton en op glasplaat, zilvergelatine, albumine, autochromen, fotochromen.Give it to me.
Ook oorlogsfotografie verzamel ik, dat is een verhaal apart.
Sommige beelden wil je niet zien. Je eerste reflex is wegkijken, ontkennen zelfs. Maar ook de oorlog wil bekeken worden, juist de oorlog verdient ons oog. Al is het maar omdat anders ons geweten wegkwijnt.
Mijn gehele fotocollectie, schoonheid en gruwel tezamen, ligt veilig opgeborgen in laden met zuurvrije mappen en dozen. Ze vormt mijn extern geheugen. Zo sla ik de werkelijkheid op.
Rond 1839, het jaar waarin de fotografie werd uitgevonden, was dit precies de reden waarom men haar bespotte en wantrouwde: fotografie sloeg de werkelijkheid op, ja - en dan. Vergeleken met de schilderkunst leek ze wel het achterlijk-mechanische zusje. Een schilder had persoonlijke inbreng, via verbeelding, 'de hand van de meester'. Fotografen lieten gewoon het licht zijn werk doen, op papier of op een verzilverde messing plaat. Zo kan ik het ook.
Fotografie had iets onnatuurlijks, juist omdat het alles op natuurlijke wijze vastlegde. Het werd gezien als een apothekersfoefje, een leuke bezigheid voor chemici. Reuzeknap allemaal - maar het droeg niets bij, nam eerder iets af: het leven zelf. Fotografie leek gewoon een heel ingewikkelde manier om vast te leggen wat iedereen, wij allemaal, sowieso al zagen, alleen dan in zwart-wit, zonder diepte en voor altijd bevroren.
Photography: the poor man's reality.
Fotografen moesten zich dus bewijzen, hun plaats opeisen in het nieuwe medium. De Amerikaan Mathew Brady was halverwege de negentiende eeuw een van de eerste fotografen die de achilleshiel ging benutten als kracht: áls fotografie de werkelijkheid weergaf, kon je die werkelijkheid vanaf nu ook tonen aan wieop dat moment, op die plekafwezig was. Je kon met andere woorden de werkelijkheid sturen, richting geven. Dat was voor het eerst. Brady was een revolutionair. Zijn beroemde foto's van de slagvelden van de Amerikaanse Burgeroorlog maakten hem tot de allereerste fotojournalist. Hij bracht de oorlog de huiskamer binnen.
Fotografie was veranderd - van een vastlegging in een verplaatsing. Een essentiële voorwaarde voor empathie.
Dit is de kracht van fotojournalistiek.
Vroeg of laat duikt natuurlijk de vraagop naar objectiviteit. Want wat is de werkelijkheid. Kún je die wel vastleggen zoals ze is? Je belicht slechts een flinter. En een camera bootst het oog na. Is er iets subjectiever dan een zintuig?
Objectiviteit is een illusie. De werkelijkheid is willens nillens partijdig. Als een Barbapapa wordt ze gekneed naar de wensen van wie haar hanteert. Wat men in de negentiende eeuw ook mocht beweren, bij fotografie is áltijd sprake van keuzes, ingrepen. Ze zijn alleen veelvuldiger en complexer geworden. Vandaag is er specifieke kadrering, belichtingsinstelling, scherpte-diepte, verlegde focus, de selectie uit meerdere opnamen en ten slotte bewerking. Fotografen verleggen de werkelijkheid - en veranderen haar zodoende.
Vandaag worden fotografen nog steeds gewantrouwd, ditmaal niet omdat zij onze wereld vastleggen, maar omdat zij die zoudenmanipuleren.
Is dat erg? Scrol wat rond op Instagram en je ziet: álles is bewerkt, geënsceneerd, gefotoshopt, voorzien van een filter. We leven in een tijdperk waarin beelden meer dan ooit worden ingezet om te manipuleren, te overtuigen. Of het nu gaat om reclame of om oorlog, om een nieuwe stofzuiger of genocide: de methoden zijn dezelfde. Iets moet verkocht.
Afgaand op de polarisatie die onze wereld in haar greep heeft, lijkt onze werkelijkheid te bestaan uit helverlichte tegenpolen die elkaar slechts uitsluiten en de ander het liefst zouden uitwissen. Laten we die krachten hun gang gaan, dan houden we een wereld over, woest en ledig, vervuld van zelfvernietiging. Genesis op verschroeide aarde. De remedie daartegen was nooit objectiviteit maar het toelaten van een ander narratief. Journalistiek verschaft dit, via foto's en artikelen. Wie een gezicht krijgt, krijgt de kans op een narratief.
Meer dan een jaar geleden,in oktober, schreef ik een essay dat werd gepubliceerd inde Volkskrant. Het ging over menselijke waardigheid, en over de jarenlange afwezigheid in de westerse media van namen en gezichten bij de talloze Palestijnse doden. Over Palestijnen werd in kranten en journaals doorgaans bericht in getallen: veertien doden, twaalfhonderd gewonden. Dit terwijl Israëlische en westerse slachtoffers steevast namen krijgen: we zien hun gezichten, lezen over hun levens en dromen, en denken: dit had ik kunnen zijn, of mijn kind. Palestijnen bleven anoniem, verpakt in leegte.
Deze situatie is inmiddels wel verbeterd in Nederland. Feit blijft: geen narratief betekent geen empathie. Dan wordt een bloedbad al snel een 'tragedie' in plaats van een misdaad. Naar een tragedie kijken we, een misdaad veroordelen we. Afstand versus betrokkenheid. Toekijken versus handelen.
Ik ben zelf half Palestijn, ik weet uit ervaring hoezeer een Israëlisch narratief decennialang het Nederlandse beeld en ook ons beleid ten opzichte van het gehele Midden-Oosten heeft bepaald. De steun voor Israël is onvoorwaardelijk, om Rutte te citeren.
Voor het Palestijnse perspectief was nauwelijks oog. Hoewel Nederland zich graag opwerpt als objectieve bemiddelaar is ons land in de praktijk uiterst partijdig geweest, met blindheid en verlamming tot gevolg.
Ook blinden en verlamden kunnen misdaden begaan. Terwijl almaar meer gezaghebbende instituten onderzoek doen naar volkerenmoord, die Israël op het Palestijnse volk aan het plegen is (het Internationaal Gerechtshof in Den Haag), of zelfs onomwonden hiervan spreken (onafhankelijke experts van de VN, het Lemkin Institute for Genocide Prevention én sinds vorige week ook Amnesty International), houdt een klein landje dapper stand. Via geitenpaadjes tracht Nederland coûte que coûte onderdelen van F-35-gevechtsvliegtuigen aan Israël te blijven leveren teneinde de misdaad der misdaden te faciliteren. Uit het oogpunt van mensenrechtenschendingen werd die export via de Hoge Raad onmogelijk gemaakt. Op de import van Israëlische wapens bestaan echter geen mensenrechtenrestricties. En dus importeert Nederland nu massaal wapens uit Israël. De afgelopen vijf jaar heeft onze regering voor twee miljard euro aan wapendeals met Israël gesloten, en het meest opvallend: de helft van die deals sloot men ná 7 oktober 2023, in het afgelopen jaar dus. Als het op polarisatie, oorlog en etnische zuivering aankomt, draagt Nederland graag zijn steentje bij.
Wat verwachten we ook van een regering met volksvertegenwoordigers zoals Raymond de Roon. PVV'er De Roon zetelt sinds 2006 in de Tweede Kamer en beweerde enkele maanden geleden in die Tweede Kamer het volgende: 'De Palestijnen, dat is een nepvolk, het heeft nooit bestaan, het bestaat nu ook niet.' Met deze uitspraak parafraseerde hij Israëlisch oud-premier Golda Meir, die in 1969 en 1970 stelde:'There is no such thing as a Palestinian people.'
Het grappige is, om een volk dat niet bestaat, hoef je je niet te bekommeren: je kunt gedogen dat het wordt uitgehongerd, de hulp stopzetten aan de enige organisatie die het volk in leven houdt; een onbestaand volk kun je helpen vernietigen via politieke en militaire steun, en niemand reageert. Als het geen echte mensen zijn, is het ook niet echt gebeurd.
Het ontkennen van iemands bestaan is de meest doortrapte manier om een mens mededogen te ontnemen. Wie deze truc toepast, is tot het ergste in staat. De mens als minimum.
Er wordt vaak beweerddat Palestina en Israël een strijd om de beeldvorming voeren. Dat is allang niet meer aan de orde. Het gaat om het narratief. Beeldmateriaal vormt daarbij vandaag hooguit de illustratie. Wie het narratief beheerst, kan het af zonder beeld of bewijsmateriaal.
Neem Gaza, waar alle ziekenhuizen in puin liggen. Toen de eerste medische centra werden gebombardeerd was dat groot nieuws. Beelden gingen de wereld over van baby's die in staat van ontbinding in hun couveuses lagen: men trof ze aan toen de Israëli's er eenmaal waren vertrokken. Israël had aldoor beweerd dat er Hamas-commandocentra onder deze ziekenhuizen lagen. Journalisten, regeringen vroegen om bewijs. En dus werd door het IDF een filmpje gemaakt met de officiële legerwoordvoerder Hagari in een ondergrondse ruimte. Niets wees op een commandocentrum, het leek eerder een koffiekamer voor medisch personeel, met zitbanken en planten. In deze ruimte hing een A4'tje aan de muur waarop een schema in kolommen was getekend, handgeschreven met balpen. In die kolommen waren Arabische woorden te lezen. De Israëlische legerwoordvoerder stond erbij en sprak ernstig tot de camera: dit zijn de namen van onze gegijzelden. Hier werden ze gevangengehouden.
Arabische nieuwsmedia wisten niet wat te zeggen. Elke Arabier kon lezen wat Israël had opgevoerd als bewijsmateriaal. De namen van de gegijzelden lazen als volgt:Maandag, Dinsdag, Woensdag, Donderdag...De namen van de week. Het was een kalender.
Nooit volgden er vragen. Alle ziekenhuizen werden daarna verwoest. Altijd: 'Hamas'. Nooit bewijzen.
En dat hoeft ook niet als je weet dat de steun onvoorwaardelijk is. De mensen willen een beeld, geef ze een beeld. Wat de werkelijkheid ook zegt, onze leugens werpen een ander licht daarop. Dat is de kracht van een dominant narratief. De beschuldiging zelf wordt het argument - en daarmee bijzaak. Ze bevestigt ófwel wat je medestanders toch al dachten ófwel doet bij anderen op zijn minst de gedachte postvatten dat er toch íets mis zal zijn met dat ziekenhuis... Als je als bevriende natie zoveel bejaarden, kankerpatiënten, zwaargewonden, baby's en kinderen in rolstoelen daar laat sterven - dan moet er wel écht iets aan de hand zijn, hoor. Israël neemt niet zomaar dokters gevangen, executeert verplegend personeel niet zomaar, martelt niet zomaar topchirurgen dood. Dr. Al-Bursh was zo'n topchirurg, internationaal bekend. Hij is aan zijn martelingen bezweken. Er was en is nog steeds geen aanklacht. Het lijk werd nooit vrijgegeven. Maar er zal vast wel een reden zijn geweest.
Hoe ongeloofwaardig ze ook zijn, wij gedijen op sussende beelden. Ze geven ons dat helder aangename zicht, op precies de juiste afstand, dat zegt: tragisch. Journalistieke beelden waren ooit een manier om de wereld wakker te schudden, vandaag vormen ze ook een narcoticum: gaat u maar rustig slapen.
Sinds 7 oktober 2023 zijn in Gaza 1050 dokters en verplegers gedood. Honderden van hen werden gearresteerd, gemarteld en geëxecuteerd in Israëlische gevangenissen.
En toch. Soms wint een beeld van het cynisme.Soms slaagt een foto erin om op eigen kracht door barrières heen te breken en een universeel verhaal te vertellen.
Bij het artikel dat ik vorig jaar schreef voorde Volkskranthad de redactie een foto geplaatst. Het onderschrift luidde: 'Een vrouw omhelst het lichaam van een kind dat omkwam bij een Israëlische aanval, in een ziekenhuis in Khan Younis in het zuiden van Gaza.' Fotograaf: Mohammed Salem. Ik zag het en ik verkruimelde.
Dit beeld van Salem vatte het hele artikel samen. Waar ik drieduizend woorden voor nodig had, werd achteloos verbeeld in één foto. Waardigheid versus naamloosheid.
De vrouw, in een gewaad van aquamarijn met okeren hoofddoek: je ziet haar en je ziet haar niet. Ze is niet alleen gesluierd, haar gezicht is van ons afgedraaid, weggedrukt in haar elleboog, alsof die holte de enig overgebleven veilige plek in Gaza is. Enkel haar handen zijn zichtbaar, ze dekken het gezicht van het dode kind af, om het alsnog te behoeden. Alles aan het beeld ademt schijnveiligheid en anonimiteit. Het kind is gewikkeld in een witte lijkdoek, van top tot teen, het lichtblauwe plastic van de lijkzak steekt er onderuit, in steriel contrast met het bijbelse aquamarijn.
We zien niets. En we zien alles. De foto legt niets herkenbaars bloot. Het zijn vormen en kleuren, omhulsels in plaats van mensen. Toch vertelt deze Maria-figuur het verhaal van alle Palestijnen. De foto kenmerkt de werkelijkheid van Gaza, Palestina. Beeldbepalend als een icoon.
En ik weet nog wat ik dacht toen ik dit beeld zag. Dit wordt de nieuwe World Press Photo. Mohammed Salem biedt ons geen gezicht maar een narratief, een kans op identificatie.
De vrouw heet trouwens Inas Abu Maamar en in haar armen ligt haar nicht: Saly, vijf jaar oud.
Journalisten als Salem bieden ons een vensterop de wereld. Zij scheppen de voorwaarden voor empathie. Dat is ook de reden waarom het Israëlische leger sinds 7 oktober 2023 geen buitenlandse media toelaat in Gaza. Israël ontneemt de wereld de mogelijkheid te vernemen wat er gebeurt, maar vooral de mogelijkheid tot identificatie met Palestijnen.
Het Israëlische leger duldt geen ogen in de buurt, geen narratief naast het zijne, geen identificatie naast zelf-identificatie.
Niettemin proberen Palestijnse journalisten en lokale persfotografen al meer dan een jaar wanhopig hun berichten van bloedbaden, zuiveringen en uithongering door te sturen. Je zou kunnen zeggen: we zijn afhankelijk van wat zij zien. Dat maakt het zicht onbetrouwbaar. Je kunt ook zeggen: wij kunnen zien dankzij hun werk.
Deze mensen riskeren hun leven door dit te doen - niet omdat ze in een oorlogssituatie moeten werken, maar omdat zij targets zijn voor het
Israëlische leger. Tot vandaag zijn zeker 137 journalisten, fotografen en mediawerkers vermoord in Gaza. Ze droegen hun persuitrusting, waren goed herkenbaar van grote afstand. In plaats van bescherming te bieden, maakte die herkenbaarheid hen totsitting ducks. Of je nu een Palestijnse moeder met kind bent, zwaaiend met een witte vlag, of een journalist voorzien van 'PRESS' in koeienletters: ze worden allemaal neergeknald.Easy targets,heet dat.
Het zijn de dagen vóór kerst en ik zou graag willen spreken over vrede, dialoog en verbinding. Maar Gaza bevindt zich helaas in de werkelijkheid. Het pleiten voor verbinding is niets dan zelfverblinding zolang we niet erkennen dat Israël doelbewust diegenen doodt die dialoog en begrip kunnen creëren, door het bieden van andere narratieven.
Het vermoorden van dokters en verplegers, het vermoorden van journalisten - dat is geen geringe misdaad. Het gaat om de totale annihilatie van moedige mensen die ons in omstandigheden, omschreven door VN-officialsals 'de hel maar erger', een anatomische les bieden, ons het naakte minimum van menselijk bestaan tonen waaraan je in Gaza wordt blootgesteld.
Journalisten en fotografen ter plaatse proberen onze ogen te bereiken, onze aandacht te krijgen. De enige manier waarop we hen kunnen bedanken is door de straffeloosheid af te breken van hen die hun bestaan, dat van hun familie en van hun volk bedreigen. Want ja, Palestijnen bestaan, en hun existentie staat op het spel. Journalisten doen hun werk door ons deze werkelijkheid te tonen. Ons werk is het deze werkelijkheid te veranderen.
En met veranderen wordt bedoeld:in opstand komen. Wij moeten iets dóen, zodra een Britse minister van Buitenlandse Zaken, David Lammy, beweert dat er geen journalisten in Gaza zijn, zoals hij vorige week in het Lagerhuis deed. Hij bedoelde: geen echte journalisten. Zoals Palestijnen een nepvolk vormen, zo zijn Palestijnse journalisten nepjournalisten.
Wael al-Dahdouh is zo'n nepjournalist. Hier grotendeels onbekend, in de Arabische wereld is hij een ster, een soort Xander van der Wulp, maar dan voor een half miljard mensen. Sinds jaar en dag, oorlog na oorlog, doet deze man getrouw verslag vanuit Gaza, wat hem tot het gezicht van Gaza heeft gemaakt. Terwijl Al-Dahdouh in oktober 2023 verslag deed vanuit Gaza Stad werd het appartement van zijn familie het doelwit van een luchtaanval, waarbij zijn vrouw, een dochter van zeven, een zoon van vijftien, een kleinkind en acht andere familieleden werden gedood. Het appartement lag in een gebied dat door Israël alssafe zonewas aangewezen, daarom was de familie hier naartoe gevlucht. We weten dat de actie doelgericht was omdat een Israëlische journalist erover opschepte op de Israëlische televisie: 'In het algemeen kennen we onze doelwitten, bijvoorbeeld vandaag was het doelwit de familie van de Al Jazeera-journalist.' Een paar maanden later werd Dahdouhs oudste zoon, 27 jaar en eveneens journalist, door een drone vermoord.
Met dit alles in gedachten keek ik afgelopenzomer naar het vproprogrammaZomergasten,waar fotojournalist Sakir Khader werd geïnterviewd. Khader won in 2023 de Zilveren Camera, hij fotografeert onder andere in Palestina en doet dat in de heldere wetenschap dat Israël hem vroeg of laat kan doden omwille van dat werk. HetZomergasten-gesprek ging in op dit lot, de dood, die voor Khader altijd in de buurt is. Joris Luyendijk deed het interview. Luyendijk was zelf enkele jaren MiddenOosten-correspondent, en opvallend was het moment waarop de presentator zijn gast liet weten dat hij bij Palestijnse journalisten zo vaak het wederwoord mist, de andere kant van het verhaal. Hij vond Khader te betrokken bij zijn onderwerpen.
'Ideaal voor mij zou zijn', aldus Luyendijk, 'dat je dus eigenlijk altijd openstaat voor de mogelijkheid dat je het verkeerd ziet.' Objectieve journalistiek is voor Luyendijk het doel van elke fatsoenlijke, 'echte' journalist. Khader reageerde als volgt: 'Dat is misschien als je een witte man bent, zoals jij. Als jij dat privilege hebt om daar naartoe te vliegen als Nederlander, die daar tussen die twee partijen in komt en gaat kijken. Mijn situatie is anders, Joris. Ik kom daar vandaan. (...) Ik ben daar ook doelwit.'
Ik schrijf dit niet om Luyendijk te kapittelen, maar ik wil wel de onbedoelde gevolgen van zijn denken schetsen. Want wat is objectiviteit, als zeventig procent van de slachtoffers in Gaza vrouwen en kinderen zijn? Welke hoor en wederhoor dient hierop toegepast te worden? Wat kan men hier mogelijkerwijs verkeerd zien?
Nu steeds duidelijker wordt wat Israël aan het doen is, nu niet alleen een volk wordt vernietigd maar het volledige weefsel van een maatschappij - ziekenhuizen, universiteiten, bibliotheken, scholen, bakkerijen, moskeeën, kerken, woningen, waterzuiveringsinstallaties, akkers en landbouwgrond - nu dat alles is verwoest, en de laatste overgebleven journalisten in Gaza een voor een worden getarget tot er geen berichten meer uit het puin kunnen komen, nu rijst de vraag: vormt een afgemeten streven naar objectiviteit niet een glijmiddel voor misdaden tegen de menselijkheid?
Om de bekende politiek filosoof Frantz Fanon te citeren: 'Preoccupatie met objectiviteit vormt het legitieme excuus voor deze politiek van de onbeweeglijkheid.'
Soms is de werkelijkheid gewoon partijdig.It is what it is.En je kunt geen afstand tot een onderwerp eisen als de verslaggever zelf gevangen zit. Een van de weinige nog levende en volhardende journalisten is Anas al-Sharif, een jonge man nog. Ik heb hem live voor de camera een lijst met doden zien voorlezen, verse slachtoffers van weer een nieuw bloedbad. Terwijl hij dat deed, kwam hij erachter dat hij de namen van zijn eigen familie aan het voorlezen was.
Hij las door. Deed zijn werk.
Afstand is een privilege. Maar meer dan dat: afstand is onnodig waar het genocide betreft. Daar is betrokkenheid van belang.
De Israëlische hoogleraar Amos Goldbergspreekt wat dat betreft duidelijke taal. Professor Goldberg is al bijna dertig jaar onderzoeker op het gebied van de holocaust en een gerenommeerd expert op het vlak van staatsgeweld en volkerenmoord. Recentelijk stelde hij: 'Ik had wat tijd nodig om te verwerken wat zich voor mijn ogen ontvouwde. Het was pijnlijk om die werkelijkheid onder ogen te zien. Ik was terughoudend om het een genocide te noemen. (...) Een radicale sfeer van ontmenselijking van Palestijnen overheerst in de Israëlische samenleving, in een mate die ik mij niet kan heugen in de 58 jaren dat ik hier woon. Die visie is nu uitgedragen. (...) Gaza bestaat niet meer. Het is volledig vernietigd. (...) En daarom ben ik tot de conclusie gekomen dat dit exact is hoe een genocide eruitziet. Wij onderwijzen niet over genocides om het ons achteraf te realiseren. We onderwijzen erover om het te voorkomen en het te stoppen (...) Zoals in elk geval van genocide in de geschiedenis bestaat op dit moment een massale ontkenning. (...) Maar de werkelijkheid kan niet ontkend worden. (...) En zodra je eenmaal tot deze conclusie komt, kun je niet zwijgen.'
We kunnen de Zilveren Camera uitreikenaan Sakir Khader, de World Press Photo Award aan Mohammed Salem. Maar als we niet ookhandelen,betekenen onze woorden en prijzen niets. Als we hen niet eren door ze ook te beschermen, zal onze eigen vrijheid leegte blijken.
De tijdlijn vult zich. Kijken of wegkijken. Wat doen we?
Zwijgen we vandaag, dan wordt onze stilte later een icoon van schaamte, voor altijd bewaard en opgeborgen in de archieven van het nageslacht.