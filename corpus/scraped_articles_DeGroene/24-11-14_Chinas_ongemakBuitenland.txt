China's ongemak Buitenland

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
14 november 2024
Krijgen we er straks nog een oorlog bij? Grootschaliger, maar ditmaal beginnend in het Verre Oosten?
Die kans is groter geworden nu Noord-Korea troepen naar Rusland heeft gestuurd om daar actief deel te nemen aan de oorlog tegen Oekraïne.
Zuid-Korea dreigde daarop meteen met het leveren van wapens aan Oekraïne, iets wat Seoul tot nu toe niet heeft gedaan. De Amerikaanse minister van Defensie Lloyd Austin sprak van een 'een zeer, zeer ernstige zaak'. Mark Rutte, secretaris-generaal van de Navo, noemde de actie een 'bedreiging voor zowel de veiligheid van de Indo-Pacific als voor de Euro-Atlantische veiligheid'.
Die alarmistische taal is begrijpelijk, want de ontwikkelingen op het slagveld in Oekraïne en de vele spanningen in Azië zijn opeens communicerende vaten geworden.
En de spanningen op het Koreaanse schiereiland waren toch al uitzonderlijk hoog. De Noord-Koreaanse leider Kim Jong-un zei begin dit jaar dat hij Zuid-Korea niet langer ziet als 'partner in verzoening en hereniging', maar als een vijand die onderworpen moet worden, desnoods in een kernoorlog.
Om zijn woorden kracht bij te zetten, blies hij alvast de Boog van de Hereniging op, een groot en spuuglelijk monument in de buitenwijken van Pyongyang. Die boog was ruim twee decennia juist hét symbool voor de eenheid tussen de beide Korea's.
Zuid-Korea is bang dat Rusland NoordKorea in ruil voor steun voorziet van nucleaire technologie. Gaat Rusland kennis op het gebied van tactische kernwapens en intercontinentale ballistische raketten aan Noord-Korea overdragen? Dat zou Noord-Korea er al snel toe kunnen brengen om zich nog een stapje oorlogszuchtiger op te stellen tegenover ZuidKorea.
Maar ook de Amerikaans-Chinese spanningen nemen door de Noord-Koreaanse actie toe. China is een militaire bondgenoot van NoordKorea. In 1961 beloofde Beijing om Noord-Korea onmiddellijk militaire assistentie te verlenen bij een aanval van buiten, en dat verdrag geldt nog steeds. Mocht Noord-Korea, overmoedig geworden door de nauwere banden met Rusland en door Russische steun, besluiten om ZuidKorea aan te vallen en Zuid-Korea slaat terug, dan zou China Noord-Korea militair moeten steunen.
Een geluk hierbij is wel dat China daar bepaald niet op zit te wachten. China wil vooral stabiliteit op het Koreaanse schiereiland. Dat Rusland en Noord-Korea die stabiliteit nu verstoren, vindt China waarschijnlijk vooral bijzonder ergerlijk en lastig. Tot nu toe heeft Beijing zich niet over de Noord-Koreaanse troepeninzet uitgelaten, en dat alleen al geeft China's ongemak aan. Beijing zou 'niet op de hoogte' zijn van de troepeninzet.
Erger voor China is misschien nog wel dat Noord-Korea steeds meer binnen de Russische invloedssfeer komt. Rusland mag dan op het oog wel een goede vriend van China zijn, die vriendschap is niet gebaseerd op wederzijds vertrouwen, maar op opportunisme. Beide landen willen vooral aartsvijand Amerika verzwakken.
Maar waar Rusland gaat voor chaos en verstoring van de wereldorde, gaat China voor een langduriger, grondiger, subtieler en tot nu toe vreedzamer herschepping van de internationale verhoudingen. China wil daarbij graag gezien worden als neutraal en verstandig. Beijing streeft vooralsnog niet naar toename van de huidige internationale instabiliteit, al profiteert het er soms wel van.
China is door de Noord-Koreaanse actie in feite in een onmogelijke hoek gedrukt: NoordKorea openlijk afvallen kan Beijing niet echt, want dan drijft Noord-Korea alleen nog maar verder naar Rusland. Rusland afvallen is ook lastig, vanwege de VS.
En toch: China houdt zowel Rusland als NoordKorea economisch overeind en China onderhoudt warme banden met Iran. China veroordeelde de Russische inval in Oekraïne niet en spreekt zich nu ook niet uit over Noord-Korea. Sommige experts zeggen dat China daarmee tot een nieuwe 'As van het Kwaad' behoort, samen met Rusland, NoordKorea en Iran.
De Navo en de VS kunnen mede vanuit dat idee besluiten om hun samenwerking met bondgenoten in Azië als Japan en Zuid-Korea verder te versterken. Dat is voor China een schrikbeeld: Beijing is bang voor een soort 'Aziatische Navo' die China's ruimte in Azië zou inperken.
Maar China is, ook nu Rusland en Noord-Korea elkaar verder genaderd zijn, op dit moment wel de enige partij die machtig genoeg is en die de toegang heeft om achter de schermen druk uit te oefenen op Rusland en Noord-Korea. Dat zou de kans op verdere escalatie kunnen verkleinen. Maar of China dat ook echt gaat doen, is nog wel de vraag.
Beijing heeft zich niet over de Noord-Koreaanse troepeninzet uitgelaten