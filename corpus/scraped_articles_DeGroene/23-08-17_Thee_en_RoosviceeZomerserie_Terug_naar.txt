Thee en Roosvicee Zomerserie Terug naar...

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
17 augustus 2023
Na de stoep met de grindtegels, waarover ze als kind weg kon fietsen en weer terug, arriveert Mariken Heitman bij het vroegere pension van tante Wies. Een vrijstaand huis, niet erg markant, verderop het strand. Terug naar Rockanje.

De straat heeft een krommingdie me bekend voorkomt, net als de dubbele rij bomen, het prettige gefilterde licht. Die bomen lijken stuk voor stuk aangewaaid te zijn, ze schoten bij toeval wortel, groeiden zonder gemeentelijk onderhoudsplan. Het is een samenraapsel van eiken, bochtige dennen, esdoorns en ze gedijen. Ik ken niet veel straten in Nederland zoals deze, met onbedoelde bomen. In tweede instantie herken ik de stoep, vier of vijf grindtegels breed, de buitenste rij ligt bedekt onder wat zand en dennennaalden.
De tegels zijn niet in verband gestraat maar in sporen, ze liggen kop aan kont. Als je vijf bent en je fietst, dan zie je die tegels omdat je afwisselend recht vooruit en dan weer intens naar beneden kijkt. Niet alleen om het nog maar pas ontdekte genot van snelheid, het nieuwe perspectief, het mogelijke vallen. Je kijkt ook omdat je sinds dat fietsje voor het eerst in staat bent om wég te gaan. Ik herinner me het gevoel van wegfietsen, het kwam uit mijn buik. Aan het eind van de straat remmen, voetjes aan de grond. Niemand die me hier zag staan, met die mooie fiets tussen mijn benen, handen losjes aan het stuur. Ik was alleen. Het vertrek nog even uitstellen, griezelen, dan natuurlijk toch hard terugfietsen, er was nog niets in me wat verlangde naar echte onafhankelijkheid. Weten dat zoiets bestond was opwindend genoeg. De hele middag fietste ik die straat op en neer, zwevend over de stoep, om steeds dat ene te voelen: weggaan en terugkomen, dat ik dit alleen beleefde.
Het is 35 jaar laterdat ik door diezelfde straat loop en de tegels zie. Mijn ouders zijn mee, ze zeggen dingen als 'niets veranderd, dit was altijd al de mooiste straat' en 'zo liep je naar het strand'. Ik knik, maar mijn herinneringen zijn wateriger, lijken zich in een andere dimensie af te spelen. We zijn in Rockanje en ik weet dat het na mijn vijfde niet is opgehouden te bestaan, in theorie kan ik er zelfs elke dag heen, maar het Rockanje van toen is op Google Maps niet te vinden, het is verzonken als Atlantis, een verzegelde wereld. Ik ben huiverig om de twee - herinnering en realiteit - naast elkaar te leggen. Als je teruggaat naar een plek uit je jeugd, loop je het risico dat de indrukken gerelativeerd worden.
Hier, wijst mijn vader, mijn moeder knikt. We staan voor een groot, vrijstaand huis, niet erg markant. Misschien dat alleen de erker aan de voorkant opvalt, of de overkapte voordeur aan de zijkant, die de woning iets voornaams geeft. Het huis, voorzien van een meer dan degelijk hekwerk, is goed onderhouden en straalt eensgezindheid uit, een gebrek aan toeval, binnen zal het comfortabel zijn. Ik duw het hek open. In mijn herinnering was er oranje zonwering, een rommelig grasveld, tuinmeubilair onder een parasol met gekleurde banen, een schommel en een ander hek, een laag tuinhek met in het midden een halve cirkel als een opkomende zon met spijlen die zonnestralen voorstelden.
Dit huis was in de jaren tachtig het pension waar ik van mijn tweede tot en met mijn vijfde met mijn familie de vakanties doorbracht. In dit stranddorp huurden mijn ouders op een dag dat fietsje voor mij, niet omdat het praktisch was, want op fietstochten zat ik als jongste van de drie gewoon achterop in het kinderzitje. Maar ze hadden de geestdrift gezien waarmee ik sinds kort kon fietsen en nadat de slimme fietsverhuurder opperde of ik, de kleine meid, niet ook een fietsje wilde, was er echt niemand op de hele wereld die me teleur zou willen stellen. Het pension werd bestierd door tante Wies, een gemeenschappelijke vriendin van mijn opa en oma. Mijn moeder kwam er als meisje al. Het licht was er anders, het was er altijd vakantie.
Die vriendschap ging ver terug.In de jaren dertig en veertig woonden mijn opa, oma en tante Wies rond een kruispunt, ieder op een hoek. Ik ken dat kruispunt, het is het belangrijkste kruispunt in mijn geboortedorp. Daarom spreekt het tot mijn verbeelding en het lijkt de enige rechtvaardiging die ik heb om te schrijven over gebeurtenissen die ik niet zelf meemaakte, met mensen in de hoofdrol die ik pas vele decennia later leerde kennen.
Er ontwikkelde zich een vriendschap tussen de drie, maar aan het eind van de oorlog verhuisde tante Wies met haar kersverse man, ome Hendrik, naar Rockanje om daar pension Duinweelde te beginnen. Mijn opa en oma trouwden kort na de oorlog en kwamen op steenworp afstand van dat kruispunt te wonen. Ze zouden Duinweelde regelmatig bezoeken, later ook met hun dochter, mijn toekomstige moeder, die vanzelfsprekend een tantezegger werd en dat altijd zou blijven.
We lopen achter elkaar aan naar de voordeur. Alleen de bedden waren niet zo goed, memoreren mijn ouders en het is de enige kanttekening die ze plaatsen, bovendien maakte het niets uit. Het was eenvoudig en de kamers waren klein, dus verzamelden de gasten 's avonds vaak in de gemeenschappelijke ruimte waar spelletjes lagen en een televisie stond. Ook het ontbijt, het middag- en het avondeten werden er geserveerd. Ik at er mijn eerste zachtgekookte ei. Mijn ouders vonden zo'n zacht ei eigenlijk niet zo gezond. Ik was juist erg ingenomen met dat lauwwarme struif dat langs mijn dopje droop, met die diepgele kleur, het leek in niets op het poederachtige
geel dat ik kende van thuis. Zo rook het er ook, weet ik weer, naar zachtgekookt ei, groentesoep, kranten. Een enkele keer kom ik die geur nog weleens tegen, in een ouderwets restaurant, of wanneer je de openstaande voordeur van een woning passeert waar al heel lang dezelfde persoon woont. Ik sluit niet uit dat de geur verbonden is met een generatie, dat hij het resultaat is van een combinatie van tijdgebonden gerechten, merken zeep, boenwas, sigaretten, tafelkleden, schrootjes en vaste vloerbedekking. Dan kan zo'n geur voor altijd verdwijnen.
Ik bel aan en een jonge vrouw doet open. We mogen foto's maken en rondkijken, geen probleem. We worden niet binnen uitgenodigd, hoogstwaarschijnlijk omdat ik daar ook niet om vraag. Aan mij is geen groot onderzoeksjournalist verloren gegaan. Ik troost me met de gedachte dat de opgefriste binnenkant van het huis nu mijn weerloze, amorfe herinneringen niet zal uitdrijven, dat ik ze niet in ontoereikende woorden hoef te gieten, dat ik dit deel niet prijs zal geven.
Vanuit de voortuin, kijkend naar de ramen, probeert mijn vader te schatten hoeveel mensen Duinweelde onderdak kon bieden, misschien wel dertig. Het toilet en de badkamer waren gedeeld, zo ging dat in een pension, en de kamers waren zogezegd klein. Inmiddels heb ik de foto's gemaakt, we stellen het moment om te vertrekken uit. De begeestering van mijn ouders legt nog iets bloot: Rockanje wordt niet alleen door mijzelf maar door ons allemaal gemythologiseerd.
We lopen terug naar de auto en mijn moeder zegt: 'Hier liepen we dan met de kist.' Ik denk aan zoiets als een bolderkar zonder wielen, gevuld met schepjes en emmers misschien, het strand is verderop. Ook mijn vader kijkt haar vragend aan.
'Die van tante Wies natuurlijk', verklaart mijn moeder. Niemand weet precies waaraan tante Wies stierf, ze had waarschijnlijk een hartkwaal. Zelf was ik in die periode te druk met tiener zijn.
Het kwam gewoon door haar, vervolgt mijn moeder, door tante Wies was het hier zo fijn. Zij trok mensen aan, ze had de zeldzame gave je altijd het gevoel te geven dat je welkom was. Zo bood ze ook eens onderdak aan een vrouw die onbedoeld zwanger was geworden, die hielp daarna gewoon een tijdje mee in het pension. Haar eigen zoon woonde met zijn vrouw in de tot woning verbouwde garage. Op een gegeven moment liep het pension zo goed dat tante Wies haar eigen kamers ook verhuurde. Dan sliep ze in de zomer in het tuinhuisje. Een tijd lang woonde ook haar oude, behoeftige vader in het pension. Zomers was er een bont gezelschap van gezinnen, havenarbeiders in de kost en Duitsers die eerst voor werk en later voor vakantie naar Duinweelde kwamen.
We hebben geen foto van tante Wies. Wel van haar hond Kareltje die nota bene als twee druppels water op onze eigen hond van destijds leek: een zwarte bastaard met een witte bef. In mijn herinnering lijkt tante Wies op Jenny Arean, stapte ze naar buiten zodra wij arriveerden, de armen gespreid. Op internet vinden we alleen een foto van het pension, eind jaren zeventig, met inderdaad die oranje zonwering. Het is niet zomaar een foto, het is een ansichtkaart en ik stel me voor dat mijn opa en oma ons er zo een stuurden, als ze daar waren, een verzonnen herinnering.
De volgende stopis speeltuin De Houten Paardjes. De naam doet nog steeds mijn middenrif tintelen, het vooruitzicht van schommel, wipwap met tractorzitjes, een trapveldje en zo'n ronddraaiende schijf waar je snoeihard vanaf kon vallen. We parkeren op de naastgelegen camping met dezelfde naam. Het restaurant is een heel klein gebouwtje en waar de speeltuin vroeger was, bevinden zich nu de parkeerplaats en een volière met exotische, hoogbenige vogels. Verspreid staan wat bomen, gezien de dikte van de stam moeten die nog dezelfde zijn. Een forse eik, een oude es en een kastanje: uitgekristalliseerde wezens. Ik weet niet wat ik met die exotische vogels of die veel te grote parkeerplaats moet. Toch val ik heel even samen met mijn vijfjarige zelf, een mollig kind met donkerblond haar, een staartje opzij, rennend naar de wipwap. Ik voel weer het snijden van het schommeltouw in mijn handen, zie duikelrekken van rood metaal, afbladderend op sommige plekken, de heloranje roestplekken. De es zag ik vast niet. Misschien zag ik een boom, hoogstwaarschijnlijk vooral de wipwap, zocht ik mijn broer of zus om mee te spelen.
Het was nooit heel erg warm, waarschijnlijk zeventien graden met overvliegende wolken, op het strand een harde wind. We droegen korte broeken tijdens het wandelen, met laarzen en regenjassen, want het regende vaak. Morgen, zei tante Wies steevast bij het ontbijt, wordt het prachtig weer. In de rugzak zat mijn moeders flora, een verrekijker, mijn vaders fototoestel en misschien een rolletje druivensuiker in felgekleurd cellofaan of een paar mueslirepen. 's Ochtends gingen we naar het strand en 's middags zochten we kleine kikkertjes bij de Tenellaplas. Een keer stuitten we op twee honden, in het gras. Ze waren daar gewoon, het was hun bos.
Omdat mijn ouders geen rijbewijs hadden, ze waren idealistisch en hadden weinig geld, bracht en haalde mijn opa ons. Ik vraag mijn broer wat hij zich daarvan herinnert. Opa maakte voor mij een bedje in de kattenbak, van de kussens van het tuinmeubilair, appt hij me per ommegaande en terwijl ik zijn bericht lees, herinnert mijn lichaam zich hoe het voelde, mijn hoofd dat bijna het autodak raakte. Vijf jaar is een ongeletterde leeftijd. Misschien dat mijn herinneringen daarom zo lichamelijk zijn. Ik zat kennelijk op schoot, reconstrueer ik, bij mijn oma of mijn moeder, en dat betekent dat we met z'n zevenen in de blauwe Simca van mijn grootouders naar Rockanje reden. Onderweg pauzeerden we op een parkeerplaats langs de snelweg, dronken thee en Roosvicee. Om in de vakantiestemming te komen, vermoedt mijn moeder. Opa was graag onderweg.
Toen mijn opa halverwege de jaren negentig overleed - ome Hendrik was hem al jaren geleden voorgegaan - draaiden de rollen om en brachten wij mijn oma weg. Zij en tante Wies gingen in die tijd weleens samen op vakantie naar Tenerife of Zuid-Spanje. De hotels en boulevards beloofden een bepaald soort overvloed, daar werd het contrast tussen de vriendinnen zichtbaar. Mijn oma was niet zuinig maar sober, ze had tekort aan den lijve meegemaakt. Kort na de Eerste Wereldoorlog werd ze in Wenen geboren. Een slecht moment want er was simpelweg niet genoeg voedsel voor haar, alleen komkommers en augurken, geen voedsel voor een peuter. Mijn overgrootouders hadden een Weense vriend die om die reden al naar Nederland was vertrokken. Hij schreef dat men in Holland de kazen door de straat rolde! Ze besloten ook te gaan. Al zouden ze, gedreven door heimwee, maar kort blijven. Eind jaren twintig vestigden ze zich definitief in Nederland. Deze tweede reis, dwars door Duitsland, was memorabel: met de inflatie op de hielen moesten ze bij iedere overstap een nieuw, duurder kaartje kopen. Mijn oma's verbrokkelde jeugd was nog maar het begin, daarna moest de Tweede Wereldoorlog nog beginnen.
Tante Wies gaf makkelijker geld uit, aan eten en kleding die helemaal niet noodzakelijk was. Het deerde hun vriendschap niet. Tante Wies maakte verhalen graag mooier, mijn oma vond de werkelijkheid meer dan genoeg. Ook dat stond niet tussen hen in, al weet ik dat natuurlijk niet zeker. Wat ik weet, is dat in vriendschap niet alleen het gemeenschappelijke telt, soms is het belangrijker dat iemand je opvrolijkt, door te zijn wie ze is, dat iemand je al kende toen je nog een meisje was, dat ze iets door de vingers zag, niet de andere kant opkeek toen je niet door kon en toch doorging, een kop thee zette en een bed voor je klaarmaakte, je man kende, je verdriet.
Twee uur heen, twee uur terugop een vrije zaterdag: ik probeer me te herinneren waarom ik als veertienjarige meeging om mijn oma na die vakanties op te halen. Ik was oud genoeg om alleen thuis te blijven, bovendien werd ik van autorijden vaak misselijk. Als we aankwamen, zagen we ze in die erker zitten, mijn oma geconcentreerd op het complexe handwerk in haar schoot, tante Wies op het verhaal dat ze aan het vertellen was. Het is de reconstructie van een volwassene, maar ik vermoed dat ik in die tijd wel wat geborgenheid kon gebruiken. De middelbare school was nogal een slagveld en Rockanje, tante Wies, bood me een glimp van een zelfbeleefd Arcadia, een vlucht uit de bodemloze realiteit. Maar ook toen, als veertienjarige, was het al nooit meer zoals ik het me herinnerde.
We lunchen in het dorpscentrum. Ik kijk om me heen maar het dorpsbeeld zegt me helemaal niets. Toch vermoed ik dat er weinig veranderd is. Alsof ik me in de gespiegelde strandversie van mijn geboortedorp bevind, ook daar is alles nog min of meer hetzelfde: twee of drie winkelstraten met winkels onder lage appartementenblokken, een Chinees, frietzaak en de supermarkt, een kerk met een pleintje.
Als we na de lunch eindelijk het strand oplopen, blijkt ook de zee onveranderd de zee te zijn, die valt samen met alle keren dat ik de Noordzee zag. Alleen het overduidelijke uitzicht dat je hier op Goeree-Overflakkee hebt, valt me op, daar heb ik geen herinnering aan. Het zicht van een vijfjarige redt het misschien niet tot de overkant. Ik ga in het zand zitten en weet ineens weer hoe het was om te graven als een hondje: het bovenlijf dubbelgevouwen en dan met de handen als schoepen het zand tussen de gestrekte benen achterwaarts wegslaan, een triomfantelijk gevoel. Er is net als toen geen boulevard en er zijn nog steeds twee strandtenten, niet meer.
Mijn ouders lopen de kalme zee tegemoet om te zwemmen. Ik kijk ze na, het doet een beetje pijn. Weggaan en terugkomen, hopen dat er in de tussentijd niets veranderd is, hoogstens jijzelf.
Na het overlijden van tante Wies werd het pension verkocht en was er geen reden meer om naar Rockanje te gaan. Maar het was pas nadat mijn oma overleed, enkele jaren later, dat Rockanje echt van de kaart verdween.
We rijden terug en vanaf de achterbank kijk ik naar de veldjes uien, het loof al bijna gestreken, bloeiende aardappels, witte kolen, rijpend graan, af en toe kleinschalige kascomplexen, afgewisseld met paardenweitjes. Het is een landschap opgetrokken uit kronkelende dijken, houtsingels, op de zee gewonnen polders, dan de arme zandgronden die uitlopen in de duinen, erachter het strand. Alsof de ruilverkaveling hier nog niet is doorgedrongen, zegt mijn vader en ik snap wat hij bedoelt. De velden zijn met het blote oog te omheinen. De zee heeft hier een overkant en morgen wordt het altijd mooi weer.
Van Mariken Heitman verschenen de romansDe wateraapenWormmaan,waarvoor ze vorig jaar de Libris Literatuurprijs kreeg