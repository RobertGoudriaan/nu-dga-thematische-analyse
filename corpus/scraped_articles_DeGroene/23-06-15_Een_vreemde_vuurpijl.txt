Een vreemde vuurpijl

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
15 juni 2023
In zijn kolossale biografie van Paul van Ostaijen plaatst Matthijs de Ridder de grensverleggende Vlaamse dichter in de historische context. Maar watbewoogdeze romantische kunstenaar?
Gelukkig zijn we niet de hele dagmet dit besef bezig, maar het is de dood die de betekenis van ons bestaan bestendigt. Vraag maar aan de biograaf. Pas na de laatste punt kan duidelijk worden wat er van begin af aan, via het middenstuk tot het slotwoord, werd gezegd. Pas na de dood is het levensverhaal definitief gestold, en kan worden gepoogd de culturele invloed of de psychologische kern ervan te peilen.
Maar net als bij elk ander verhaal blijven er altijd meerdere interpretaties mogelijk. Van de levensloop van Paul van Ostaijen (1896-1928) zijn er in ieder geval twee die naast elkaar tegen het licht kunnen worden gehouden: de kleine mens en de grote dichter.
Eerst de kleine mens. In een kamertje van een afgelegen Waals sanatorium kwam een rusteloze dichter tot stilstand. Van Ostaijen was halverwege de dertig, maar voelde zich oud en afgeleefd: 'La toute jeune jeunesse is voorbij. En dikwels voel ik dit als een groot verlies.'
Vrijwel al zijn plannen waren mislukt: een praktijk als kunsthandelaar kwam maar niet van de grond, de gedroomde groepstentoonstellingen en internationale publicaties die alles zouden veranderen bleven fata morgana's. Terend op aalmoezen van zijn broer en ouders leefde hij al jaren in armoede. Zijn grote liefde had hem verlaten voor een ander - voor een veel saaiere man allicht, maar wel een die haar een stabiel bestaan kon bieden. Een avontuurlijk verblijf in Berlijn liep op een teleurstelling uit: ook daar vond hij niet de artistieke zielsverwanten die hij zo naarstig zocht.
Bij terugkeer merkte hij alleen dat hij 'totaal geïsoleerd was komen te staan in de Vlaamse letteren': de dichtbundels die hij enkele jaren daarvoor in eigen beheer had laten verschijnen, waren amper nog deel van het collectieve geheugen. Hij voelde zich marginaal, miskend, voorbijgestreefd door generatiegenoten. En nog het ergste: de inspiratie van weleer bleef uit. Ervoor in de plaats kwam zelftwijfel: 'Ben ik een puberteitsbegaafdheid?' vroeg hij angstig. 'En is dat wat ik kunst meende, ten slotte niets meer dan de overvloed van de eerste orgasme-drift?'
Nog voor hij de kans kreeg om zijn koers te wijzigen, was Van Ostaijen al aan uitputting en ziekte bezweken.
Dit is het beeld dat uiteindelijk oprijst uit de nieuwe biografie van Matthijs de Ridder (1979), die ernaar zegt te hebben gestreefd om deze legendarische dichter te 'vermenselijken'. Paradoxaal genoeg kiest hij de methode om nauwgezet te historiseren: elk aspect van dit afzonderlijke leven is in een bredere culturele context geplaatst. Het gevolg van zoveel zorgvuldigheid is dat het boek over vrij kort leven een kolossale omvang aanneemt. Via Van Ostaijen beschrijft De Ridder de opkomst van de Vlaamse middenklasse, de vernederlandsing van overheid en onderwijs, de ontwikkelingen binnen de Belgische katholieke kerk, de technologische innovaties van de vroege twintigste eeuw, het kantelende kolonialisme in Congo, de aanloop naar de Eerste Wereldoorlog én de nasleep ervan, plus de infrastructuur van praktisch de hele Vlaamse literaire wereld van toen.
Kortom, in plaats van dat de biograaf vermenselijkt, is hij eerder een geschiedenis van Antwerpen of de Vlaamse Beweging aan het oplepelen. Dit fraai uitgevoerde boek vuurt op de lezer een stroom van prenten, kaarten, en fotoportretten van grotendeels vergeten politici, geestelijken, literatoren, kunstenaars en familieleden af, waarin maar heel af en toe het gelaat van de dichter oplicht. Van Ostaijen wordt zozeer als het product van zijn tijd gepresenteerd dat hij er meer dan eens in wegvalt.
Een ander gevolg van deze methode is dat vooral het publieke bestaan van de schrijver is vastgelegd; waar hij verbleef, bij welke bijzondere gebeurtenissen hij aanwezig was, wat hij zoal publiceerde en voor wie hij lezingen gaf. De minstens even interessante private kant - wat zijn dagbesteding was, hoe hij overkwam, wat hij at, hoe hij liefhad, wat voor grappen hij maakte, hoe hij gewoonwegleefde, kortom - blijft goeddeels in nevelen gehuld. Nu is het leven achter gesloten deuren een van de moeilijkste dingen om te reconstrueren, zeker als de bronnen ontoereikend zijn. En het lijkt erop dat Van Ostaijen sneller een brief schreef om te klagen of geld los te krijgen dan om vrolijk over zijn dag te vertellen - dat verklaart mogelijk waarom De Ridder niet het persoonlijke als uitgangspunt heeft willen nemen.
In plaats daarvan benadert hij Van Ostaijen als een maatschappelijk fenomeen. De Ridder laat zien dat Van Ostaijen vanaf zijn tienerjaren betrokken was bij de Vlaamsche Bond en zijn eerste teksten voor hieraan gelieerde gazetten schreef. Dat opent een prikkelend nieuw perspectief op het vroege werk, maar op andere momenten piept en kraakt dit hedendaagse kader vervaarlijk. Van Ostaijen was dan wel contrair, maar in deze biografie wordt niet helemaal duidelijk wat zijn concrete politieke idealen waren, laat staan of hij ze überhaupt had. Hij was rebels, maar had het prima naar zijn zin in het leger terwijl zijn pacifistische vrienden, die de dienstplicht wél hadden ontdoken, in de bajes zaten.
In beginsel was hij overtuigd flamingant, maar om hogerop te komen verruilde hij Antwerpen voor Brussel en werkte hij in francofone galeries. Als schrijver voelde hij de drang om op de actualiteit te reageren, maar 'De dichter die de wereld wilde veranderen', zoals Van Ostaijen door zijn biograaf wordt getypeerd, verkondigde ook op podia dat poëzie 'maatschappelijk gezien (...) niets te betekenen' had en dat zijn eigen werk veeleer in een mystieke traditie moest worden geplaatst. Moeten we dan concluderen dan Van Ostaijen niet alleen als schrijver, maar ook als activist een soort schlemiel was, dat het altijd bij 'net niet' bleef?
Zoals gezegd: elk verhaal heeft meerdere interpretaties. Dat blijkt maar weer wanneer De Ridder de fascinerende ontstaansgeschiedenis vanBezette stad(1921) ter sprake brengt. Deze dichtbundel is een broeierige kroniek van de oorlogsjaren in Antwerpen, waarin de dreiging en chaos worden opgeroepen middels typografische experimenten: de losse woorden en letters dwarrelen over de pagina's, alsof de dichter aan het tekenen was geslagen, en persoonlijke observaties worden bruusk afgewisseld met flarden van 'gevonden teksten', zoals filmcitaten, reclameleuzen en soldatenliedjes. Bij het duiden van dit veelstemmige literaire project komt de biograaf echt op dreef, waardoor het andere verhaal, de andere interpretatie, dat in de levensfeiten schuilgaat plotseling hel oplicht: dat van de grote dichter
Dynamiek was voor Paul van Ostaijen het sleutelwoord. Hij wilde af van de historische ondergeschiktheid van het Vlaams, maar nam tegelijkertijd geen genoegen met Belgisch provincialisme. Ambtenaar, activist, dandy - hij scheerde door identiteiten heen en nam allerlei verschillende gedaanten aan totdat hij zich realiseerde dat zijn schrijven die bewegingsdrang moest belichamen. Vanaf dat moment was hij voortdurend aan het lezen, altijd hongerig, altijd op zoek naar het allernieuwste, niet te beroerd om daarvoor in nachtclubs, bioscopen en over de grenzen te kijken. Puttend uit wat hij daar zag schreef hij gedichten waarmee hij de laaglandse poëzie meerdere keren flink door de war schopte.
Expressionisme, futurisme, dadaïsme, alles wat hij van deze gloednieuwe revolutionaire kunststromingen kon meekrijgen, zoog hij in zich op, waarna hij zo geïnspireerd raakte dat hij met behulp van cocaïne nachtenlang moest doorhalen om alles op papier te kunnen krijgen. Hij presenteerde zich als een cultureel fenomeen en groeide vervolgens in die rol, werd in Vlaanderen een levend symbool voor het moderne in de kunst. De eerste Kafka-vertalingen waren van zijn hand, hij kende Kurt Schwitters en Paul Klee, werd een keer afgezet door Tristan Tzara, liet een van zijn uitgaven illustreren door René Magritte en was een voorbeeld voor Marsman en Du Perron.
Toen hij zijn longen voelde stokken, wist hij voor de diagnose al dat het einde in zicht was: tuberculose had ook de levens van zijn zus en twee broers geëist. Hij weigerde zich kalm bij zijn lot neer te leggen, bleef vooruitsnellen en doorwerken totdat het simpelweg niet meer ging, en stierf kort nadat hij de laatste hand had gelegd aan een aantal in hun eenvoud ronduit radicale gedichten.
Zo bezien was Van Ostaijen geen treurig geval, maar een romantisch kunstenaar pur sang, voortgedreven door innovatielust en hemelhoge literaire ambities. Zijn leven, dat zich razendsnel voltrok, wordt nu door De Ridder in slow motion en met veel regiecommentaar afgespeeld. Dat heeft iets ironisch, ook omdat deze eerste volledige biografie die heroïsche individualiteit waar het onderwerp naar streefde meer afzwakt dan overbrengt - met de beste geschiedkundige bedoelingen wellicht, maar toch.
Desondanks blijven er in dit veelomvattende boek twee Van Ostaijens rondwaren: de kleine mens die tussen de brokstukken van de grote geschiedenis doorsnelt en een cultureel figuur van formaat, ook wel de grensverleggende dichter die in naslagwerken wordt vereenzelvigd met het begin van het modernisme in de Nederlandstalige letteren. Zijn biograaf lijkt niet te hebben willen kiezen, voelde door zijn verstrekkende onderzoek misschien genegenheid voor allebei, en laat het aan de lezer over om op basis van zijn voorwerk zelf de geest van dit unieke literaire spektakelstuk op te roepen. Want dat is wat hij was: een vreemde vuurpijl die iedereen destijds overviel toen hij met veel licht en lawaai uiteenspatte, en waarvan pas een kleine honderd jaar later achterhaald kon worden waaruit hij bestond en waar hij precies vandaan was gekomen.
MATTHIJS DE RIDDER Paul van Ostaijen: De dichter die de wereld wilde veranderen Pelckmans/ Querido Facto, 902 blz.