Bulgarije moet straks weer naar de stembus

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
6 oktober 2022
Rousse- Afgelopen zondag gingen de Bulgaren voor de vierde keer in achttien maanden naar de stembus. De strijd ging tussen Boyko Borisov, die twaalf jaar bijna ononderbroken premier was, en de anti-corruptiebeweging Wij Gaan door met de Veranderingen (PP) van Kiril Petkov. Borisov won deze keer, maar het vormen van een meerderheidscoalitie wordt moeilijk en een impasse dreigt.
De verkiezingen waren nodig omdat coalitiepartner itn vanwege het Noord-Macedoniëbeleid in juni haar steun introk voor de regering van toenmalig premier Petkov. De kiezers hebben itn afgestraft voor wat velen een roekeloze zet noemden. De partij van entertainer Slavi Trifonov haalde de vier-procentskiesdrempel niet en keert dus niet terug in het parlement. In juni vorig jaar werd zijn partij nog uit het niets de grootste.
President Rumen Radev zal deze week Borisovs centrum-rechtse gerb opdracht geven om een coalitie te vormen. Numeriek ligt een coalitie tussen de nummers één (gerb) en twee (PP) samen met de etnisch-Turkse partij dps voor de hand. Maar gerb en PP sloten een coalitie voor de verkiezingen al uit. Ex-premier en PP-leider Kiril Petkov herhaalde dit standpunt op de verkiezingsavond: 'We hebben beloofd dat we geen coalitie zullen vormen met gerb en dps en we zullen onze belofte houden.'
Dus zal Boyko Borisov op zoek moeten naar een andere partij om samen met dps een meerderheidscoalitie te vormen. Vazrazhdane ('Renaissance') is de vierde grootste partij in het parlement, dat na deze verkiezingen zeven partijen kent. Vazrazhdane kenmerkt zich door haar ultra-nationalisme en pro-Russische houding. De kans dat de pragmatische Borisov toenadering zoekt tot die partij is klein. Vazrazhdane staat niet te trappelen om regeringsverantwoordelijkheid te nemen. 'Wij zijn niet zoals andere partijen', zei partijleider Kostadin Kostadinov nadat de verkiezingsuitslag bekend werd. De gerb-leider riskeert met een coalitie met de ultranationalisten bovendien de steun van onder andere de Europese Volkspartij in het Europees Parlement, die hem ondanks alle aantijgingen van corruptie en zelfs een arrestatie in maart al een decennium vanuit Brussel steunt.
De verwachting is dat de Bulgaren begin 2023 voor de vijfde keer in twee jaar naar de stembus moeten. 'Als vuile was zich twintig jaar lang heeft opgehoopt, zullen een of twee wasbeurten het niet schoon maken. Er zijn minstens vijf of zes beurten nodig om alles schoon te krijgen', zei advocate Verzhinia Velcheva tegen dagbladDnevnik.