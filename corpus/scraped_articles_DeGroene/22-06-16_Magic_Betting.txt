Magic Betting

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
16 juni 2022
Een schilfer valt vanachter een oorschelp op een kraag (zwart, synthetisch, gewatteerd), wordt opgelicht door knetterende neonletterlamp.
Zoom in op de schilfer.
De astronomen-filologen staan al met hun gradenbogen klaar achter de beweegbare stadstelescoop, en geven nieuwe constellaties nieuwe namen.
*
De schilfer maakt driehoeken met andere schilfers.
Hele werelden worden geboren uit de desintegrerende hoofdhuiden van taalarme gokkers, die, verlangend naar extase en bestaansverdoening, niets weten van dit al.
En niemand die het ziet, behalve dat clubje astronomen-filologen en een halsstarrige stalker die getraind is in het observeren van gebeurtenissen in het Zuiderkruis bruikbaar voor chantage.
Nieuwe sterrenstelsels, kansexplosies, zwarte gaten openbaren zich aan hen, en nog altijd staan daar, nietsvermoedend, de krabbende mannen bij Magic Betting op de stoep te roken en te wachten op een feest.
*
Buitelend raaskalt de emmer over de snelweg:
Het startsein voor het nieuwe tijdperk van het ik.
Niet langer is ik nog ik.Ik raaskalt over de snelweg van de tijd.
Ik is Venus Ik is Venus in het spacelab die zich meer bekommert om haar wall dan om haar bunker.
*
O meisje, klim in de kabel, navelstreng voor eeuwige datasneeuw, ruik nog een keer aan de sneeuwklokjes, zich vermeerderend in het recreatiepark, gevoed door een regen van algoritmen.
Ik is meisje, Ik is Venus die codes eet, en muziek is maar een programma.
Venus moet kiezen tussen een eigen lichaam of de totale beveiliging van haar soort.
Ze zegt: doe dat eerste maar.
*
Venus in het spacelab schrikt van haar foute antwoord, van de pyroclastische wolk die zich samenpakt boven de megastad, en van het vertrokken gezicht van haar stalker die door hoeken heen kan kijken en karakters duiden kan van mijlenver.
Deze stadswijk was verboden terrein.
En Magic Betting en de pitatent en de exJoegoslavische rakiadealer en haar vriendinnen op brommers verdwijnen snel om een hoek -
*
Venus duikt een loods in, de loods is slecht laswerk, samenraapsel van palen en golfplaat, knarsende roestende stukken metaal en daar zijn haar vrienden weer allemaal terug van voor de crisis en ze zijn high van vlierbloesemgassen en lachend water en pillen met ingewikkelde afkortingen en muziek is maar een programma misschien, maar er wordt wild gedanst met zweet en okselhaar en naveltruitjes en zwiepende kuiven -
- wij zijn zinloos in de wervelwind, in dartele verachting voor de dans -
*
En in het midden van de dansvloer staat een keukentafel vol flessen, glazen en servetten, stervende virussen kleven er nog aan, en in het midden van de keukentafel staat een stapel aardewerk,
zo hoog en zo smal dat het heikel wordt:
onderin lampetkommen en -kannen, dan taartentableaus, étagères, mokken, suiker- en melkstelletjes, serveer- en presenteerschalen, borden en gebaksbordjes, schaaltjes en bakjes, thee- en koffiekopjes, peper- en zoutvaatjes, eierdopjes, en tot slot, op de top: een sausboot met schotel.
*
Stoned staat Venus met parelketting de charleston te dansen boven op de vervaarlijk heen en weer dreigende toren van serviesgoed, haar voetjes in de Emma Bridgewater-sausboot, die beschilderd is met pruimen,
maar Venus houdt haar evenwicht niet meer. De schrik slaat zich om haar hartkamers en kransslagaders en ze wankelt en tuimelt zwiepend voorover, dondert met haar bloedlijf midden in het feest,
althans dat was wat ze eigenlijk had verwacht.
Venus viel en nam al vallend de gedaante aan van een ganse wolk nanopaarden.
Ze viel doorheen een zuil van vuur in iets wat Magic Betting wordt genoemd.