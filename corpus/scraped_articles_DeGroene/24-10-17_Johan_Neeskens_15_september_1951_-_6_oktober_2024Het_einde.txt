Johan Neeskens 15 september 1951 - 6 oktober 2024 Het einde

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
17 oktober 2024
Hij won drie Europacups met Ajax, was een ster in Barcelona en verzoop in New York. Hij krabbelde op, maar was zijn kracht en uitstraling kwijt.
Veertien jaar was ik, mijn liefde voor FC Groningen nam zorgelijke proporties aan, en wat gebeurde er? Johan Neeskens kwam voor de FC spelen. Dé Johan Neeskens, de man die drie Europacups I met Ajax won, de adjudant van Cruijff die in Barcelona zijn meester in populariteit overvleugelde; de schoppende, schavende en tackelende publiekslieveling die achteloos scoorde en gruwelijk effectieve penalty's nam. Die Neeskens.
In 1985 was hij 33 jaar oud, en menige topvoetballer daalt op die leeftijd de Olympus af. Toch lag Groningen nog altijd aanzienlijk lager dan waar je hem verwachtte.
Ik keek wekelijks naar spelers als Wallie Waalderbos en Jos Roossien. Geweldige voetballers, natuurlijk, maar geen Johan Neeskens.
Het viel vreselijk tegen. Hij was stram, speelde in de verdediging, kwam te laat bij iedere actie en was voortdurend geblesseerd. Nog teleurstellender was zijn uitstraling. De man voor wie vrouwen ooit naar het stadion kwamen had zijn prachtige manen verloren. Hij was niet kaal, maar, misschien erger: het haar was dunnetjes, slapjes en in een keurige scheiding geknipt. Hij oogde als een spoorwegbeambte zonder gevoel voor humor. Op de tribune hoorde ik bij volwassen mannen hoe hun trots (de Nees bij de FC!) worstelde met hun verbazing: wat was er in Amerika in vredesnaam met deze man gebeurd?
Want daar kwam hij vandaan. In 1979 speelde hij zijn eerste wedstrijd voor Cosmos, het sterrenteam uit New York, bekend van Pelé, Beckenbauer, Müller, Chinaglia en zo meer. Hij bleef er vijf jaar lang, tot het bittere einde: de opheffing van de Amerikaanse profcompetitie.
Twintig jaar na Neeskens' debuut bij de FC (thuis tegen PEC Zwolle) begon ik voor het eerst enigszins te begrijpen wat er was gebeurd, daar in Amerika. Ik woonde daar tijdelijk, als correspondent van dit weekblad, en ik bekeek videobanden met wedstrijden uit de nasl. De mooiste: Cosmos tegen de Washington Diplomats in de zomer van 1980. Neeskens tégen Cruijff, en dat met een Amerikaanse showbizz-sound. Met de disco vanEarth, Wind & Fireop de achtergrond schalde een nbc-presentator:'They're a lóóng way from home, but if their friends could séé them now!'
Tegen de Diplomats bleek de Nees nog helemaal de Nees, een leeuw in een prachtig helblauw shirt, knalgele kraag, ontworpen door Ralph Lauren. Neeskens schaafde en schopte tot de laatste minuut van de verlenging.
Twee maanden later was alles anders. Hij had een vliegtuig gemist voor een uitwedstrijd. En nog één, voor de wedstrijd tegen de Tulsa Roughnecks. En toen was hij zoek. De vicevoorzitter van de club kondigde een schorsing voor onbepaalde tijd aan, zonder salaris. 'We hebben hem geschorst', zei hij tegenThe New York Times,'maar eigenlijk ben ik vooral bezorgd. We weten niet of hij nog leeft.'
De Nees dook weer op, maar zijn toestand stond voetballen niet toe. Hij werd tien maanden lang buiten het team gelaten. De helft van die tijd mocht hij zelfs niet meetrainen. Mensen keerden zich van hem af. In een interview vertelde Wim Rijsbergen, zijn Nederlandse teamgenoot en aanvankelijke maatje bij de ploeg, over de feestjes, de drank, drugs en beroemdheden die permanent rond Cosmos hingen. Rijsbergen wist 'dat het allemaal geen kloot voorstelde', zei hij, maar dat gold niet voor Neeskens: 'Johan is de weg kwijtgeraakt en ging zwaar aan de fles.'
De twee woonden destijds in hetzelfde flatgebouw. Rijsbergen: 'Drie maanden heb ik geprobeerd hem te helpen, ik regelde alles voor hem. Maar er was geen beginnen aan.'
Sociologen van de koude grond hebben de spelers van het gouden Ajax wel provo's genoemd. Inmiddels is duidelijk, vooral dankzij Auke Koks reconstructie van het WK in 1974,dat de heren juist hielden van autoriteit en hiërarchie. Daar won je wedstrijden mee. Hun coach kreeg niet voor niets de bijnaam 'de generaal'. Echt verwonderlijk is het daarom niet dat ten minste een van deze Ajacieden van slag raakte toen hij in New York plotseling in een werkelijk hippe en vrije wereld belandde. Want voetbal in Amerika was van de tegencultuur, de sport een geestverruimend middel, het toppunt van progressiviteit. Een arbeiderszoon uit Heemstede verzoop erin.
Op een vlucht naar een uitwedstrijd, om maar een voorbeeld te noemen, kwam hij eens als vrouw verkleed. Hij bleef de volledige vlucht indrag,met lippenstift op, een jurk aan en golfballen in een bh. Lachen!
Zelf meende hij er te floreren. Nottingham Forest, destijds een topclub, wilde hem overnemen. Cosmos blij. Maar Neeskens wilde er niet van horen. Uiteindelijk werd hij weer in genade aangenomen, belandde hij bij een tweede vrouw en kwam van de drank af. Desondanks bleek hij in Groningen eigenlijk niet fit genoeg meer voor de eredivisie. Voor Groningen zou hij uiteindelijk slechts zeven keer optreden.
Later werd hij trainer van nec en assistent van Oranje, Barcelona en Galatasaray. In de afgelopen dagen spraken velen over hem als een innemende, zelfs 'lieve' man. En dat zal zeker. Wel deed ex-prof Edson Braafheid een opvallende mededeling, bijNOS Sport.Braafheid staat voetballers bij in hun mentale ontwikkeling, om ze te leren omgaan met druk en verleidingen als drank en gokken. Hij sprak er eens met Neeskens over. 'Die vond dat echt totale onzin.'
Dat kom je vaker tegen. Vooral in het leger of bij verenigingen die ontgroenen. Ooit was iemand zelf kwetsbaar, ging die bijna kopje onder, maar kwam op eigen kracht weer boven. En dus ziet hij hulp aan anderen als overbodig. Overdreven zelfs. Had hij zelf toch ook niet nodig?
Hij schaafde en schopte tot de laatste minuut
Colorsport / Shutterstock / ANP | 1973