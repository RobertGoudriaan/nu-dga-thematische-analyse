In de ban van Mao

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
31 augustus 2023
Een vriendendienst van een schrijveraan een cineast, dat isDe terugblik. De schrijver is Juan Gabriel Vásquez, de cineast Sergio Cabrera. Vásquez is hier geen onbekende - zes van zijn eerdere romans werden hier vertaald. Cabrera maakte meer dan twintig veelal bekroonde maar niettemin vrij onbekende speelfilms, ik heb er niet één van gezien. De heren kennen elkaar ruim twintig jaar, bewonderen elkaars werk en hebben voor dit boek, een boek over het bizarre leven van Cabrera, de handen ineengeslagen. In een nawoord bijDe terugbliken in diverse interviews vertelt de auteur hoe het boek tot stand is gekomen. Gedurende zeven jaar, te beginnen in mei 2013, heeft hij Cabrera en een paar van zijn familieleden en vrienden talloze malen gesproken en per mail met hen van gedachten gewisseld; ook kreeg hij foto's, brieven en andere documenten uit hun persoonlijke archieven, sommige van die foto's heeft hij in het boek opgenomen. Aan biografisch materiaal dus geen gebrek, de vraag was hoe dat te verwerken. Vásquez heeft daar lang mee geworsteld. Wel zeven keer, zegt hij, is hij opnieuw begonnen, het lukte blijkbaar niet 'de juiste stem en constructie' te vinden. Uiteindelijk koos hij 'voor de klassieke derde persoon, waarin de verteller verdwijnt uit het verhaal'.
Of dat de beste keuze was, is de vraag. Zeker is wel dat het leven van Cabrera zo uitzonderlijk is dat Vásquez' vasthoudendheid niet vreemd is. Dat hij uiteindelijk een roman schreef en geen biografie heeft ermee te maken dat hij de nodige verbeeldingskracht moest opbrengen 'om te begrijpen wat deze mensen op elk moment van hun leven geloofden of voelden wanneer ze dat geloofden of voelden'. Het boek begint in Barcelona, waar Sergio de eregast is van een filmfestival met een retrospectie van zijn werk. Uitgerekend dan krijgt hij het bericht dat zijn vader Fausto in Bogota is overleden, maar Sergio besluit in Spanje te blijven, niet alleen vanwege het festival, ook vanwege een hereniging met zijn ex-vrouw en een zoon uit een eerder huwelijk. Zijn vader is niettemin zeer aanwezig. Zijn geest waart rond in al zijn films, zoals hij ook, vaak op grote afstand, in Sergio's leven haast permanent aanwezig was. Sergio voelt zich zijn leerling, hoezeer hij zich gaandeweg ook van zijn onbuigzame, ideologische voorbeeld distantieerde.
Fausto, zoon van Spaanse emigranten die in de burgeroorlog tegen Franco vochten, verwerft in Bogota roem als acteur. Hij wordt bevriend met de schilder Botero en maakt 'elitaire' literaire programma's voor de tv; 'commerciële bagger' verafschuwt hij consequent. De oorlogen en bloedbaden in eigen land gaan nog grotendeels aan hem voorbij, maar als Fidel Castro de macht grijpt in Cuba is hij dolenthousiast. Dan krijgt Fausto een aanbod om als docent Spaans te gaan werken in Beijing, een buitenkansje.
Sergio en zijn jongere zus Marianella gaan daar naar school. Ze blijken voorbeeldige leerlingen, ook in zoverre dat ze Mao's Rode Boekje als de alfa en omega van alle wijsheid beschouwen. Op zijn vijftiende krijgt Sergio een militaire opleiding, inclusief het omgaan met vuurwapens en handgranaten. Hij is niet alleen getuige van de Culturele Revolutie, maar ook actief deelnemer; bij een gewelddadige actie tegen 'contrarevolutionaire' leraren deelt hij, zij het met weerzin, een trap uit, met trots wordt hij Rode Gardist. Broer en zus voelen zich bevlogen missionarissen van de Grote Proletarische Culturele Revolutie, aarzelingen komen pas veel later. Dankzij bemiddeling van zijn vader, die zijn kinderen alleen had achterelaten in China, kunnen zij na vier jaar terugkeren naar Colombia. Maar ook dan is het revolutionaire vuur nog geenszins gedoofd. Sergio sluit zich aan bij de guerrillero's van de epl. Voortaan heet hij kameraad Raúl. Volgen eindeloze tochten door de jungle, waarbij hij zijn kameraden beleert met de militaire lessen van Mao, die hier als ketters gelden. Maar die kameraden laten niet met zich spotten: als hij wordt betrapt op het stiekem luisteren naarLa Traviatakrijgt hij er ongenadig van langs. Dan wordt hij eindelijk geplaagd door ideologische twijfels, zeker als hij bij een overval gewond raakt en zijn kameraden vier leden van 'een kleine, particuliere contraguerrilla' liquideren. Na lang aarzelen deserteert hij.
22 is hij dan en hij voelt zich een mislukkeling. Een nieuw perspectief lonkt als hij door bemiddeling van zijn vader, die hij drie jaar niet meer heeft gezien, assistent mag worden van Joris Ivens, die werkt aan zijn megalomane magnum opusHoe Yukong de bergen verzette. Ook bezorgt Ivens hem een plaats op de Parijse filmacademie, het begin van een succesvolle carrière.
Daarmee is het verhaal rond. En ja, een bijzonder verhaal is het. Maar isDe terugblikdaarmee ook vanzelf in literair opzicht geslaagd? Het boek is erg langdradig, te weinig compact, precies en gedetailleerd, het lijkt alsof Cabrera zijn verhaal al zo vaak heeft verteld dat het alle scherpte, alles wat wijst op directe, pijnlijke betrokkenheid heeft verloren. Ook Vásquez' keuze om als verteller 'uit het verhaal' te verdwijnen vind ik ongelukkig, het lijkt een vluchtreactie. Juist bij een complex onderzoeksproject als dit zou een meta-niveau waarin hij zijn werkwijze uit de doeken doet en blijk geeft van zijn betrokkenheid, vragen, twijfels, kritiek en onbegrip het boek de spanning hebben kunnen geven, ook in morele zin, die het nu volledig ontbeert. Al met al heeft het zodoende te veel van een vriendendienst.
Broer en zus voelen zich missionarissen van de Revolutie
JUAN GABRIEL VÁSQUEZ De terugblik Vertaald door Brigitte Coopmans. Uitgeverij Signatuur, 540 blz. Privé-archief van Sergio Cabrera | Sergio Cabrera tijdens het lezen van Hoe het staal gehard werd van Nikolaj Osstrovski