De positie van mbo'ers is nog altijd veel te precair In het nieuws

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
22 juni 2023
Er is hard voor gevochten en lang voor gestreden, en in september gaat het eindelijk gebeuren: de basisbeurs komt terug. Acht jaar nadat de maandelijkse tegemoetkoming aan studenten was afgeschaft, stemde de Eerste Kamer begin deze maand unaniem voor de herinvoering ervan. Weg met het leenstelsel, welkom terug basisbeurs.
Maar daarmee 'komt ook iets terug wat we in het verleden al zagen', zei een ongeruste Peter Kwint onlangs in een debat, namelijk 'huiscontroles bij studenten'. Het SP-Kamerlid maakt zich zorgen over hoe Duo gaat controleren of studenten die uitwonend zeggen te zijn niet stiekem toch bij hun ouders wonen, om zo een hogere beurs op te strijken. Hij maant minister Dijkgraaf niet weer 'allerlei heel heftige, privacy-schendende controlemechanismen te gaan optuigen'. We gaan toch niet weer tandenborstels tellen, zoals in de bijstand?
Nee hoor, suste de minister. Als alternatief voor dat ingrijpende huisbezoek is er 'bijvoorbeeld een buurtonderzoek'. Maar wat Kwint kennelijk niet weet: dat hardvochtige controlesysteem is er allang. Het is nooit weggeweest, het treft alleen een groep die vaak buiten zicht blijft. Meerderjarige mbo'ers kregen al die jaren nog een basisbeurs, en daarmee ook de huiscontroles, waarbij inderdaad tandenborstels werden geteld en buren ondervraagd. Sinds 2012 doorzocht Duo de woningen van bijna 25.000 studenten, bijna tienduizend van hen werden als fraudeur bestempeld.
Maar het fraudecontrolesysteem rammelt. In een kwart van de fraudezaken die studenten aanspannen wordt Duo door de rechter op de vingers getikt en had de student nooit tot fraudeur mogen worden bestempeld. De organisatie hanteert een zelfverzonnen algoritme dat sinds 2012 nog nooit geëvalueerd is. Ook heeft Duo nooit onderzocht of het systeem (onbewust) één bepaalde groep eruit pikt.
En het buurtonderzoek dat de minister als vriendelijk alternatief voor de huiszoekingen presenteert, blijkt in werkelijkheid de zeer invasieve controle waar mbo'ers al jarenlang aan onderworpen worden. Het levert, behalve geroddel in de wijk, flinterdun bewijs op waar Duo een vergaand besluit op baseert. Al hoeft niet iedereen zich zorgen te maken. Uit onderzoek van onder meer Investico (pagina 24) blijkt dat Duo's fraudecontroles bijna uitsluitend studenten met een migratieachtergrond treffen.
De problematische fraudejacht laat ook iets zien over de schamele positie die het mbo al jarenlang heeft. Mbo'ers krijgen pas sinds een paar jaar een studenten-OV-kaart, worden slechts mondjesmaat toegelaten tot studentenverenigingen en heten pas sinds kort 'studenten' in plaats van 'deelnemers' aan het onderwijs. Ook de rechtsbescherming van mbo'ers laat te wensen over; pas vanaf september mogen mbo'ers bij het Landelijk Studenten Rechtsbureau aankloppen voor juridische bijstand.
Minister Dijkgraaf maakt zich al langer hard voor de positie van mbo'ers. Hij is, schreef hij, 'heel trots op ons mbo', de 'banenmotor van Nederland' die opleidt 'voor beroepen die essentieel zijn voor de brede welvaart'. We moeten af van het hoger-lager-denken, vindt de minister: het mbo is 'gelijkwaardig' aan het hbo en wo. Hij ziet het als zijn opdracht 'om het mbo te emanciperen'.
Des te wranger dat al deze mooie intenties in de fraudejacht verloren blijken te gaan. Daar geldt het mbo nog steeds alsred flag:een risicofactor in het algoritme dat Duo gebruikt om fraudeurs op te sporen. Studeer je aan het mbo en woon je buiten je ouderlijk huis, dan is het risico op fraude groter en heb je dus meer kans om controleurs van Duo op de stoep te krijgen, zo meent Duo. Wanneer je mbo'ers blijft wantrouwen, is het emanciperen van het beroepsonderwijs gedoemd te mislukken.
Mooie intenties blijken in de fraudejacht verloren te gaan