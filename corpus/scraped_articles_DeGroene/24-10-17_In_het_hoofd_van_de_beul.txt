In het hoofd van de beul

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
17 oktober 2024
De Franse Neige Sinno schrijft verpletterend over incest, en verzet zich tegen het idee dat je een 'overlever' kunt zijn van misbruik. Slachtoffer en beul zijn nog altijd met elkaar verbonden; waar zij gaat, is zijn schaduw.
Het begin hakt er meteen in.'Portret van mijn verkrachter', staat er boven aan de eerste pagina. 'Want wat mij eigenlijk ook het interessantst lijkt, is wat er gebeurt in het hoofd van de beul', luidt de eerste zin. Wat er met slachtoffers gebeurt kan iedereen zich voorstellen: de shock, de dissociatieve amnesie, het zwijgen. Maar de beul, dat is wat anders. Stel je hem voor in een ruimte, alleen met een zevenjarig kind, dat hij naar zich toe lokt om zijn stijve geslachtsdeel in haar mond te duwen. 'Dat is inderdaad fascinerend. Het gaat het begrip te boven.'
En toch is dat wat Neige Sinno in haar indrukwekkende boekTrieste tijgerprobeert, de beul begrijpen, want, laat ze ook al meteen aan het begin weten: 'Zelfs ik, terwijl ik het van heel dichtbij heb meegemaakt, van het dichtstbij als je het maar kunt meemaken, en ik me jarenlang het hoofd heb gebroken over het onderwerp, zelfs ik begrijp het nog steeds niet.'
Maar wat ze ook probeert - een schijnbaar neutraal portret van hem schrijven vanuit het perspectief van de volwassene die ze nu is, een schrijnend portret vanuit het meisje dat ze toen was, te rade gaan bij schrijvers die in het hoofd van het monster kruipen of bij filosofen en psychiaters die een studie hebben gemaakt van het kwaad - begrijpen lukt haar niet. Wat kan er erotisch zijn aan een wezentje met korstige knieën, vraagt ze zich af. Wat schiet je op met de kennis dat de meeste misdadigers verhalen verzinnen die hun daden vergeeflijk maken? Dat de meeste perverselingen zichzelf vertellen dat hun gedragingen ingegeven worden door liefde? Het 'mentale bouwwerk' dat de daders bouwen is niet alleen onbetrouwbaar, maar ook oninteressant. Hannah Arendt wist het al: beulen willen niet over hun daden nadenken, ze kunnen juist overleven door de afwezigheid van diepere gedachten.
De fascinatie voor misdadigers en monsters heeft er volgens Sinno mee te maken dat 'we denken dat ze stukjes antwoord hebben voor een van de grootste raadselen van het bestaan: het kwaad'. Maar wat ze te vertellen hebben is vaak teleurstellend; in het hart van de misdaad lijkt iets banaals te liggen. Ja, het draait om macht, het seksuele roofdier vindt de onschuld van het meisje zo aantrekkelijk omdat hij die kan vernietigen.
Trieste tijgeris een autopsie van wat incest is, van de taal waarin erover gepraat en vooral niet gepraat wordt. Sinno groeide op in een Frans alpendorp, haar hippieouders waren haast zelf nog kinderen toen ze geboren werd. Na hun scheiding hertrouwde haar moeder met de man die Sinno zou misbruiken vanaf ongeveer haar zevende tot ze een jaar of veertien, vijftien was. Die tijdsbepaling klinkt vaag, en dat is precies ook het punt bij de herinnering aan misbruik: die is precies en amorf tegelijk. Sinno is 44 als ze haar boek schrijft en toch is ze nog steeds het meisje van toen. 'Het is nog steeds in het heden. Ik ben het, het is nu.' Alle gruwelijke gebeurtenissen kunnen haarscherp opgeroepen worden, maar er van een afstand naar kijken, ze ordenen, dat is onmogelijk.
Sterker, het is onmogelijk om het eigen 'ik' af te bakenen als je jeugd zo getekend is door misbruik. 'Ik zou graag zeggen wie degene is die hier spreekt, haar van mezelf losmaken en een mooi onderwerp om over te schrijven van haar maken', noteert Sinno. Maar dat kan ze niet. Ze neemt de paar krantenberichten over zichzelf op die gepubliceerd zijn voordat ze schrijfster was. Over haar geboorte, als eerste baby die na 47 jaar in het gehucht Le-Forêt-de-Vars geboren wordt in een ver afgelegen huis. Over een tocht van de Grottenclub van het jongerencentrum, die bijna noodlottig was afgelopen. En over het proces tegen haar stiefvader, haar verkrachter, nadat ze op haar twintigste samen met haar moeder aangifte heeft gedaan. Zij is degene bij wie het is gebeurd, het staat zwart op wit gedrukt, maar wie is zij?
In een warrelende mengeling van memoir, essay en getuigenis gaat Sinno inTrieste tijgerallerlei aspecten van incest langs. Natuurlijk gaat het niet alleen over de dader. Het gaat ook over het slachtoffer dat zij is, en altijd zal blijven. Ze moet niets hebben van de mythe van desurvivorwaar de Amerikanen zo dol op zijn, alsof de ontwikkeling lineair van slachtoffer naar aanklager naar overlevende naar tevredenheid gaat. In werkelijkheid, schrijft ze, is de tijd cyclisch. Dat is haar boek ook: ze varieert op hetzelfde, herhaalt zichzelf, spreekt zichzelf soms tegen, maar altijd is er de notie dat het nooit afgelopen zal zijn.
Want waar zij gaat, is zijn schaduw. Slachtoffer en beul zijn met elkaar verbonden door hun gemeenschappelijke zwijgen, ze zijn 'een kwaadaardig koppel', een 'shitduo'. Zelfs als de stilte is doorbroken is de verbintenis niet weg. Het misbruik heeft hem gemaakt, schrijft Sinno. 'En als we die redenering tot het einde toe doorvoeren, heb ik hem ook gemaakt.' Ze gaat hier nog dieper op in aan de hand van het gedichtThe Tygervan William Blake, waar ook de titel van het boek aan refereert. In het gedicht suggereert Blake dat de tijger en zijn onschuldige tegenpool het lam uit één hand ontstonden. Als goed en kwaad uit dezelfde levensbron voortkomen, zijn mijn verkrachter en ik dan uit dezelfde klei getrokken, vraagt ze zich af.
Trieste tijger, dat in Frankrijk een reeks literaire prijzen won en op de shortlist stond van de Prix Goncourt, is een genadeloos boek, juist ook door dit soort pijnlijke vragen die Sinno aan de orde stelt. Het is niet alleen een mengeling van genres, maar ook van registers: van woedend tot melancholiek, van scherp ironisch tot diep verdrietig. Uiteindelijk gaatTrieste tijgerook over het schrijven zelf. Ze wil geen literatuur van het misbruik maken, stelt Sinno, de esthetisering van geweld staat haar tegen. Ze gelooft ook niet in schrijven als therapie. De beroemde zin van Artaud dat men schrijft (of schildert, beeldhouwt, boetseert et cetera) om de hel te verlaten draait ze om: degene die schrijft heeft de hel in feite al verlaten.
Maar wat je met schrijven wel doet, is betekenis geven. En betekenis is macht, citeert ze David Foster Wallace. De hoofdpersoon van haar boek is niet de verkrachter geworden, ze is dat zelf, zij en de haren, 'helden zonder vertoon'. Tegenover de macht van de beul heeft ze de macht van het woord geplaatst. En wat een verpletterend wapen is dat in haar hand.
Hélène Bamberger / Opale / Lumen | Trieste tijger van Neige Sinno is een genadeloos en indrukwekkend boek  NEIGE SINNO Trieste tijger Vertaald door Martine Woudt. Prometheus 238 blz.