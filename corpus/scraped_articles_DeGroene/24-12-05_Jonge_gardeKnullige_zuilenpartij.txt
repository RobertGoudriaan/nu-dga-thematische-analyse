Jonge garde Knullige zuilenpartij

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
5 december 2024
In 38cc in Delft vertellen betoverend mooie werken over het verplaatsen en aanpassen van bestaande kunst. Dat klinkt schimmig, maar levert een heldere tentoonstelling op.
Johann Joachim Winckelmann was lyrisch over de Griekse beeldhouwkunst zonder ooit een voet in Griekenland te hebben gezet.De Apollo van Belvédère,een marmeren beeld van een naakte man, op één been leunend, was 'het hoogste kunstideaal onder alle kunstwerken uit de oudheid die aan de vernietiging zijn ontsnapt', zo schreef hij rond 1759. Klein detail: Winckelmann zag niet het origineel, hij bekeek in Mannheim een gipsen kopie van het witmarmeren beeld dat in Rome stond. Sterker nog: het beeld in Rome was zelf óók een kopie naar een bronzen Grieks origineel, dat naar alle waarschijnlijkheid beschilderd is geweest. Het witte marmer dat Winckelmann zo bejubelde, en dat de architecten en beeldhouwers van zijn tijd zo gretig gebruikten, was een nieuwe variant van een kunstwerk dat er in de oudheid heel anders had uitgezien.
Ik moest aan Winckelmann denken bij het zien van een lachwekkend knullige zuilenpartij. Het symbool van de westerse beschaving staat in Delft geknakt en slapjes tegen een andere zuil aangeleund die er niet veel beter aan toe is. De steunberen zijn bovendien niet wit maar groezelig en bespat met verf. Kunstenaar Bas de Wit maakte ze in 2017-2018 in een serie die hijGrow with the Flownoemde. Deze zuilen zijn ook aan de vernietiging ontsnapt, zichtbaar verzwakt, maar ze vonden steun bij elkaar. De Wit maakt ze van polyester en beschildert ze waardoor het lijkt alsof ze bedekt zijn met een dunne laag aaibaar mos.
De zuilen staan in de groepstentoonstellingEchoes of Presencein kunstruimte 38cc in Delft: een expositie met kunstwerken die gaan over het verplaatsen en aanpassen van bestaande kunstwerken. Dat mag schimmig klinken, de kunstwerken zijn stuk voor stuk helder en bovendien knap gemaakt. Rode draad is het werk van Veronika Bezdenejnykh, een in Kazachstan geboren kunstenaar die in Gent woont en werkt. Haar werk bestaat uit een slimme stapeling van met verf geschilderde voorstellingen en grotere prints van digitaal gemaakte soortgelijke patronen. Van een afstand lijken het wandkleden, of misschien ook wel op de interieurs van Oosters-orthodoxe kerken. Kleuren, structuren en patronen, digitale print en eeuwenoude techniek vullen elkaar aan en vloeien schijnbaar moeiteloos in elkaar over.
Betoverend mooi is het maskerbeeld van Michelle Akiki Jonker: een terracottabruin flodderig wezen met lange slierten en hoorns op het hoofd. Het masker maakte ze van boomschorstextiel, zoals dat gemaakt wordt in Oeganda door de Otter Clan. In een video in de tentoonstelling is te zien hoe het ontstaat door langdurig te slaan op stukken boomschors van de Mutubaboom. Om de eigen katoenproductie en -consumptie te stimuleren zorgden de Britse kolonisatoren ervoor dat het materiaal werd geassocieerd met zwarte magie. Het masker van Jonker is bedoeld om deze oude techniek opnieuw te verwelkomen.
De beelden van Martin Toloku sluiten naadloos aan bij de thematiek. Bij de Open Studios van de Rijksacademie in Amsterdam afgelopen voorjaar was zijn installatieImmortal Smellal te zien. Inmiddels reisde een deel van de beelden naar Barcelona voor Manifesta 15, en vorige week opende in Buro Stedelijk in Amsterdam een tentoonstelling waar nieuwe beelden van hem te zien zijn. In Delft staan drie van de beelden uitImmortal Smell.Toloku gebruikte de zuilen en pilaren van een oude boerderij in Wijdewormer in Noord-Holland als materiaal, de spijkers en andere gebruikssporen liet hij zitten.
Dus zonder de balkvorm helemaal te verwijderen, beitelde hij mensfiguren uit het hout. Toloku komt uit een Ghanese familie van houtbewerkers. Geïnspireerd door hun geest wist hij de personages vorm te geven. Soms klemzittend of gelaten, soms ook opstandig. Bij zijn presentatie in de Rijksacademie schreef Toloku dat het soms voelde alsof hij'the belly of a large carcass'aan het opensnijden was, en de geur van het eeuwenoude hout trok in zijn kleren en in zijn atelier. Ook in Delft zijn de houtsnippers rondom de beelden gelegd. Een sokkel voor draagbalken die dankzij Toloku niet alleen aan de vernietiging zijn ontsnapt, maar ook eindelijk de beelden kunnen tonen die al zo lang in hen besloten lagen.
Echoes of Presenceis tot 5 januari te zien in 38cc in Delft
Toloku gebruikte zuilen van een oude boerderij in Wijdewormer, de spijkers liet hij zitten
Coen de Jong | Drie beelden van Martin Toloku uit de serie Immortal Smell uit 2024. Op de achtergrond hangt Backdrop for Echo of Elche uit 2023 van Veronika Bezdenejnykh