Toumani Diabaté 10 augustus 1965 - 19 juli 2024 Het einde

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
1 augustus 2024
De Malinese muzikant en griot Toumani Diabaté oversteeg landsgrenzen als muzikale geschiedschrijver. 'Afrika heeft ook klassieke muziek, die veel ouder is dan Beethoven, Mozart of Bach.'
Als je je ogen sluit zijn de klanken moeilijk te plaatsen. Zo kalmerend als een harp, met een toonladder als van een luit, en een beklijvende melodie die doet denken aan een akoestische gitaar. Een doormidden gesneden kalebas vormt met een bedekkende koeienhuid een klankkast, waar (meestal) 21 darmsnaren worden ondersteund door een brug. Samen vormen deze onderdelen een bijzonder instrument: de kora.
Koravirtuoos Toumani Diabaté stierf 19 juli op 58-jarige leeftijd na een kort ziekbed in zijn geboortestad Bamako, de hoofdstad van Mali dat zich uitstrekt langs beide oevers van de rivier de Niger. Als muzikant werd hij prins van de kora genoemd, zijn vader Sidiki was al gekroond tot de koning.
Diabaté was niet verlegen. Met trots verkondigde hij tijdens vele interviews - maar ook met enige regelmaat op het podium - uit een familie van muzikanten en historici te komen, de bewaarders en vertellers van traditie in West-Afrika: de griots. Hij traceerde zijn eigen familietraditie van koraspelers tot wel zeventig generaties terug, van vader op zoon. Naar zo'n zevenhonderd jaar terug in de tijd, toen het Mandé-rijk nog een groot deel van West-Afrika besloeg.
In één take nam Diabaté zijn eerste albumKairaop bij Hannibal Records in Londen. Hij werd door zijn producent afgezet bij de opnamestudio, het was 1988 en Diabaté was 22. Terwijl zijn producent eten haalde, had hij al vijf nummer geïmproviseerd en integraal opgenomen. Zijn eerste album was een feit. 'Kaira is de naam van de beweging die voor onze cultuur zorgde toen de Fransen Mali kwamen koloniseren', vertelt Diabaté in een interview met het Londense muziekbladUncutin 2011.
'Als je West-Afrika ziet als een lichaam, dan is de griot het bloed', zei Diabaté in een gesprek metThe New York Timesin 2006. De bewakers en overbrengers van de West-Afrikaanse samenleving, zo noemt Diabaté de griots als mondelinge geschiedschrijvers. 'Als je het verleden vergeet, raak je de weg kwijt in de toekomst', zei hij in hetzelfde interview.
In datzelfde jaar won hij een Grammy in de categorie traditionele wereldmuziek voor het albumIn the Heart of the Moon,een samenwerking met de Malinese bluesgitarist Ali Farka Touré. Herhaaldelijk verkondigde Diabaté: 'Ook Afrika heeft klassieke muziek, die veel ouder is dan Beethoven, Mozart of Bach.' Het is volgens hem alleen nog steeds vrij onbekend in het Westen. In zijn ogen denken westerlingen nog altijd vooral aan feesten, percussie en dansen als het om Afrikaanse muziek gaat, 'maar we hebben alle soorten muziek'. De kora, zo zei Diabaté tegenThe Guardian, draait niet alleen om behendige snelheid als vehikel voor vingergymnastiek, 'als een kalasjnikov die kogels afvuurt... rat-tat-tat-tat-tat!', maar ook om de melodie.
Met de 72ste generatie, zijn zoon Sidiki (vernoemd naar zijn grootvader), bracht hij een klassiek album uit. Zij aan zij tourden ze langs podia wereldwijd, altijd gekleed in een gedetailleerde boubou, een soort tuniek met wijde mouwen. Tegelijkertijd trekt zijn zoon ook volle zalen als afrobeat- en hiphopsensatie - met glinsterende opvallende sieraden, nog grotere zonnebrillen en gehuld instreetwear. Ook in zijn hedendaagse repertoire speelt de kora een grote rol.
Zijn muziek wekt een trance op van sacrale maar technisch geraffineerde ritmes. Jarenlang speelde Diabaté's pan-Afrikaanse band Symmetric Orchestra elke vrijdagavond in de Hogonclub in Bamako. Deze plek noemde hij zelf een laboratorium waar hij zijn muziek uitprobeerde. Met zijn steeds wisselende vergaarbak van muzikanten uit verschillende landen en steden maakte de nachtbraker pas na twintig jaar een separaat album. Ook dat album werd live opgenomen. In interviews legt Diabaté regelmatig uit dat hij tijdens zijn samenwerkingen altijd zijn eigen muziek blijft spelen, en de anderen hun eigen muziek. 'Speel jouw muziek en ik speel de mijne. We voegen het samen en het wordt nieuwe muziek, vanuit het hart.'
Wat hij vooral niet wilde, was dat westerse mensen naar koramuziek luisteren om zich te verbazen over hoe mooi het is - wat hij wilde was dat ze het mee zouden nemen in hun eigen muziek. Dat deed hij zelf met vele samenwerkingen wereldwijd, waaronder met Björk, Herbie Hancock, het London Symphony Orchestra en de Cubaanse Buena Vista Social Club. Moeiteloos schakelde hij tussen genres, 'de kora kan in elke stijl spelen', zei hij ooit. Maar het is specifiekzijnkora die altijd naadloos in harmonie klinkt met andere tradities en nieuwe genres. Zo ging het ook bij de samenwerking met Buena Vista Social Club, wat tot nieuwe muziek leidde die tot 'AfroCubism' werd gedoopt. Tussen Mali en Cuba zag hij twee verbanden, dat het allebei economisch arme landen zijn, maar dat ze tegelijkertijd een grote culturele rijkdom hebben.
Dat de Cubanen geen Frans of Engels spraken en de Malinezen geen Spaans, bleek niet zo'n groot probleem. Muziek creëert volgens Diabaté zijn eigen taal. Zo zei hij tegenUncut:'De G, de A, de C op de gitaar is hetzelfde in Cuba als in Mali, hetzelfde in Senegal, Zuid-Afrika en Japan. Met de Cubanen was er, weg van de muziek, geen echte communicatie: alleen "Hi! Hola! Bien!" Meer konden we niet zeggen, maar toch hebben we samen deze fantastische plaat gemaakt.'
'Als je het verleden vergeet, raak je de weg kwijt in de toekomst'
Frans Schellekens / Getty Images | Thuis in Bamako, oktober 1999