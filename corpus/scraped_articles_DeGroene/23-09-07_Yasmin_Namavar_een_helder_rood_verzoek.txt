Yasmin Namavar een helder rood verzoek

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
7 september 2023
1.
oogsttijd is over, vruchten verstoten in het gras, jij dompelt mijn jong in zijn diepblauw matras en ik houd de wacht
de distilleerderij drijft roerloos wit, een blauwe reiger grijs op vis, de winterkoning zingt mijn naam luider en luider bomen tieren oranje van signaal
in mij brandt een waakvlam, een stuwende beek draagt mijn kind in haar armen, spoelt het dons uit mijn wimpers, je woorden uit je keel, uit je schoftklinkt een helder rood verzoek
je draagt je schuld als vacht een mantel van merinowol, je zakken vol van dennenappels kastanjes ik gloei klein en heet, stelpen lukt niet meer
een beest keft door mijn temporale schors, kwijlt hartstochtelijk om een tak reiger weg plotseling onze handen richting kind, je nagels van glas met afgereten randjes stropen mijn velin glanzend grapefruitvlees
bomen indringend roodoranje
mijn woorden ruien niet, liggen in dakpannen op mijn huid, geen storm die hier ooit komt, mijn schoorsteen rookt in morse vil mij niet maar wacht
ik ben een dier zonder honger geen spoor dat ik volg uit mijn pels klinkt muziek
je woorden jagen op mijn stem, een vrucht valt uit mijn jas sap lekt op het schelpenpad, plakkende handen je draagt een vacht die ik moet aaien en aaien en aaien.
2.
door het park, bloeiend nu, sijpelt de stad, glipt een vrouw met te grote schouders langs glimmende mensen, lichamen in gras en het terras van het nieuwe diep vol jenever en bier te midden van kletsende huiden, lege flessen zoekt de vrouw een plek op het veld
buiten wil zij schuilen in haar enkelhoge laarzen wil ik gaan, me niet verbazen over de afwezige blik de te warme jas
in haar borstkas steken herten over (door rood licht), zoeken muggen en vlinders paniekerig koplampen van auto's, springen kikkers en poezen over slootjes dendert een kudde schapen door haar vaten woekeren haagwindes over het pad
luister, ik ben de voetstappen waarin ik sta vergeet, mijn voorouders koud sleep mijn passen traag over schelpen ik ben geen roofdier, ik ben een volgeling
de linde wimpelt zachtgeel, zoete bloesem mengt zich met eikenzuur haar pols hoog van dorst, tong onbegaanbaar in het gras een schaal salade, het rood van tomaat het groen van munt overspoelen de vrouw, een moesson in een ravijn wind draait en een borstkas die dondert
respectloos tik ik met mijn voet tegen haar laars de vrouw kijkt me aan, haar lenzen dof van staarijs op een sloot ik voel een haagwinde door mijn ribben groeien.
3.
in de winter torent een vrouw boven kruinen van lindes, een wolkenkrabber met honderd matglasramen, ze ademt mist in mijn longen
het terras van het nieuwe diep ligt droog op een maangrijze steppe, aan de oever vissen reigers met regenjassen in een nevelwitte horizon en ik loop door het park op zoek naar touw en ritme
ik ruik gebluste herfst mijn tong krokant, ijs brandt mijn keel een trage hartslag dreunt hoog in de toppen, mijn hand op de schors van een zomereik
haar schaduw groot vandaag, mos beroofd van zijn groen kalm en vol overgave groeit weerloos verder en verder, het is hier desolaat en toch zo levend
de winterkoning roept mij aan ik ben geen marionet, dit zijn mijn handen onder mijn woordloze huid ligt iets ouds te slapen, wolharig ongelooflijk sterk koud en nat van de reis
januari vrees ik, zoals ik mijn vader vrees en ik weet dat de vrouw zachtjes zingt als ze haar pasgeboren kind schrobt tot ze gloeitin haar schoot
een waakvlam brandt in mij, niemand vraagt mij iets ik wil naar huis, naast het ledikant op het wollen tapijt de spijlen mijn hand het hout het zuchten van de baby.
Dit gedicht is geschreven in de serie SLAAx van Stichting Literaire Activiteiten Amsterdam. In dit project vraagt SLAA een literair tijdschrift om een talentvolle schrijver te kiezen die een gedicht, verhaal of essay schrijft over het thema de stad.De Gidsdroeg de dichter Yasmin Namavar aan voor SLAAxDeGids, met Piet Gerbrandy als redacteur. Het gedicht is ook te lezen opwww.slaa/nl/slaax, evenals andere SLAAx-samenwerkingen.