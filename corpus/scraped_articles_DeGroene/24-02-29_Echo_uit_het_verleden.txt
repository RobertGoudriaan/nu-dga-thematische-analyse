Echo uit het verleden

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
29 februari 2024
In 1993 schreef Octavia E. Butler een roman die zich afspeelt in 2024:De zaaier.Ze schetst daarin een dystopisch beeld van een wereld die zichzelf kapot maakt, maar waarin ook hoop bestaat.
Het is 2024.Er is geweld en armoede en mensen slaan massaal op de vlucht op zoek naar een beter, veiliger leven. Ondertussen trekken steden hoge muren op en is migratie een riskante en fatale onderneming geworden. Bendes waanzinnigen en criminelen trekken door de wijken, er zijn drugsepidemieën en in Californië heeft het al jaren niet geregend. Door de aanhoudende droogte en de meedogenloze menselijke exploitatie is het landschap veranderd in een vruchteloze, dorre woestijn. De wereld staat in brand.
Of zoals Lauren Oya Olamina, de vijftienjarige verteller vanDe zaaier,optekent in haar dagboek over haar steeds terugkerende angstdroom: 'De muur staat in brand. Het vuur komt uit het niets, het vreet zich door de muur, begint al om zich heen te grijpen, naar mij te grijpen. Het spreidt zich uit. Ik zweef de vuurzee in. Om me heen schieten de vlammen op. Ik sla en schop en probeer eruit weg te zwemmen, maar grijp in lucht en vuur, ik sta in brand! Duisternis.'
Octavia E. Butler schreefDe zaaierin 1993. Wat ze voor zich zag, was een wereld waarin 'schuldslavernij' en'company towns'heel gewoon waren - de mens als gevangene van het grootkapitalisme, een neoliberale nachtmerrie waarin we de planeet verwoesten en alle compassie en geduld uit de samenleving zijn geperst. In deze wereld, in een voorstadje van Los Angeles, groeit Lauren op, een jonge, zwarte vrouw en dochter van de plaatselijke priester. In haar dagboek onthult Lauren haar visie op een rechtvaardigere wereld en verslaat ze een reeks gruwelen, zoals de verdwijning van haar vader, of de moord op haar broer, en later op haar hele gemeenschap, onder de voet gelopen door verslaafden en plunderaars. Samen met Harry en Zahra, twee andere jonge mensen die de slachtpartij overleefden, besluit Lauren het erop te wagen. Gekleed als man gaat ze de muur over, een ongewisse toekomst in.
Lauren is een nuchtere, amusante en eigengereide verteller; een integere gids door een dystopische realiteit. Het zou een voor de hand liggende reactie zijn, maar Lauren verliest het contact met haar emoties nooit. Integendeel, ze lijdt aan 'hyperempathie', wat betekent dat ze de pijn van anderen voelt, letterlijk. Wordt er iemand neergeschoten, dan voelt Lauren hoe de kogel door haar ingewanden raast. Het is een aandoening die haar regelmatig lamslaat, een 'organische waanstoornis'. 'Het zal wel', denkt Lauren. 'Het doet pijn, meer hoef ik niet te weten. Dankzij Paracetco, dat kleine pilletje, dat Einstein-poedertje, het medicijn waarop mijn moeder besloot los te gaan voordat mijn geboorte haar het leven kostte, ben ik gestoord. Ik krijg een hoop narigheid te verduren die niet de mijne is, die niet eens echt is. Maar die wel pijn doet.'
Dit laatste, het medicijn dat Laurens moeder slikte, lijkt een macabere knipoog naar Big Pharma, en naar thalidomide, in Nederland beter bekend als Softenon, het medicijn waardoor vanaf de jaren vijftig zwangere vrouwen bevielen van baby's zonder ledematen. Het dystopische, lijkt Butler te zeggen, is van alle tijden; we moeten er niet afgestompt door raken. Naast het feit dat Butlers toekomstbeeld erg op ons heden lijkt, is dit wat
De zaaierzo angstaanjagend goed maakt: de manier waarop verleden en toekomst met elkaar verbonden zijn. Butler, wier voorouders slaafgemaakten uit Louisiana waren, is een 'transtemporale denker', iemand die door de tijd heen denkt en verbanden legt die de direct waarneembare realiteit lijken te overstijgen.
De door grote bedrijven gerunde steden die Butler beschrijft zijn niet alleen een uitwas van ons doorgedraaide kapitalistische systeem, maar ook een echo uit het verleden. Als Lauren onderweg naar het noorden steeds vaker mensen tegenkomt die zich angstig en wantrouwig gedragen, als geslagen honden, vermoedt ze dat zij zijn ontsnapt uit een moderne vorm van slavernij. Lauren denkt: 'Dus wij worden de crew van een moderne ondergrondse spoorweg.' Ze 'smokkelt' mensen naar een beter, vrijer leven, en in de loop van het verhaal krijgt Lauren de moed om uit te spreken wat ze altijd al wist: dat ze een visionair is, gemaakt om een nieuwe gemeenschap te stichten. Want de toekomst, zoals Lauren die voor zich ziet, gaat ver - helemaal tot in de ruimte. Het lot van 'Aardezaad', zoals ze haar gemeenschap noemt, 'is om wortel te schieten tussen de sterren'. Als de aarde verwoest is, zal de mens op zoek moeten naar andere, bewoonbare werelden in ons zonnestelsel - en zoals we weten is deze 'kolonisatie' van het heelal allang gaande.
Butler maakte niet meer mee - ze stierf in 2006 op haar 58ste - hoe in 2021 een landingsplaats op Mars naar haar werd vernoemd. Ik vraag me af wat ze zou denken als ze wist dat haar nalatenschap zich nu letterlijk in de ruimte bevindt. Maar vooralsnog zijn we gebonden aan de aarde, en is het de vraag hoe we moeten omgaan met de verwoesting die we gecreëerd hebben. Dit is het existentiële hart vanDe zaaier,de vraag waar Lauren mee worstelt. Het is opvallend dat datgene wat ooit haar diepste geheim was, haar 'overgevoeligheid' ten overstaan van de hele wereld, uiteindelijk haar redding wordt. Want het is haar diepgewortelde empathie die haar in staat stelt te geloven in de droom - radicaal, onwaarschijnlijk en tweehonderd procent onmisbaar - van een betere wereld. Die haar doet hopen. 'We moeten toch meer kunnen doen, er moet een beter lot te smeden zijn. Een betere plek. Een betere manier. Iets!' zegt Lauren. Wat tegenwoordig vaak ontbreekt - oprechte openheid tegenover de ander, of tegenover het lijden van de ander, een zekere permeabiliteit die, hoe kan het ook anders, pijn doet - is dat wat de mensheid kan redden.
Dat Butler uitgerekend een jonge, zwarte vrouw tot visionair leider maakte, in dagboekvorm bovendien, was in 1993, en is dat nog steeds, een daad van verzet. Op slimme en invoelende wijze roept Butler op tot het omarmen van verandering en je overgeven aan 'het goede'. Zoals Lauren in haar dagboek schrijft: 'Al wat je aanraakt/ Verander je./ Al wat jij verandert/ Verandert jou./ De enige onsterfelijke waarheid/ Is Verandering./ God/ Is Verandering.'
Butler is een 'transtemporale denker', ze denkt door de tijd heen
Alice Arnold | Octavia E. Butler maakte niet meer mee hoe in 2021 een landingsplaats op Mars naar haar werd vernoemd OCTAVIA E. BUTLER De zaaier Vertaald door Reshma Jagernath en Ine Willems. Signatuur, 400 blz.