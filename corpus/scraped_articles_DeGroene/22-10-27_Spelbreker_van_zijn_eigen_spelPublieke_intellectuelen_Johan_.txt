Spelbreker van zijn eigen spel Publieke intellectuelen Johan Huizinga

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
27 oktober 2022
Wie alleen het begin leest van Johan Huizinga'sHomo ludensontwaart een meesterwerk. Wie doorleest ziet hoe de burgerlijk-liberale cultuurkritiek van de historicus het bijna verpest.
Niet iedere gezaghebbendeNederlandse publieke intellectueel hoeft de taal te verrijken met een nieuw woord, maar mooi meegenomen is het wel. Johan Huizinga deed het: 'Men veroorlove mij daarom het woordludiekin te voeren', schreef hij inHomo ludens(1938). En zo geschiedde.
Ik hoorde het tijdens een pubquiz - vanzelfsprekend na een fout antwoord. Er moest een etymologisch woordenboek aan te pas komen voor ik het geloofde. Ja, in het Frans bestond het woord'ludique'al wel, erkende ook Huizinga in dezelfde passage, net als'ludere'(spelen) in het Latijn. Maar in het Nederlands, zo bevestigt een eenvoudige blik in het krantenarchief, komt het woord 'ludiek' pas voor na verschijning van Huizinga's boek.
Deze ontdekking bracht het besef dat Huizinga in Nederlands interbellum een alomtegenwoordige publieke intellectueel is geweest. Want wie krijgt zoiets nu voor elkaar?
Toegegeven, ook dat was een beetje een ontdekking, want ik had altijd gedacht dat de aandacht voor hem vooral iets van ons gezin was - en misschien een paar gezinnen daarbuiten. Mijn broertje en ik bezochten in Groningen, net als onze vader, tantes en ooms, dezelfde middelbare school als Huizinga. Die was daar met afstand de meest gevierde ex-leerling. Ook herinner ik me dat mijn ouders eens de villa aanwezen waar Huizinga had gewoond voor hij naar Leiden vertrok. Dat was om de hoek.
Maar ik had het fout. Huizinga was de Rutger Bregman, Geert Mak en Bas Heijne van zijn tijd in één persoon, en nog hooggeleerd bovendien. Ieder boek van zijn hand werd een bestseller en weinigen keken ervan op toen prinses Juliana hem vroeg als getuige op haar huwelijk. Zijn roem reikte tot ver buiten de grenzen, wat vrij ongewoon is voor schrijvende Nederlanders. Later is uitgekomen dat hij zelfs de voornaamste kandidaat was om in 1939 de Nobelprijs voor de literatuur te ontvangen, ware het niet dat de Sovjet-Unie in dat jaar Finland binnenviel en het Nobelprijscomité, altijd met een scherpe politieke antenne, in allerijl een Fin vond om diens oeuvre te bekronen.
De historica Carla du Pree, die een proefschrift schreef over Huizinga's publieke rol, meent dat de deftige cultuurhistoricus zowaar de opmars van de nsb tot staan heeft gebracht. In 1935 kreeg de partij acht procent van de stemmen. Na publicatie van het cultuurkritischeIn de schaduwen van morgen,enkele maanden later, holde de populariteit van de nsb achteruit. En het is waar, Huizinga zag in een nieuwe massabeweging als het nationaal-socialisme (en een oude als het communisme) een uiting van de 'toestand van crisis en ontaarding', gecreëerd door 'een algemeen verbreiden geestesstaat dien men een permanente puberteit zou kunnen noemen'.
Hij beschreef zijn ergernis in felle kleuren en met welluidende zinnen. De nieuwe mentaliteit, waar partijen als de nsb uit voortkwamen, deugde niet. Zijn lezers leefden in een tijdperk zonder stijl, met 'een gebrek aan gevoel voor het gepaste en het ongepaste'. Dat ware allemaal niet zo erg als de hedendaagse mens zich niet bediende van rap ontwikkelende technische middelen als film, radio en 'suggestieve reclame'. Gevolg? 'Banale verstrooiing', een 'zucht tot grove sensatie' en een 'lust aan massavertoon'. Daar kwam bij dat de hedendaagse mens een gebrek aan gevoel voor humor combineerde met een 'verregaande ergdenkendheid en onverdraagzaamheid tegenover nietgroepsgenoten'.
In dat laatste citaat wordt hopelijk duidelijk: Huizinga, hoe reactionair hij ook uit de hoek kon komen, was een liberaal. Een bedaarde, burgerlijke liberaal, zeker, een deftige, dat ook, maar toch: een liberaal.
Huizinga was ook een man die,eenmaal in de zeventig, graag terugkeek op zijn eigen leven, hoewel hij een hekel had aan 'de overmatige concentratie op de eigen persoonlijkheid'. Zo beschreef hij het ontstaan van zijn liefde voor geschiedenis. Wellicht tekenend voor deze representant van de laatnegentiende-eeuwse, Nederlandse aristocratie is dat die er kwam dankzij het studentencorps. Johan was zeven jaar oud, in de nazomer van 1879, en hij zag hoe studenten van Vindicat een lustrum vierden met een maskerade. Onderwerp was de intocht in Groningen van graaf Edzard van Oostfriesland, in 1506. 'De optocht was het mooiste wat ik ooit gezien had', schreef Huizinga inMijn weg tot de historie(1943). 'Ik zou er nog tal van bijzonderheden van kunnen vertellen: hoe de stoet uitging van de Marktstraat, dus heel dicht bij ons huis op den hoek van Ossenmarkt en Loopende Diep (...) Daarna hernam het leven zijn gewonen gang, maar ik had mijn eerste contact met historisch verleden beet, en dat zat diep en vast.'
Later trad hij als vanzelfsprekend zelf toe tot Vindicat. Om met Joris Luyendijk te spreken: Huizinga tikte alle vinkjes aan. Wit, man, zoon van een hoogleraar en moeilijk uit het driedelige pak te slaan. Kort voor zijn vijftigste, in 1919, brak hij door tot een groot publiek metHerfsttij der Middeleeuwen,een boek dat bol staat van kleurrijke anekdotes uit de wereld achter de kunst van mannen als Jan van Eyck en Rogier van der Weyden.
Zelf ben ik meer onder de indruk van een ander werk van Huizinga. Hij schreef het bijna twintig jaar later, in 1938:Homo ludens: Proeve eener bepaling van het spel-element der cultuur. De openingshoofdstukken vormen samen een meesterwerk dat ook nu nog in allerlei hoeken van de wereld studenten vindt, protagonisten en liefhebbers. En terecht.
Neem alleen al de enorme ambitie van het boek. Huizinga wil aantonen dat alle cultuur geworteld is in
spel. In eindeloos veel facetten van de samenleving legt hij het spelelement bloot: in kunst, literatuur, wetenschap, taal, economie, sport, religie, parlementaire politiek, oorlog, in rechtspraak, vereffening en wraak - denk aan het duel - en ga zo maar door. Het gaat hem, getuige de ondertitel, om niets minder dan het spelelementvande cultuur, nietinde cultuur. 'Sinds langen tijd ben ik steeds stelliger tot de overtuiging gekomen', schrijft hij al in de inleiding, 'dat menschelijke beschaving opkomt en zich ontplooit in spel, als spel.'
En in de nog sprekender eerste zin geeft hij direct zijn inzet: 'Spel is ouder dan cultuur, want het begrip cultuur, hoe onvoldoend omschreven het ook mag zijn, veronderstelt in ieder geval menschelijke samenleving, en de dieren hebben niet op den mensch gewacht, om hen te leeren spelen.'
Een fijne eerste zin. Dieren spelen, net als mensen. Voor beschaving zijn mensen nodig en dus gaat spel eraan vooraf.
Bovendien, zegt Huizinga, dieren spelen zomaar. Mensen doen dat ook, en toch is er een verschil. Mensen kunnen bewust kiezen een spel te spelen en toch kunnen ze dat ook zonder reden of bewuste keuze. Zouden kleine katjes spelen om te leren hoe ze later moeten vechten voor hun voortbestaan? Voetballen mensen om van overtollige energie en spanning af te komen? Spelen acteurs om hun publiek iets te vertellen over moraal, over keuzes in het leven?
De Duitse analist van computerspellen en universitair docent speltheorie Stefan Heinrich Simond, tevens fan van Huizinga'sHomo ludens,verwoordt het nog beter: 'Als we ons afvragen waarom we spelen volgen al snel functionele verklaringen. Om dit, of om dat. We veronderstellen dat spel altijd een extern doel dient dat meestal in een biologische functie voorziet. Huizinga laat zien dat dit onzin is.'
Simond brengt de discussie rond gewelddadige videospelletjes in herinnering. Al dat doodschieten is weliswaar problematisch voor de kinderziel, luidt het argument van de verdedigers, maar het bevordert wel de oog-hand-coördinatie. Of de teamvaardigheden.
Dat soort functionele verklaringen mogen allemaal waar zijn, aldus Huizinga, toch schieten ze tekort als afdoende verklaring voor menselijk spel. Het spel, aldus Huizinga, overschrijdt 'de grenzen van zuiver biologische of althans zuiver physische activiteit'. En: 'In het spelspeeltiets mee, wat buiten de onmiddellijke zucht tot levensbehoud uitgaat, en er een zin in legt.'
In de eerste hoofdstukken overtuigt Huizinga je ervan dat spel het doel van spel is. Het brengt hem op niets minder dan een conclusie over het wezen van de mens. Huizinga: 'Het bestaan van het spel bevestigt voortdurend, en in den hoogsten zin, het supralogisch karakter van onze situatie in den kosmos. De dieren kunnen spelen, dus zij zijn reeds meer dan mechanismen. Wij spelen, en weten, dat wij spelen, dus wij zijn meer dan enkel redelijke wezens, want het spel is onredelijk.'
In de woorden van Simond: 'Wij kunnen redelijk zijn, maar wellicht is dat niet wat ons karakteriseert. Dat is meer de gave om te beslissen tot onredelijkheid wanneer we dat willen, in het spel.'
Geen misverstand: onredelijke handelingen vormen niet als vanzelf een spel. Ze dienen te voldoen aan enkele voorwaarden, die Huizinga opsomt en die hem brengen tot een definitie. Hij formuleert die regelmatig weer net even anders. Als het gaat om het spelelement van religieuze, ceremoniële handelingen, schrijft hij: 'Sommen wij nog eens op, wat ons de eigenlijke kenmerken van het spel schenen. Het is een handeling, die binnen zekere grenzen van plaats, tijd en zin verloopt, in een zichtbare orde, naar vrijwillig aanvaarde regels, en buiten de sfeer van materieele nuttigheid of noodzakelijkheid.'
Als het over taal als spel gaat, schrijft hij: 'Spel is een vrijwillige handeling of bezigheid, die binnen zekere vastgestelde grenzen van tijd en plaats wordt verricht naar vrijwillig aanvaarden doch volstrekt bindenden regel, met haar doel in zich zelf, begeleid door een gevoel van spanning en vreugde, en door een besef van "anders zijn" dan het "gewone leven".'
Begrenzing in tijd en plaats zijn nodig om het verschil tussen echt en spel niet te laten verdwijnen. Denk aan de filmThe Game,met Michael Douglas. Daarin is sprake van een spel hoewel een belangrijke speler dat niet zo ervaart. Onduidelijk is waar begin en einde liggen. Wie de film nooit zag: de puissant rijke hoofdrolspeler wil avontuur, waarop zijn broertje regelt dat hij huis en haard lijkt te verliezen. De hoofdrolspeler is niet verteld dat het om een spel gaat, hij kan dat nergens uit opmaken en dus is het geen spel - naar Huizinga's definitie.
Vrijwilligheid is eveneens belangrijk. Denk aan iemand die een pistool op je richt en zegt: 'We gaan een spelletje spelen.' Dat is geen spel. En voor de spanning, de motor van de spelvoortgang, is onvoorspelbaarheid van belang.
Ik begrijp: een analyse samenvattenis niet hetzelfde als de kracht ervan tonen. Waarom isHomo ludenszo'n goed boek? Om de voor de hand liggende reden dat Huizinga's verkenning van 'het spelelement der cultuur' dieper inzicht biedt in het menselijk handelen en het bovendien mogelijkheden biedt ter interpretatie en verklaring van talloze verschijnselen. Om het minder wollig uit te drukken: je kunt er wat mee. Je kunt er andere culturen mee bekijken. Je kunt er de competitie in de economie mee duiden, zoals Huizinga deed aan de hand van citaten van Anton Philips, die sprak over de 'wedstrijd tusschen de technische en commercieele leiding, om elkaar de loef af te steken'. En je kunt er, bijvoorbeeld, mee naar het parlement kijken, wat historici als Remieg Aerts en Henk te Velde hebben gedaan.
Logisch, de Tweede Kamer is een arena waarin een vast aantal spelers een spel speelt dat buiten het gewone leven staat, op vrijwillige basis, met regels en een begrenzing in tijd en plaats. Huizinga zal hoofdschuddend hebben gelezen hoe een observator als Joris Luyendijk verbaasd opmerkte (en er in zijn bestsellerJe hebt het niet van mij, maar...zelfs schande van sprak) dat de heren en dames politici na het debat gewoon een drankje drinken met elkaar - schandalig klef gedoe!
Wat had Luyendijk dan gewild, kun je je met Huizinga afvragen: dat Kamerleden alles moeten doen om hun zin te krijgen? Met elkaar op de vuist gaan?
In sommige democratieën is dat niet ongewoon. Er zijn websites gespecialiseerd in beelden van parlementaire gevechten. Remieg Aerts bekeek die met de bril van Huizinga en ontdekte dat deze parlementaire knokpartijen opvallend vaak gaan over de regels van het spel, over procedurele kwesties, regelingen, het voorzitterschap, stemmingen.
Huizinga vond in de jaren dertig al dat Nederlandse parlementariërs te fanatiek waren en hij schreef over de verschillen tussen (te) gedreven spelers, valsspelers en spelbrekers. Hij is mild over de tweede categorie, omdat de valsspeler de regels niet betwist. Hij 'veinst het spel te spelen. Hij blijft den tooverkring van het spel in schijn erkennen.' De spelbreker, daarentegen, is moeilijker te vergeven.
Huizinga heeft natuurlijk gelijk. Denk alleen al aan de persoon die tijdens het spel zegt: 'Het is maar een spelletje.' Of die erop wijst dat er ernstiger zaken zijn, zoals een oorlog in Oekraine. Allebei waar en tegelijk is het een gelijk dat funest is voor het spel en beledigend voor hen die het met toewijding spelen. Huizinga legt het uit. Ernst en plezier zijn geen antoniemen, net zomin als ernst en spel. Sterker, je moet het spel serieus nemen om plezier te hebben.
Denk aan sport: wat valt er voor spelers eigenlijk te lachen tijdens de wedstrijd?
Probleem is wel dat Johan Huizingazelf zo weinig lachte. Misschien binnenshuis, zoals Anton van der Lem beweert, auteur van een prachtige Huizinga-biografie. Maar daarbuiten, zoals Van der Lem eveneens zegt, was hij vooral de deftige intellectueel die knarsetandend de tekenen van zijn tijd bezag. Hij kon als docent bovendien heel misprijzend doen over studenten die niet aan zijn maatstaven voldeden. Maakte iemand een fout in het Latijn dan zei hij, op denigrerende toon: 'U heeft zeker staatsexamen gedaan?'
Waarom is dit een probleem? Omdat het gemopper gaandeweg de heldere analyse inHomo ludensovervleugelt. In vervlogen tijden en in verre streken zag hij overal het spelelement, in religieuze rituelen, oorlog, wetenschap en in gewoontes met een hoog krijg-nou-wat-gehalte. Bij eigentijdse ontwikkelingen mocht het opeens geen spel meer heten. Boos constateerde hij daar 'verernstiging'. Of erger, 'puerilisme', een term waarmee Huizinga meende 'kinderachtigheid en kwajongensachtigheid' in één keer te vangen en die, gelukkig, geen algehele ingang in de Nederlandse taal heeft gevonden.
Het heeft iets onmachtigs, overal spel zien behalve in de eigen tijd. Bovendien werd de wetenschapper Huizinga allengs enorm normatief: hier weer te weinig spel, daar weer te veel en dan opeens vals. Het was niet goed of het deugde niet.
Natuurlijk, de Tweede Wereldoorlog en de wandaden van de nazi's hebben Huizinga's cultuurpessimisme in zekere zin gewettigd: oppervlakkig gezien leek hij gelijk te hebben gekregen. Maar wieIn de schaduwen van morgennu leest, ziet toch tamelijk veel staaltjes gangbare nostalgie, weinig visionair. Het parlement kon alleen functioneren dankzij 'een bijmenging van een aristocratisch element', anders liep zij gevaar 'te stranden op onbeschaafde massa's'. Huizinga zag dat de mensheid niet meer speelde, maar de wereld als speelgoed gebruikte. De 'maatstaven van zedelijkheid en recht' waren 'buitengewoon onvoldoende geworden' en overal zag hij 'een gebrek aan persoonlijke waardigheid' en, erger, ontaarding. Ja, ook in de beeldende kunst. (Waar hebben we dat meer gehoord?)
Citaat? Met een 'luide aanspraak op volstrekte vrijheid' en een 'verzaking van elken band met rede en natuur' leverde de kunst zich uit 'aan alle excessen en alle ontaarding'. Specifieker: 'Over de gansche wereld zetten plotseling de schilders alle tafeltjes met stillevens onder een hoek van 30 graden, en trekken hun arbeiders, allen lijders aan ziekelijken groei der extremiteiten, kachelpijpen voor broekspijpen aan.'
Het moet een hard gelag zijn geweest.
Vanzelfsprekend staat het Huizinga vrij om Georges Braque, Fernand Léger en Pablo Picasso waardeloze kunstenaars te vinden. Problematischer is dat hij met dit gemopper ook zijn meesterwerkHomo ludensnaar beneden haalt, vooral in de laatste hoofdstukken. Want in zijn woede over de tekenen des tijds geeft hij analyses die, zeker voor de hedendaagse lezer, simpelweg onjuist zijn. Neem 'het moderne sportwezen'. Daar zag hij: verernstiging. Allicht. 'De regels worden strenger en in meer finesses uitgewerkt.' Met 'de steeds toenemende systematiseering en disciplineering van het spel' ontstond verlies aan 'zuiver spelgehalte'.
Bewijsstuk één: de opkomst van de professional. Voor de prof gaat 'het spontane en zorgelooze' niet meer op.
Hier kun je nog zeggen:it's in the eye of the beholder,hoewel het 'zorgelooze' eerder allerminst een voorwaarde was in Huizinga's definitie, spontaniteit evenmin. Soit. Maffer wordt het als Johan Huizinga beweert dat wedkampen in oude beschavingen 'onderdeel van gewijde feesten' waren, en onmisbaar als 'heilige en heilwerkende handelingen', terwijl ze in zijn tijdnaast'het eigenlijk cultuurproces' waren komen te staan. Sterker, in de moderne sport was het 'verband met den cultus' geheel verloren gegaan. Het was nu meer een radioding.
Wel, dat is simpelweg onjuist. Het is tenslotte onmogelijk om in het huidige voetbal, bijvoorbeeld, geen cultus te zien, geen sacrale elementen of een 'organisch verband met de structuur der gemeenschap' - allemaal zaken die volgens Huizinga in de nevelen van de puerilistische tijd waren opgelost.
Het is duidelijk: omdat Huizinga er niet van hield, kon het geen spelelement (meer) bevatten. Dit terwijl het huidige voetbal bij uitstek voldoet aan Huizinga's definitie van spel, met al zijn ernst, onvoorspelbaarheid, fans, beleving, discussies over de bindende regels, miljarden (ook van de gemeenschap!), begrenzing in tijd en plaats, spanning, enzovoort. Wie ooit de begintune van de Champions League uit de geluidsinstallatie van een stadion heeft horen knallen, weet dat hij zich in een kathedraal of tempel bevindt. De voetbalanalyticus kan veel met Huizinga'sHomo ludens.
Wat te doen met een boekdat tot halverwege een meesterwerk is en daarna eigenlijk wegzakt in pompeuze kwaadsprekerij? Ik hoorde eens een podcast met docenten 'game theorie'. Een daarvan was de Stefan Heinrich Simond uit dit artikel. Zij hadden een simpele oplossing. Ze bespraken alleen de eerste dertig bladzijden vanHomo ludens.
Wellicht is dat ook wat Constant Nieuwenhuys (1920-2005) heeft gedaan, een van de oprichters van kunstenaarsvereniging Cobra die het einde van de 'kunst' en de 'avant-garde' verkondigde en tegelijk de komst van de homo ludens. Constant verwees daarbij uitdrukkelijk naar Huizinga. De cultuurcriticus Arnold Heumakers noemde het een van decomedy of errorsdat juist de communistisch angehauchte 'situationist' Constant zich door de conservatieve Huizinga liet inspireren, maar wellicht dat Constant deed wat huidige speltheoretici doen: alleen de eerste hoofdstukken lezen.
Wie dat doet, behoedt zich ook voor de laatste regels op de allerlaatste pagina waarin Huizinga een wel heel vreemde disclaimer maakt. Of beter, waarin hij zich de spelbreker toont die hij eerder zo effectief heeft gedesavoueerd. Het begint met de zin: 'Wie in de eeuwige wenteling van het spel-ernstbegrip zijn geest voelt duizelen, vindt het steunpunt dat hem in het logische ontzonk, terug in het ethische.' Een steunpunt, want wees gerust, schrijft Huizinga: 'Het zedelijk geweten is ten allen tijde de ultieme toets.' En dan volgt de laatste zin van het boek: 'In ieder zedelijk bewustzijn, dat gegrond is in erkenning van gerechtigheid en genade, komt de vraag spel of ernst, die tot het laatst toe onoplosbaar bleef, voorgoed tot zwijgen.'
Lees het gerust nog eens. Het komt erop neer, zo blijkt ook uit eerdere lezingen van Huizinga, dat waarlijk christelijke mensen, die tenslotte een bewustzijn hebben gegrond 'in de erkenning van gerechtigheid en genade', zich niks gelegen hoeven laten liggen aan de vragen die zijn verhandeling over het spelelement van de cultuur opwerpt.
Zelden zag ik een olifant zo hard blazen op het slot van een boek. Al Huizinga's beschouwingen over spel en ernst doen er niet toe in het licht van werkelijk belangrijke keuzes in ons leven, waarin 'gevoelens meespreken van waarheid en gerechtigheid, van erbarmen en vergeving' - dat zegt hij eerder op dezelfde bladzijde.
Nam Huizinga zijn eigen bespiegelingen over het spelelement van de cultuur eigenlijk wel serieus? Of was het allemaal intellectuele spielerei? Spel?
Ik ben niet de eerste die zich dit afvraagt - hoe kan het ook anders met een publieke intellectueel die zoveel lezers heeft gekend? Zo schreef Huizinga's bekende achterneef Menno ter Braak al in een bespreking van het boek verontwaardigd over 'het preekje' waarop Huizinga ons trakteert na zo'n mooi boek. En nog interessanter, want verhalender, is de vondst van de historicus Ernst Kossmann, vijftig jaar geleden op een Huizinga-conferentie.
Kossmann kwam op de proppen met een toespraak die Huizinga als 21-jarige student had gehouden in de sociëteit van het studentencorps in Groningen. Dat was veertien jaar nadat Huizinga als zevenjarige zo opgewonden de verklede studenten van Vindicat had aangestaard. Opnieuw was er een maskerade georganiseerd. Deze keer vierde Groningen de inname van de stad door prins Maurits, in 1594. Huizinga had meegelopen, vanzelfsprekend verkleed, inclusief lange, krullende pruik, een sabel aan zijn middel en de voeten in 'schoenen van grijs fluweel met terracotta satijnen strikken'.
Al in deze lezing sprak de student Huizinga van cultureel verval. De maskerade vertoonde onmiskenbare symptomen van achteruitgang, zei hij, en misschien zou dit wel de laatste zijn: 'En toch zijn wij er trotsch op, mijne heeren, de dragers, de laatste, te zijn van een goed ding dat uitsterft.'
Kossmann voegde daaraan toe, in mijn vertaling - want hij leverde zijn bijdrage aan de conferentie in het Engels: 'Ongetwijfeld gaven jonge mannen in die jaren vaker zulke toespraken. Maar is er ooit een student geweest die met een paar regels in een speelse en semi-ironische toespraak de thema's uitzette waar hij de rest van zijn leven diep en serieus onderzoek aan zou wijden?'
De vraag die volgt, en die Kossmann ook stelt: 'Waar in Huizinga's werk begint of eindigt het spel?'