Geestkracht

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
5 oktober 2023
FILM Roald Dahl
'Er zijn mensen die, als het ze te veel wordt en het uiterste wat ze kunnen verdragen overschreden wordt, gewoonweg in elkaar zakken en opgeven. Maar er zijn anderen, al zijn 't er niet veel, die om een of andere reden onoverwinnelijk zijn (...) ze bezitten een ontembare geestkracht en niets, pijn noch marteling noch de dreiging van de dood, maakt dat ze ooit opgeven.'
Deze tekst spreekt Ralph Fiennes, als Roald Dahl gezeten achter zijn schrijftafel en met zijn bril op zijn neus, rechtstreeks in de camera in Wes Andersons korte film gebaseerd opDe zwaan(1977). Zo zien we Dahl vaker in de prachtige reeks die Anderson voor Netflix heeft gemaakt, naastDe zwaanookHet wonderlijk verhaal van Hendrik Meier, De rattenvangerenVergif.
Het zijn allemaal parels. Mijn favoriet:De rattenvanger.Wat een heerlijke grap. Evident is de man zélf rat. Dahl: 'De oren waren heel dun en puntig van vorm.' Andersons acteur Fiennes toont dit met weinig meer dan toneelspel.
Met de korte films bevestigt de regisseur de merkwaardige creatieve flow waarin hij zich bevindt, getuige zijn recenteAsteroid City,een van de beste films van het jaar. Zijn Dahl-verfilmingen vormen een liefdevolle ode aan tekst en literatuur - een boeiend gegeven gezien Andersons expressieve, visuele stijl. De films zijn analoog gedraaid (16 mm), juist om het kunstmatige te benadrukken. Ook speelt Anderson met beeldverhouding, wisselend van klassiek tot widescreen, en is zijn voorliefde voor toneel evident: pontificaal in beeld reiken assistenten rekwisieten aan.
Maar de focus blijft de vertelling, de inhoud van het verhaal. Dahl en Anderson zijn allebei modernistische rasvertellers die ons onderdompelen in het narratieve, terwijl ze ons nooit laten vergeten dat we te maken hebben met fictie, Dahl door zijn verteller expliciet commentaar te laten leveren (inDe zwaan:'Geef nooit op'), Anderson door te laten zien hoe het verhaal waar we naar kijken tot stand komt.
'Geestkracht', inderdaad. Peter Watson, de arme jongen die inDe zwaanten prooi valt aan twee hooligans, is een dromer, een nerd met clichématig een bril op de neus, zoals we bij Anderson vaker zien. Hij zit gevangen in een wrede wereld, letterlijk zelfs doordat de pesters hem op een spoorlijn vastbinden. Zijn ontsnapping (hoe, dat laat ik in het midden, voor wie het verhaal niet kent) is ook voor ons bevrijdend - wie leest en films kijkt voelt haarfijn aan dat dit precies is hoe fictie werkt: een veilige haven bieden, een bolwerk tegen de monstruositeit van de dagelijkse werkelijkheid. Ja, er zijn mensen die nooit opgeven.
Sinds ikHendrik Meier (Henry Sugar)heb gezien, lees ik alleen nog maar Dahl. Dat zal ook wel weer overgaan. Maar wát een plezier.
Gawie Keyser
Nu te zien op Netflix
Netflix | Asa Jennings als Peter Watson in De zwaan