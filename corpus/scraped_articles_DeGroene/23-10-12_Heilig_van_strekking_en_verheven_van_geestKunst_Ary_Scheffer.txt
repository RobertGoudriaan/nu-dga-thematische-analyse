'Heilig van strekking en verheven van geest' Kunst Ary Scheffer

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
12 oktober 2023
Ary ScheffersDe hemelse en aardse liefde,aanleiding voorKISS MY SOUL,is geen erotiek, maar platonische abstractie.
In 1899 overleedhet enig kind van de kunstenaar Ary Scheffer, zijn onwettige, later gewettigde dochter Cornelia Marjolin-Scheffer. Zij liet het grootste deel van de atelier-nalatenschap van haar vader na aan Dordrecht, waar Scheffer geboren was: een paar dozijn schilderijen, een groot aantal olieverfschetsen, tekeningen en prenten in lijsten, marmeren beelden, pleisterafgietsels, miniatuurportretten, portefeuilles met 'fotografieën' en een bronzen medaillon met Scheffers beeltenis. Ze schonk bovendien tienduizend franc voor de inrichting van 'Schefferzalen' in het nieuwe museumgebouw, en haar echtgenoot liet een bedrag van nog eens tweehonderdduizend franc na, voor de helft te besteden aan de opbouw van datzelfde museum. De renteopbrengst van de andere helft moest worden gebruikt voor de ondersteuning van armlastige jonge Dordtse kunstenaars. In 1904 werd het museum in de pers dan ook als Scheffermuseum begroet.
Aan de collectie ontbrak toen nog een voorbeeld van het genre waar Scheffer (1795-1858) in het bijzonder beroemd door was geworden, het idealistische historiestuk: de verbeelding van een groot thema uit de geschiedenis, de wereldliteratuur of, beter nog, de christelijke godsdienst. In 2000 wist het museum zo'n werk aan te schaffen:De hemelse en aardse liefde,geschilderd in 1850. Dat was een mooie vondst, want het museum bezat al een schilderijtje gemaakt door Scheffers neef en leerling Arie Lamme, van het interieur van het atelier in Parijs waarin Scheffer te zien is, werkend aan precies dat schilderij, dat nu tevens het startpunt van de tentoonstelling vormt.
Het was al eens eerder in Nederland tentoongesteld, in 1854. Scheffer kwam daarvoor over uit Parijs en werd toen in zijn geboortestad als een held ontvangen. Hij had er per saldo maar tien jaar gewoond, maar de Dordtenaren beschouwden hem als één van hen, en ze meenden dat met Scheffer de grote reputatie van hun stad, die van Aelbert Cuyp, Nicolaes Maes, Ferdinand Bol en Aert de Gelder, herleefde.
Toen Scheffers vader, de schilder Johann Schäffer, was overleden had zijn moeder Cornelia Lamme de jongen en zijn twee broers, Karel-Arnold en Henry, eerst naar Amsterdam gebracht. Daarna naar Parijs, aangemoedigd door Willem Bilderdijk ('De glorie wenkt u van den top;/ Uw Vader moet in u herleven!'). Ary werd leerling van de classicist Pierre Guérin en bezocht de École des Beaux-Arts; Géricault en Delacroix zaten bij hem in de klas. Zijn fortuin werd gemaakt toen hij de tekenleraar werd van de kinderen van Louis-Philippe, hertog van Orléans. Dat leverde een grote clientèle op voor portretten, en bovendien toegang tot de salons van de betere kunstliefhebbers die belangstelling hadden voor het grote werk, het soort taferelen die van 'dichterlijke vlugt' en 'geschiedkundigen rijkdom' getuigden. Dat waren scènes uit de historie, maar vooral uit de wereldliteratuur, uit Shakespeare, Goethe, Lessing en Dante. Scheffers eerste grote succes was een onstuimig beeld van de overspelige geliefden in Dante'sInferno,Francesca da Rimini en Paolo Malatesta, rondspokend in een oneindige storm in de tweede kring van de hel. Hij zou er nog geregeld kopieen van maken.
Na de Julirevolutie van 1830 belandde Orléans op de troon, en zo zat Scheffer in het centrum van de politieke en artistieke wereld. Met zijn moeder en zijn jongere broer Henry betrok hij een groot huis in de Rue Chaptal, nu het Musée de la Vie Romantique, waar politici en kunstenaars over de vloer kwamen om uitgebreid te worden geportretteerd. Louis en Pauline Viardot, Rossini, Gounod, Chopin, Liszt, Ingres, Guizot, Tocqueville, plus een peloton leden van de Franse en Belgische koninklijke families. Verder legde Scheffer zich toe op religieuze onderwerpen. Twee daarvan,Christus Consolator(1836) enChristus Remunerator,werden bijzonder populair - de Amsterdamse verzamelaar Fodor kocht in 1853 eenConsolatorvoor 52.500 franc.
In de revolutiedagen van 1848 werd Louis-Philippe afgezet; het was Scheffer die hem als kapitein van de Garde Nationale met zijn familie escorteerde bij de vlucht uit het Louvre. Toen Scheffer overleed, in 1858, waren in de kunstwereld de bakens alweer verzet. Nu trokken de barbizonisten en de impressionisten op tegen de gepolijste en geïdealiseerde schilderkunst van de vorige generatie. In Nederland nog niet: in Dordrecht kreeg Scheffer al in 1862 een standbeeld, iets waar Rembrandt toch zo'n 150 jaar op had moeten wachten, het eerste monument voor een eigentijdse kunstenaar in Nederland.
Het waren geïdealiseerdeonderwerpen alsDe hemelse en aardse liefdewaardoor Scheffer in Europa wereldberoemd was geworden. Het doek toont twee beeldschone vrouwen, de ene naakt, de ander in een zedig witte toga die zij deels over het hoofd geslagen heeft. De naakte vrouw heeft rossig haar, een onmiskenbare blos op haar wang, een roos in de hand en ze rust op een pantervel. Ze draagt een rode mantel die maar net de schaamstreek bedekt. Zij is duidelijk de 'aardse' vorm van liefde, de actieve, zinnelijke, lichamelijke; de andere is de 'hemelse'. Zij heeft alleen een strakblauwe lucht als decor, en ze wijst met stemmige nadruk naar boven.
Naar verluidt - het Dordrechts Museum meldt het op de website - was het aardse bloot in 1854 nog wat te gortig voor sommige decente Nederlanders. Een oom van Scheffer schreef hem: 'Een dominee kwam het zien, met zijn vrome echte vriendin, die bij het inkome der zaale het van verre zag en een verschrikkelijke gil gaf. Met bijde haare handen voor hare ooge uyt riep: het is een schande en weg vloog. Haar man zoo ontsteld niet en keek nog eve om, dagt: moeder Eva was wel geheel naakt.'
Ook Jos Alberdingk Thijm liet zich uit over de 'vrouwelijke schroom' bij het zien van 'het naakt van Scheffer', dat wellicht'for men only'had moeten zijn. De schilder zou hebben benadrukt dat het hier niet om erotiek ging, maar om een abstractie in platonische zin. De vrouwen zijn symbolen: de hemelse liefde is beschouwend, behoort niet tot de materiële wereld; de aardse liefde is actief, want in staat nieuw leven te scheppen, maar haar naaktheid moet vooral worden gezien als geïdealiseerd, 'verheven'.
In Nederland bleef Scheffer vooral om dat laatste aspect nog lang populair. 'Hij beoefent bij voorkeur de verhevenste schildersoort, neemt hieruit de verhevenste onderwerpen, en behandelt deze op de verhevenste wijze. Gaarne geef ik aan de Rafaëls en Da Vinci's, de Rubens' en Rembrandts (...) hunne groote eere; maar hoe hoog zij staan, mij dunkt, zoo diep van zin, heilig van strekking en verheven van geest is niemand hunner.' Aldus de Groninger predikant Petrus Hofstede de Groot (1802-1886). In 1870 publiceerde deze een enthousiast essay over Scheffers leven en kunst, dat leest als een credo: Scheffer had volgens Hofstede de Groot een beeld van Christus geschapen dat alle theologische scherpslijperijen oversteeg.
Hij doelde op dieChristus Consolatorvan 1836, die inmiddels in prent al in duizenden exemplaren was verspreid. Christus biedt daarin troost aan de verworpenen der aarde, die hem dankbaar omgeven: een Romeinse slaaf, een middeleeuwse lijfeigene, een zwarte slaaf, maar ook een Griek en een Pool, slachtoffers van een recente onderdrukte vrijheidsoorlog. Hofstede de Groot schreef: 'Wat zal mijne zwakke pen van deze geheel eigenaardige, oorspronkelijke, even diep gedachte, als rein uitgevoerde meesterstukken zeggen?'
De predikant had in Groningen nogal radicale gedachten over de essentie van de christelijke religie ontwikkeld. Voor Hofstede de Groot moest godsdienst niet worden gezien als een verzameling van leerstukken en voorschriften, maar als iets wat 'in het gemoed' huisde. Dat leidde hij af uit de manier waarop Jezus met zijn volgelingen was omgegaan, niet door een stelsel van stellingen en wetten voor te schrijven, maar 'door persoonlijke omgang, door vertrouwelijke gesprekken, waardoor niet alleen het verstand, maar alle menselijke vermogens werden gevormd'. Precies die 'persoonlijke Christus' zag Hofstede de Groot verbeeld in deChristus Consolatoren hij prees Scheffer daarom de hemel in: 'Afbeeldingen van Christus, gelijk de zijne, ziet gij nergens zoo als bij hem. Waarom kon hij het? Omdat hij Rafaël volgde? of Guido Reni? of Albrecht Dürer? of Rubens? of wien ook? Neen, zij hebben zulk een Christus niet! Ook de godgeleerden hebben zulk een Christus niet! Het is de Christus des Evangelies, niet eener Kerk, niet eener school; uit het Evangelie heeft Scheffer zich Hem door eigene, diepe studie gevormd.'
Hij benadrukte dat Scheffer daarbij 'geen lofredenaar op het Protestantisme' was, maar de tegenstellingen oversteeg: 'Hij is in karakter en kunst iets anders dan of Roomsch of Protestant; hij is Evangelisch Christen; hij is (...) in zijne verhevene en diepzinnige kunst, een apologeet en apostel van het reine, diepe, verhevene, eenvoudige, rijke Evangelie, zoo als er geen schilder voor hem ooit was.'
Het is intrigerend dat al tijdens Scheffers leven zulke ideeën over de persoon Jezus het licht hadden gezien. Zeer omstreden was de studieDas Leben Jesu, kritisch bearbeitetvan Friedrich Strauss, uit 1835, waarin Jezus werd voorgesteld als historische figuur en 'volksleraar', niet als Gods zoon. Hetzelfde punt werd gemaakt door Ernest Renan inVie de Jésus,1863, en dat was iemand die Scheffer goed kende: Renan was getrouwd met Scheffers nichtje Cornélie, de dochter van Henry.
ScheffersChristus Consolatorbleef in de Nederlanden lang een bron van inspiratie. Ook, bijvoorbeeld, voor de familie van dominee Theodorus van Gogh. In juli 1876 verblijft hun zoon Vincent in Isleworth, bij Londen, en hij schrijft aan zijn broer: 'Krijg ik die kleine gravures (zoo als Pa en Moe ze hebben)Christus ConsolatorenRemuneratordie Gij mij hebt beloofd?' Vijf jaar later woont hij in Dordrecht, hij heeft een baantje als winkelbediende bij de boekhandel Blussé & Van Braam. Hij bezoekt het museum, dan nog in de bovenzaal van de Boterbeurs in de Wijnstraat, en schrijft aan Theo, op 21 januari: 'De twee prentenChristus Consolatordie ik van U kreeg hangen op mijn kamertje. Ik zag de schilderijen op het museum en ook van SchefferChristus in Ghetsemané,dat is om nooit te vergeten.' Dat was niet te veel gezegd: ook Vincent van Gogh zou apostel worden 'van het reine, diepe, verhevene, eenvoudige, rijke Evangelie'.
Voor dit artikel is gebruik gemaakt van David Bos,In dienst van het Koninkrijken Jan Bank, Maarten van Buuren,1900: Hoogtij van burgerlijke cultuur(hoofdstuk 9)
Naar verluidt was het aardse bloot in 1854 nog te gortig voor sommige decente Nederlanders