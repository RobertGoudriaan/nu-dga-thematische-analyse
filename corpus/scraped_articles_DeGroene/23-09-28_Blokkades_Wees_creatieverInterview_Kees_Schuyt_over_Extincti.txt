'Blokkades? Wees creatiever' Interview Kees Schuyt over Extinction Rebellion

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
28 september 2023
Er zijn voor Extinction Rebellion zoveel meer opties dan de A12 blokkeren, meent socioloog en jurist Kees Schuyt, auteur van het standaardwerk over burgerlijke ongehoorzaamheid. 'Bij deze strategie horen regels, juist in een democratie.'
'Stenen gooien door ruitenop Schiphol, mag dat?' vraagt George Monbiot aan de groep die zich in café Utopia heeft verzameld voor deaction trainingvan de Haagse afdeling van Extinction Rebellion (XR). Zo'n dertig mensen staan in een kring om hem heen. Monbiot, Brits zoöloog, schrijver en XR-activist van het eerste uur, daagt hen uit om aan de hand van voorbeeldsituaties aan te geven hoe ze als politiek activist tegenover het inzetten van geweld staan. Privé-vliegtuigen beschadigen? Een oliepijp opblazen? De onderliggende vraag: waar trek jij een morele grens? De meesten wijzen alle vormen af, enkelen gaan een stapje verder: soms heiligt het doel het middel.
Voor aspirant-rebellen is deze spoedcursus vaste prik. Zij leren de mores van de demonstraties, zoals communiceren via handgebaren in een lawaaiige massa. Of hoe je moet handelen bij een confrontatie met de politie of bij een arrestatie, althans als je ervoor kiest om dat risico te nemen. Monbiot vertelt in vogelvlucht over de opwarming van de aarde, terwijl op een scherm slides met harde cijfers voorbij schuiven. Op een slide staan de drie eisen aan de overheid: wees eerlijk over de klimaatcrisis; doe wat nodig is; stel een burgerberaad voor klimaatbeleid in. Over de strategie zegt hij: 'XR staat in een lange traditie van burgerlijke ongehoorzaamheid', waarbij hij iconische beelden van Mahatma Gandhi en Rosa Park toont.
Het begrip burgerlijke ongehoorzaamheid werd in 1849 gemunt door de Amerikaanse filosoof Henry David Thoreau, die weigerde belasting te betalen uit protest tegen de slavernij en de Mexicaanse-Amerikaanse oorlog. In zijn essayResistance to Civil Government(later omgedoopt totCivil Disobedience)betoogt hij dat het voor een hoger doel moreel verantwoord is om de overheid tegen te werken of niet te steunen, in plaats van onrecht met wapens te bevechten. Veertien jaar later werd slavernij in Amerika officieel afgeschaft - de gevestigde orde kon niet langer om de ethische druk heen. > In die geest handelden Gandhi, Martin Luther King, Rosa Park en Lech Walesa langdurig geweldloos: door bewust de wet te overtreden verzetten zij zich via boycots, sit-ins of protestmarsen tegen kolonialisme en racisme, tegen wettelijke ongelijkheid, of zoals in Polen, voor democratie en tegen het stakingsverbod en het verbod op vakbonden, hoe moeilijk dat ook was tegenover de overmacht van de staat. Zij boekten met hun moed historische overwinningen.
In hoeverre zijn politiekgemotiveerde wetsovertredingen juridisch en moreel geoorloofd? Treden de klimaatactivisten met hun ongehoorzame acties inderdaad in de voetsporen van hun illustere voorgangers? Hierover spreek ik met socioloog en jurist Kees Schuyt, die in 1972 promoveerde op het proefschriftRecht, orde en burgerlijke ongehoorzaamheid.Hij deed hiervoor onder meer wetenschappelijk onderzoek naar de burgerrechtenbeweging en anti-oorlogsbeweging in Amerika, waar hij, wonend in eenblack neighbourhooden tijdens zijn werk aan de universiteit met zijn neus op de feiten werd gedrukt. Zijn dissertatie is uitgegroeid tot een standaardwerk over burgerlijke ongehoorzaamheid, en wordt nu weer van stal gehaald in de discussie over de inhoud en strategie van XR.
'Burgerlijk ongehoorzame handelingen zijn illegaal maar wel openlijk en gewetensvol. Ze zijn, in een democratie, principieel geweldloos en dienen de rechten van anderen te respecteren', zo definieert Schuyt dit fenomeen, om nog eens duidelijk te maken waarover we het precies hebben als we een vergelijking willen trekken tussen de politieke acties van toen en nu. Daarbij hoort ook: vrijwillig meewerken aan arrestatie en het aanvaarden van risico op rechterlijke vervolging. Zoals dat demonstranten nu een kanon slootwater over zich heen krijgen om hen te verjagen, worden weggesleept en gedropt bij het ado-stadion - dat ispart of the deal.De overheid meldt zelfs kinderen die met hun ouders worden gearresteerd aan bij Veilig Thuis.
'Het met protestacties overtreden van de wet verschilt fundamenteel van het grondwettelijk demonstratierecht', zegt Schuyt ten overvloede. We zitten aan de rand van het Malieveld op een bankje onder de bomen. Het geroezemoes neemt toe, naarmate er meer mensen met protestborden over de klimaatcrisis zich hier verzamelen om vervolgens groepsgewijs richting 'de bak' - het stukje A12 langs het ministerie van Economische Zaken en de Tweede Kamer(tijdelijk in het oude BZ-gebouw)- te lopen. 'Als je mij vraagt of deze acties nou wel of niet mogen, dan vind ik dat burgers over die vraag vooral zelf moeten nadenken, een eigen standpunt bepalen en dit niet aan deskundigen, zoals ik, overlaten. In deze politiek-normatieve kwesties is elke burger zijn of haar eigen deskundige.'
Het is een complexe vraag, vindt hij, of het concept van ongehoorzaamheid werkt voor de huidige klimaatacties - waaraan hij toevoegt: in een democratie. 'De juridische en morele reikwijdte van de plicht tot gehoorzaamheid is in een democratie anders dan in een dictatuur. Dat noem ik "de paradox van burgerlijke ongehoorzaamheid".'
Wat hij daarmee bedoelt: de geoorloofdheid van ongehoorzaamheid en verzet is afhankelijk van de staatsvorm. Waar acties van politieke of burgerlijke ongehoorzaamheid het minst mogelijk zijn, in totalitaire regimes, zijn ze moreel én juridisch het meest te rechtvaardigen. En waar die acties verreweg het gemakkelijkst zijn te realiseren door de openheid van de democratische rechtsstaat zijn ze moreel en juridisch het minst en het moeilijkst te rechtvaardigen.
'Dit klinkt logisch, en dat is het ook', zegt hij. 'De legitimiteit van ongehoorzaamheid ligt in een democratie anders dan in een dictatuur. Wij leven in een democratie, waar overheidsbeleid respect dient te tonen voor de levens van andere mensen. De overheid is verplicht om voorwaarden te scheppen voor een gezonde en veilige leefomgeving, ook voor de generaties na ons. In een democratie zijn óók vele, juridisch toegestane, manieren om kritiek op overheidsbeleid onder de aandacht van een groot publiek en van politici te brengen. Je kunt demonstreren, je stem uitbrengen op een politieke partij of rechtszaken tegen de staat of bedrijven voeren. Die middelen kunnen en moeten allemaal zijn gebruikt.'
Zeker, zegt hij, voor de klimaatactivisten geldt dat zij reeds juridische middelen hebben beproefd in de strijd voor het behoud vanPlanet Earth.Hij noemt de zaak van Milieudefensie tegen Shell en de Urgenda-zaak tegen het regeringsbeleid, dat zich niet aan de afspraken tot het verminderen van CO2-uitstoot houdt. 'De effectiviteit ervan moet nog blijken, maar wel vind ik dat de regering-Rutte te ontwijkend, laks en langdurig niet aan de rechterlijke uitspraken heeft voldaan - zowel aan de Urgenda-uitspraak als aan de stikstof-uitspraken van de Raad van State, nu al vier jaar geleden.'
Dus ja, zegt hij als een academicus en niet als een activist, die laksheid kunnen deze ongehoorzaamheidsacties voor het klimaat rechtvaardigen. Zij richten zich op noodzakelijke maatregelen die de, inmiddels nieuwe, regering en de grote industriële ondernemingen moeten nemen. 'In een democratie kunnen wetten of beleid tegen ons geweten indruisen, onrechtmatig of in strijd zijn met de grondwet. Actie daartegen is niet verboden, kan soms zelfs zeer gewenst zijn. Net als Gandhi en King probeert men in deze vorm politici, bestuurders én medeburgers tot andere gedachten te brengen. Die druk moet leiden tot andere besluitvorming.'
Er is ook een groot verschiltussen de huidige acties van XR en die van Gandhi en King, zegt hij: dat is de principiële geweldloosheid. 'XR begon in Nederland met gewelddadige acties tegen veehouderijen en persoonlijke bedreiging van veehouders en koos vorig jaar voor strategische geweldloosheid. Geweldloosheid leer je niet in één week, die kwam bij Gandhi en King voort uit een weloverwogen levenshouding. Bij Gandhi ging het altijd om de middelen die het doel heiligden, nooit andersom. Als protesteren op het Malieveld niet helpt en geweldloze ongehoorzaamheid ook niet leidt tot het geëiste doel, wat dan?'
XR boekte met de A12-bezetting al succes. Uit peilingen, van onder meerRTL Nieuws,blijkt dat zeventig procent van de Nederlanders achter de concrete eis van de demonstratie staat: stoppen met de 37,5 (of zelfs 46,4) miljard aan subsidies en belastingvoordelen voor de fossiele industrie. Dat lukt weliswaar niet per direct, maar er wordt met de toezegging tot het minderen van negentien miljard een begin gemaakt. De beweging groeit bovendien van ooit een kleine groep naar, door de week, honderden en in het weekend tienduizenden demonstranten. Ruim 170 organisaties geven aan achter de demonstraties te staan.
Maar er klinkt ook kritiek op de vorm van de boodschap. Het blokkeren van de hoofdader naar de regeringsstad vergt veel van de politiecapaciteit, even los van het geld (een miljoen per dag). Politiebonden willen nu een bemiddelaar inzetten. Bij burgers nemen de irritaties over de overlast toe - en dat is meer dan even omrijden. Rondom heel Den Haag staan dagelijks kilometerslange files. Volgens peilingen staat tachtig procent van de Nederlanders niet achter de blokkades.
Hoelang is dit houdbaar, en jaag je medestanders niet tegen je in het harnas? Zoals Schuyt stelt in zijn proefschrift: er dient een symbolische samenhang te zijn tussen het gekozen actiemiddel en het bekritiseerd object. 'Nee, ze gaan juist niet naar het aangewezen Malieveld, dat is nou net de crux: de wet overtreden', zegt Schuyt. 'Maar de symbolische connectie vind ik niet sterk. Wees creatiever, denk aan andere objecten die niet medeburgers én medestanders afstoten. Neem als voorbeeld de Dwaze Moeders die zich jarenlang elke week op het Plaza de Mayo in Buenos Aires verzamelen om aandacht op te eisen voor hun verdwenen kinderen en kleinkinderen. Of stel een autoloze zondag voor, bijvoorbeeld eens per maand.'
Waar hij zelf groot voorstander van is: een mars van grootouders met hun kleinkinderen naar Den Haag, en niet eenmalig. Hij refereert daarbij aan de beroemde March on Washington, augustus 1963, voor het Capitool in Washington waar Martin Luther King zijn beroemde speechI Have a Dreamhield. Een jaar later werd de Civil Rights Act goedgekeurd, en twee jaar later de Voting Rights Act.
Onder XR-rebellenwordt ook over de inhoud en vorm gediscussieerd. Sommigen vrezen dat ze met hun acties het doel voorbijstreven. Maar bij doorgewinterde XR-activisten klinkt consequent dat het nou eenmaal móet: doorgaan met acties op plekken waar het niet mag van het gezag en waar óók ontwrichting bij hoort. 'Jongeren willen over tien jaar weten of je gevochten hebt om te winnen', stelt Roger Hallam, een van de Britse oprichters van XR, aan de vooravond van de Haagse acties in een videoboodschap aan demonstranten. 'Er is eentotal fucking disastergaande, en we willen dat met alles dat in ons is voorkomen.'
Weer wijst Schuyt op die paradox van burgerlijke ongehoorzaamheid. 'Juist omdat buitenparlementaire acties en verzet in een democratie zo veel gemakkelijker te realiseren zijn, zal de rechtvaardiging ervan uiterst zorgvuldig moeten worden overwogen en de uitvoering aan beperkingen onderhevig zijn, om de democratische staatsvorm te eerbiedigen en te beschermen. Meer algemeen zal kritiek op het functioneren van de democratie het behoud ervan steeds als doel moeten houden. Anders kun je terechtkomen in antidemocratisch vaarwater, zoals de geschiedenis van links- en rechtsradicalisme steeds opnieuw bewijst. Dus glijd niet af naar een "ecodictatuur", want die zal onvermijdelijk leiden tot een reactie van uiteenlopende groepen boze burgers die ook zullen grijpen naar andere middelen.'
Die vrees voor morele hoogmoed en afglijden naar 'klimaatterrorisme' verwoordde oud-PvdAminister Ronald Plasterk begin augustus in zijn column inDe Telegraaf. Hij haalde voorbeelden uit het verleden aan, die laten zien hoe snel een mens kan radicaliseren en overgaan tot het plegen van een aanslag. 'Je hoeft er maar eentje te hebben.' Of méér, zoals te zien is in de Amerikaanse speelfilm nuHow to Blow Up a Pipeline,een verfilming van het gelijknamige boek van Andreas Malm uit 2021. Een groepje jongeren kan de verwoesting van de aarde door de fossiele industrie niet langer aanzien en besluit een pijpleiding van een olieraffinaderij op te blazen met een bom 'om mensen wakker te schudden en een beter klimaatbeleid af te dwingen'.
Het is fictie, natuurlijk. Hoewel het dilemma waar je als bezorgde, ongehoorzame activist een grens trekt in de action training losjes wordt afgetast is het voor XR klip en klaar dat geweldloosheid behoort tot de kernwaarden. Is dat voor iedereen houdbaar tegenover 'een vorm van grootschalig geweld', zoals Chris Julien, officieus huisfilosoof van XR in Nederland, onlangs de klimaatverandering omschreef in een interview met deNRC?'Klimaatverandering is een vorm vanslow violence. Er zijn zelfs mensen die zeggen dat het op genocide neerkomt. Dan kun je natuurlijk zeggen: tut, tut, tut, ik stap gewoon in mijn auto. Maar het is een vorm van institutioneel geweld', aldus Julien.
Schuyt waagt zich liever niet aan het discours over of dit systemisch geweld is, en of dat eventueel gewelddadigheden rechtvaardigt. 'Nee, nooit in een democratie, zou ik zeggen. Het punt is ook: grote veranderingen kosten tijd, en die tijd hebben we voor het klimaat nu juist niet meer. De urgentie dwingt politici tot een onmiddellijk en doelbewust omgooien van het roer. Maar politieke besluitvorming in een democratie verloopt nou eenmaal traag en stroperig.'
Dat brengt hem op de morele rechtvaardigingen voor klimaatacties in onze huidige samenleving. Hij noemt er drie. Rechtvaardigheid in een mondiale wereld: wij zijn allemaal deel van het klimaatprobleem en daarom is er ook een verantwoordelijkheid om meer dan een deel van de oplossing te leggen bij de welvarende westerse landen. Rechtvaardigheid tussen generaties, met name letterlijk de levenskansen van de jongere en toekomstige generaties. 'Het eeuwenoude, maar stilzwijgende sociale contract tussen generaties voor de komende periode', zegt hij.
En als derde het beginsel van 'generativiteit': wat dragen de oudere generaties over op de jongere generaties, qua waarden en materiële goederen? 'Noem het morele inspiratie voor het nageslacht. Probeer de aarde schoner achter te laten dan je die zelf hebt aangetroffen. Ik vind dat zelf, als grootvader van drie kinderen en voor hún kleinkinderen heel belangrijk', zegt hij. 'Maar de maatschappelijke horizon gaat vaak niet verder dan drie generaties. Generatiebewust beleid, daar gaat het om.'
Het is geen lichte tijd, verzucht Schuyt, we leven in een turbulente wereld. Er woedt een oorlog in Europa, en de gevolgen van de opwarming van de aarde dringen zich elke dag mondiaal op. Bosbranden, zomers als hete ovens, overstromingen, terwijl er in delen van de wereld waterschaarste heerst en grote gebieden zuchten onder uitdroging. De oplossing heeft hij zomaar niet, dat is niet zijn expertise, en daarover gaat dit gesprek ook niet.
Toch kan hij het niet laten om zijn licht erover te laten schijnen. 'Stem op klimaatbewuste partijen of vraag een stemadvies van de kinderen of kleinkinderen en volg hun belangen. Geef hun het goede voorbeeld. Wij zijn zélf allemaal onderdeel van het klimaatprobleem en zullen dus onze bijdrage aan de oplossing ervan moeten leveren. Legale protesten en illegale burgerlijke ongehoorzaamheid kunnen ons allemaal, inderdaad, wakker schudden: naar een drastische verandering van levensstijl.'
Uit sociologisch onderzoek blijkt, constateert hij, dat er ongeveer 25 procent van de bevolking nodig is voor een kantelpunt in gedragspatronen. 'Soms is óók nodig om radicaal te zijn om dingen te veranderen. Overdrijving hoort daarbij, dat is een bepaalde retoriek, waarbij nuance verdwijnt, want anders schiet het niet op. De olie-industrie met de politieke lobby's en al die grote politieke leiders, die kun je alleen maar met heel veel druk aan de overlegtafel krijgen.'
Aan de andere kant: hij heeft een hekel aan gulzige generalisaties. 'Als je hét bedrijfsleven tot vijand verklaart, schiet het ook niet op. In veel bedrijven wordt met man en macht gewerkt aan verduurzaming. Er vindt wel degelijk een versnelling naar een groene economie plaats. Dat móet. Wereldwijd.'
In het jaar dat Schuyt zijn proefschrift publiceerde, verscheen het alarmerende rapportDe grenzen aan de groeivan de Club van Rome. Met harde cijfers werd de uitputting van de aarde door de industrie, snelle bevolkingsgroei en consumptieve leefstijl beschreven. 'Toen al, vijftig jaar geleden! Het rapport had een enorme impact, mensen besloten bijvoorbeeld minder kinderen te krijgen. De prognoses waren niet zonnig. Maar de ecocide is sindsdien niet bepaald afgeremd. Die vijftig jaar hebben we nu niet meer.'
Privé-vliegtuigen beschadigen? Een oliepijp opblazen? Waar trek jij een morele grens?
Jiri Büller | Kees Schuyt - 'De overheid moet voorwaarden scheppen voor een veilige leefomgeving'