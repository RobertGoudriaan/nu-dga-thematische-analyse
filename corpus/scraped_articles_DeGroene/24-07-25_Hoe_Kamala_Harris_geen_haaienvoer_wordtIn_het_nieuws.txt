Hoe Kamala Harris geen haaienvoer wordt In het nieuws

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
25 juli 2024
In januari, met haar eigen campagne in zwaar weer, benoemde de Amerikaanse presidentskandidaat Nikki Haley een olifant in de kamer bij zowel de Republikeinen als de Democraten. Haley verbrak het zwijgen en zei wat velen dachten: 'De eerste partij die zijn tachtig jaar oude kandidaat vervangt, is degene die de presidentsverkiezingen gaat winnen.'
De cijfers gaven haar gelijk: drie op de vijf Amerikanen vindt Trump te oud om opnieuw president te zijn, vier op de vijf vindt dat van Biden. Veel campagne-analisten waren het daarom met Haley eens. Maar alternatieve scenario's werden geblokkeerd door wat politicoloog Samuel Moyn samenvatte als'the trouble with old men':dat politiek - al de hele menselijke geschiedenis lang - snel richting gerontocratie afglijdt. Democratie was daar nou juist een antwoord op, maar uitgerekend de belangrijkste democratie ter wereld kampt met een ernstig geval van gerontocratie - lang niet beperkt tot Biden en Trump alleen.
Bidens verrassende terugtreden gooit het hele spel weer open. Het was eenshock announcement, schreven alle Amerikaanse media in chocoladeletters, een ongekende gebeurtenis, maar in werkelijkheid grossiert de Amerikaanse politiek in ongekende gebeurtenissen: rond de vijftig moordaanslagen op presidenten, om maar iets te noemen. De extreem late kandidaatswissel past in de geregisseerde chaos die de Amerikaanse politiek vaak is.
En dus gaat de Amerikaanse politiek opnieuw, in de metafoor van Obama, 'door onbekende wateren navigeren'. Wellicht met Kamala Harris aan het roer. Zij probeerde meteen de deur dicht te gooien voor anderen, maar zal nog een paar weken als gedoodverfde kandidaat moeten overleven. Wordt zij de nieuwe kandidaat, dan suggereren eerdere verkiezingen dat ze eerst een paar wittebroodsweken krijgt, met veel stralende Kamala's in de media, stijgende peilingen, en daarna de haaien.
Harris heeftstar appeal,een mooie biografie en ervaring. Maar ze was ook een fletse presidentskandidaat, in 2020, en deed het als vicepresident slecht. Waar ze voor stond werd nooit echt duidelijk en ze leek vaak verkrampt en zoekend. Als voormalig aanklager zette ze zichzelf eerst als'law and order'-Democraat in de markt, maar dat was geen winnend merk in het Black Lives Matter-tijdperk. Ze profileert zich weliswaar als succesvolle vrouw van kleur, maar durft van kansenongelijkheid geen politiek thema te maken. Ze legde zich een tijdje toe op immigratie, maar schrok zich wild toen Biden haar de 'Grenstsaar' van de regering noemde. 'De Grens' is in de Republikeinse spin namelijk een catastrofe. Ze zal ook moeite hebben de partij achter zich te verenigen - progressieven.
Sowieso wordt haar campagne (of die van welke andere kandidaat dan ook) er een van epische improvisatie binnen extreem korte tijd. Dat betekent niet dat het een verloren zaak is. Hoewel Amerikaanse presidentsverkiezingen jarenlange mediaspektakels zijn, worden ze vaak pas in de laatste weken beslist, en doet een maandenlange voorsprong in de peilingen er soms niet toe. En de tegenstander - Trump - heeft een hondstrouwe stemmersbasis maar blijft impopulair; een veroordeelde misdadiger waar een meerderheid negatief over denkt, en opeens de enige regelmatig stamelende, verwarde en vergeetachtige kandidaat in de race.
Trump doet mede nog mee vanwege schandalig vuil werk dat het gepolitiseerde, rechtse Hooggerechtshof in de luwte van andere mediaschandalen voor hem deed door de afgelopen maanden rechtszaken tegen hem te ondergraven. Maar daar ligt misschien ook de grootste kans voor de Democraten. Zorgen over het recht op abortus - en over de rol van het Hooggerechtshof - worden al jarenlang als de mogelijke sleutel van de verkiezingen gezien, omdat de Republikeinen zich daarop hebben gericht.
Tegelijk is het een van de weinige punten waarop Harris jarenlang een duidelijk verhaal had. Ze zal het nodig hebben om geen haaienvoer te worden; aangevallen op alles wat ze ooit heeft gezegd en gedaan, op wie ze is - en is ze eigenlijk wel in de VS geboren? Opeens beloven de saaiste verkiezingen in decennia de opwindendste te worden - en de inzet blijft net zo hoog.
Waar Kamala Harris voor stond, werd nooit echt duidelijk