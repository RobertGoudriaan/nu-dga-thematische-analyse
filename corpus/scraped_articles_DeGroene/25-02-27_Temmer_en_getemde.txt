Temmer en getemde

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
27 februari 2025
DESIGN Formafantasma
De presentatieOltre Terrain het Stedelijk Museum Amsterdam is opvallend, alleen al omdat dat museum de laatste jaren weinig wist te bedenken als het om design ging, laat staan dat het tot presentaties kwam met enig kritisch gehalte. De tentoonstellingIt's Our F***ing Backyardin 2022 wilde ontwerpers tonen die 'met vernieuwende experimenten radicaal anders naar materialen kijken', maar de opbrengst daarvan was schamel; een kantoorbureau gemaakt van uit de gracht geviste petflessen, dat werk.
Oltre Terradoor Formafantasma (de studio van Simone Farresin en Andrea Trimarchi) is van een andere orde. Ik ken de heren van hun masteropleiding aan de Design Academy Eindhoven. Hun afstudeerproject was een scherpzinnig, erudiet en veelomvattend onderzoek naar een traditie van keramiekproductie op Sicilië, die in het slop zat, en alleen nog voor toerisme waarde leek te hebben. In dat onderzoek betrokken ze de lange geschiedenis van het ambacht, de invloeden die Sicilië door de eeuwen onderging, de kwaliteiten van de grondstof, de ateliers en de vaklui, en ook de puur commerciële mogelijkheden. Wat de presentatie verder opmerkelijk maakte is dat zij die uitvoerden met groot gevoel voor stijl, 'op z'n Italiaans', zou je kunnen zeggen, en mede daardoor zijn ze doorgebroken naar de hoogste regionen van de designwereld, met internationale prijzen, werk voor Prada, enzovoorts. Maar ook daar leveren ze vergelijkbare onderzoeken af.Ore Streams,over de complexiteit van e-afval,Cambio,voor de Serpentine Gallery, Londen, over de wereldwijde houtproductie en -verwerking.
Oltre Terrais de weergave van een onderzoeksproject naar de 'complete ecologie' van de relatie tussen schapen en mensen, temmer en getemde. Wij hebben schapen veranderd door ze door te fokken tot producenten van onnatuurlijke hoeveelheden wol, zij hebben onze geschiedenis en cultuur beïnvloed (tot ons beeld van Christus als lam aan toe), en samen hebben wij enorme invloed gehad op de natuurlijke omgeving. De introductie van het schaap in Australië, bijvoorbeeld, had vergaande gevolgen voor het landschap en het ecosysteem - in Australië ontbraken de bacteriën die nodig zijn om schapenpoep af te breken. Dertig miljoen schapen in het Verenigd Koninkrijk, die elk dertig liter methaan per dag uitstoten, leveren een belangrijke bijdrage aan de klimaatverandering; in Nieuw Zeeland zijn schapen verantwoordelijk voor negentig procent van de methaanemissies van het land. De presentatie toont echter veel meer. De fluit- en klikgeluidjes van Portugese herders. Beelden van de 'transhumance' of 'oltre terra', de jaarlijkse verweiding. Fok-catalogi, waar specifieke schapen uit kunnen worden besteld, EU-reglementen, de moeflon, het Drentse heideschaap, gekloond schaap Dolly en het merinoschaap Shrek, dat drie jaar de scheerders ontliep en met dertig kilo wol aan haar lijf werd gevonden. De enige twee die ik miste waren Shaun en Veronica.
De presentatie is in het Stedelijk op zijn plaats vanwege de relevantie voor de designwereld en de meesterlijke vormgeving, en gaat inhoudelijk gelukkig een stuk verder dan het halfwas werk van individuele (goedwillende) kunstenaars, die tegenwoordig alles wel 'een onderzoek' noemen. Dit zou ook op een internationale jaarbeurs voor textiel en mode kunnen staan, of daar moeten staan.
Koen Kleijn
Alessandro Celli | Formafantasma, seasonal transhumance from Austria to Italy, 2022