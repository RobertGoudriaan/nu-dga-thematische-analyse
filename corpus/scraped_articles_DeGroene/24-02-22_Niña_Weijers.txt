Niña Weijers

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
22 februari 2024
Het kunstencentrum bleek gehuisd in een oude fabriek in Boerum Hill, Brooklyn. Gigantische ruimte, stalen balken, onbewerkt hout, ruwe bakstenen, slingerende leidingen: het soort decor, kortom, waarvan je haast vergeet dat het ooit daadwerkelijk een functie vervulde, méér was dan alleen een achtergrond voor culturele of culinaire activiteiten.
De Canadese schrijver Sheila Heti was in New York om te praten over haar nieuwste boek,Alphabetical Diaries. Ik ben altijd benieuwd naar haar werk, omdat het verrast en ruimte schept voor eventuele mislukking. In haar boekMotherhood,over de ambivalentie van haar kinderwens, stelde ze vragen aan de hogere machten door een muntje op te werpen, geïnspireerd door de I-Tjing. Het leverde dialogen op waarbij haar lange - soms diepzinnige, soms banale - vragen werden beantwoord met even afgemeten als grillige 'ja's' en 'nee's'. In haar mystieke romanPure Colourverdween de verteller veertig pagina's lang in een boomblad (een beetje mislukt wat mij betreft, maar daardoor juist leuk).
En nu is er dus dit alfabetische dagboek. Het idee is even simpel als briljant: tien jaar aan dagboeken en een half miljoen woorden zette Heti, zin voor zin, in een spreadsheet, op alfabetische volgorde. Jarenlang sneed en sorteerde ze, totdat er 60.000 woorden overbleven. In het eerste hoofdstuk beginnen alle zinnen met A, in het tweede met B, enzovoort, tot aan de Z. (Hoofdstuk Z is slechts één zin:'Zadie Smith's husband, who was my favourite person to talk to that night, said he thought a pet was a good release valve for the thoughts and feelings one could not share with one's partner'- en hiermee verklap ik alleen maar het toevallige einde van een boek waarin zowel alles als niets aan het toeval kan worden toegeschreven).
De fabriekshal vulde zich met vrouwen - ik krijg het niet anders gezegd - zoals ik. Het meisje bij de deur vond dat ik een leuke jas droeg. Zoveel mensen met leuke jassen deze avond, verzuchtte ze. Ze had gelijk: het was een publiek met leuke jassen. Kleren, kleuren, een bepaald soort smaak. Niet hip, niet chique, niet heel erg consistent, ik bedoel dus: nogal zoals mijn eigen smaak. Veel twintigers, hoge verwachtingen, smeulende vuurtjes van verlangen naar het leven en de literatuur - ook dit krijg ik niet echt anders gezegd. Ik keek naar ze en ik kon het bijna niet verdragen. Ik kon ze bijna aanraken, mijn ongeleefde levens in deze stad.
Heti vertelde dat ze zich geïnspireerd had gevoeld door een vriend, die in de jaren negentig een week lang met een taperecorder had rondgelopen en alle gesprekken had opgenomen waarvan hij deel uitmaakte. Die had hij simpelweg uitgeschreven, in één lange en verwarrende tekst, uitwisselingen met caissières en taxichauffeurs, geroddel op feestjes, gesprekken aan de keukentafel.
Aan zulke dingen denk je weleens, vooral maar niet uitsluitend als je jong bent: het vangen van de hele werkelijkheid, een oneindig, onmogelijk boek dat alle andere overbodig maakt. Een onzinnige gedachte, kunst werkt bij de gratie van oneindige vertakking, maar toch, eigenlijk moet je niet gaan voor minder. Inmiddels kon je het bijna horen zoemen in de zaal, iedereen had zin om iets te maken, iets nieuws, iets origineels dat de wereld zou veranderen. Iedereen was jong, behalve degenen die dat niet meer waren.
Ik dacht weer eens aan het verstrijken van de tijd. Aan alles wat achteraf geen begin was maar eenmalig bleek. Een zomer lang lezen, of vrijen, of schrijven. In Berlijn! Een winter lang huilen, een paar kilo afvallen, iedereen die zei dat je er beter uitzag dan ooit en dat zelf ook vinden. Je beste vriendin dagelijks zien.De wandvan Marlen Haushofer voor het eerst lezen.
Schrijven heeft altijd te maken met het willen veranderen van de tijd, hem uitrekken of stilzetten, verweer bieden tegen de chronologie, alles nog eens dunnetjes overdoen. Het wonderlijke van Heti's alfabetische dagboeken was dat ze daadwerkelijk een manier had gevonden om de tijd uit zijn baan te slingeren. Ze had een nieuw verhaal gemaakt van haar verhaal, eentje waarin gebeurtenissen die misschien wel jaren na elkaar hadden plaatsgevonden ineens samenvielen. Geliefden wandelden in en uit, iedereen bleef maar opduiken, extase en verdriet wisselden elkaar in rap tempo af, alles was mislukt, alles was gered. Ik wist niet of dit het leven was, of troost bood voor wat het leven was.
'What beauty could be made from this randomness?'
Sheila Heti,Alphabetical Diaries