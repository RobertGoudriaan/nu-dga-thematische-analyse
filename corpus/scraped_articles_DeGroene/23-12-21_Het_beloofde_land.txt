Het beloofde land

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
21 december 2023
Het was een vruchtbaar land met klaterende beken en diepe bronnen die uitmondden in valleien en heuvels. Op de vruchtbare grond groeide tarwe en gerst, wijnstokken en vijgenbomen, granaatappels en olijven. Het was een land dat overvloeide van 'melk en honing'. De rijke bodem leende zich uitstekend voor landbouw en voor herders die er hun kudden konden laten grazen, er waren bergen die beschutting boden tegen de elementen en bescherming tegen vijanden.
Dit is zo'n beetje hoe Kanaän, het beloofde land dat uiteindelijk Israël werd genoemd, in de bijbel werd voorgesteld. Het zou de Israëlieten, als ze het zouden bereiken, aan niets ontbreken.
Maar een beloofd land is nog niet een land waar je zomaar kunt wonen. In de bijbel is het het land dat door God aan aartsvader Abraham en zijn nageslacht werd voorgespiegeld. Meer metaforisch gezien staat het voor een ideaal, een utopie.
Abraham wist dat hij Gods beloofde land niet met eigen ogen zou zien. In feite maakte God hem duidelijk dat het vier generaties zou duren; zijn nakomelingen moesten de ontberingen van slavernij in Egypte doorstaan voordat ze van het huis zouden kunnen genieten dat God hun had toegezegd. Ook Mozes, die van God de opdracht kreeg zijn volk naar het beloofde land te leiden, zou er geen voet zetten. God liet hem vanaf de top van de Neboberg over het land uit kijken, voordat hij op honderdtwintigjarige leeftijd stierf.
Noties over het beloofde land zijn weer uiterst actueel, nu er tussen Israël en Hamas een verschrikkelijke oorlog woedt die uiteindelijk om grondgebied gaat. Israël is het resultaat van het geloof dat er een goddelijk verbond bestaat tussen joden en het beloofde land, dat van oudsher ook wel Sion werd genoemd, naar de berg in Jeruzalem waarop ooit de tempel stond - de term 'zionisme' voert daarop terug. Nadat Theodor Herzl, de vader van het moderne zionisme, in 1896 een pleidooi hield voor de oprichting van een thuisland voor de vervolgde Europese joden, waar ze 'eindelijk als vrije mensen op eigen bodem zouden kunnen leven', werd al snel Palestina - 'ons altijd gedenkwaardige historische thuis' - als de droomlocatie gezien.
Wat volgde is bekend: het beloofde land was geen leeg land. Sterker nog: het beloofde land van de joden is ook het beloofde land van de Palestijnen. De tragiek is dat op het moment dat Israël werd gesticht, dit jaar 75 jaar geleden, het met dezelfde problemen te maken kreeg als elk ander land dat soevereiniteit probeert te forceren met omstreden geografische aanspraken. En misschien nog wel erger, omdat het op zo'n historische plek gevestigd werd, een plek waar God zich zo geroerd had. Dit dubbeldikke winternummer heeft als thema 'het beloofde land', waarbij we niet alleen aandacht aan Israël en Gaza besteden, maar ook aan de metaforische betekenis van het begrip. Terwijl de Gazastrook geteisterd wordt door bombardementen, zijn er toch Israëli's en Palestijnen die nadenken over een toekomstige vrede, laat onze Israëlcorrespondent Simone Korkus zien. Veertig jaar geleden schreven linkse Nederlandse joden over hun ambivalente verhouding tot het beloofde land inIsraël: een blanco cheque?;Or Goldenberg zocht een aantal van hen opnieuw op. En de Palestijnse schrijver Naim Al Khatib hield, op de vlucht voor de bommenregen, een aangrijpend dagboek bij.
Maar we staan ook stil bij het gedroomde land van rechts Nederland, bij Boedapest als toevluchtsoord voor ultraconservatieve intellectuelen en bij de vrolijke mislukking van rechtse utopieën. Jorie Horsthuis trok naar Nagorno-Karabach, het niet-erkende land dat vanaf 1 januari helemaal ophoudt te bestaan, en we bezochten Hotel Humboldt, droom van de laatste dictator van Venezuela en in ere hersteld door president Maduro. Het beloofde land kan allicht beter een belofte blijven; reëel bestaand valt de droom al snel in gruzelementen.
PS De volgende Groene verschijnt op 11 januari. Wij wensen u mooie feestdagen en de wereld een niet al te bar nieuwjaar
Het beloofde land kan allicht beter een belofte blijven