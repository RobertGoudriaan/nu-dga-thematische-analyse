Marja Pruis

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
1 februari 2024
Ik weet niet meer wanneer ik merkte dat mijn moeder haar geheugen begon te verliezen. Ze had nooit een probleem met ouder worden, tot ze tachtig was. Ze bleef het maar zeggen: 'Tachtig, ik ben tachtig, kan jij het geloven?'
Het is wat ik vrienden nu om me heen hoor zeggen: 'Zestig, ik ben zestig, ik begrijp het niet.'
'65, dan begint het pas', zegt er eentje, steun zoekend bij zijn stok.
Er was ooit een vrolijke professor in de krant die zei zichzelf te euthanaseren als hij 75 zou worden. Want dan was je nog nét anderen niet tot last.
Ik schrijf dit omdat ik net mijn elektrische tandenborstel op een heel vreemde plek heb teruggevonden. Dezelfde tandenborstel die ik tot drie keer toe uitgebreid door de telefoon heb beschreven aan baliemedewerkers van het Hilton Hotel in Rotterdam waar ik de nacht doorbracht.
'Kamer ACHT NUL ACHT!'
Ik moest het tegen debielen opnemen, terwijl: wie was er hier achterlijk.
Ik ben het soort vrouw dat beleefd is, glimlacht. Het ergste soort. Tot een verder voor niemand navolgbaar kookpunt is bereikt. Een dienstverlenend beroep hebben, het moet vreselijk zijn. 'Oude mensen', zei mijn zoon toen hij in de kaaswinkel werkte. Hij hoefde zijn zin niet af te maken.
Het ging niet om een ring hè, of gouden oorbelletjes zwaar van de saffieren. Ik was in de rouw om een tandenborstel.
'En welk merk is het dan?' vroeg de arme jongen die ik aan de lijn had. 'Welke kleur?'
Hij kwam net van de hotelschool, met de hoogste cijfers voor probleemoplossend vermogen. Opeens dacht ik het fenomeen hotel te zien voor wat het was: een flinterdunne façade. Dat hoogpolige tapijt in die gangen. Het had niet voor niets een kotskleur.
'Goh', zei degene die me langer kent dan vandaag, toen ik beschaamd mijn tandenborstel tevoorschijn haalde. 'Ik vond je gisteren ook al een beetje verward.'
Huh? Wat was er gisteren?
Eenmaal bestempeld als verward, is het moeilijk je nog onverdacht te gedragen. Nu ik nog bij zinnen denk te zijn, wil ik wel bij deze dit nog even wereldkundig maken: mensen die op hun 75ste anderen tot last zijn, waren dit ook toen ze dertig waren. Het is een variant op iets waarmee ik mezelf af en toe troost. Vrouwen die ik nu heel onaantrekkelijk vind, waren dat ook toen ze jong waren.Sort of.
Peinzend fiets ik naar een afgesproken adres. Vorige keer belandde ik op een knooppunt niet bedoeld voor fietsers.
Dat was ook het moeilijke met mijn moeder: ze was altijd al heel vaag. Ik wil me er niet achter verschuilen, maar ik voel het continu in mijn hoofd. Vaagheid. Zonder dat zou ik niks volhouden.
Maar op de snelweg belanden terwijl mijn dochter op me wacht in een nagelsalon... Dit gaat me niet nog eens gebeuren dacht ik, en vertrok ruim op tijd. Niks aan de hand, tot ik de buurt herkende.
Er is een straat in Amsterdam die ik niet links kan laten liggen. Ik woonde er in de jaren tachtig met een vriendin, het was mijn eerste eigen huis, ik leerde er koken, geheimen bewaren. Sommige schrijvers hebben een oerboek, ik heb een oerhuis. Zo langzaam mogelijk fietste ik er langs, turend naar de voordeur, het naambordje, de ramen, ik streelde de sponningen met mijn ogen.
Tot ik moest uitwijken voor een tegenligger op de fiets, ze zag me niet, ze had iets aan haar hoofd, ik zag het aan haar, want ik kende haar, ze woonde hier nog steeds.
Dit is dus het wonder: ik heb een kraakheldere dochter. Zij laat haar nagels sjiekroze lakken, ik kies voor de ordinaire variant. Ze heeft twee zonen, dat alleen al. We moeten zoveel bepraten, en tussen alles door vertel ik het, van het huis waar ik zojuist langs fietste, de ooit-vriendin die ik zag. En dat ik niks zei, hoe kan dat, zelfs de brievenbus op de hoek was er nog.
'Is dat zonet gebeurd?' vroeg ze.
Ze begreep hoe erg het was, dat wij hier zaten met onze gespreide vingers alsof er niks aan de hand was.
'Ze lachten altijd om dezelfde dingen, maar stel dat ze deze keer niet lachte?'
Alice Munro,Weg van haar