Katoenwinkeltje

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
17 november 2022
TONEEL Lehman Trilogy
Alle acteurs inLehman Trilogydragen eenzelfde basis-outfit. Elegante lange jassen, witte overhemden, mooi gesneden broeken, glanzende stappers. Daar wordt inventief mee gevarieerd, want met z'n zessen spelen ze zo'n dertig rollen. De kostuums van ontwerper Devastator geven subtiel de voortsnellende tijd weer, want de ruim drie uur durende voorstelling over de opkomst en ondergang van de Amerikaanse Lehman-bankiersfamilie beslaat zo'n 160 jaar.
Regisseur Guy Cassiers koos ervoor om de vele mannen- en weinige vrouwenrollen uit het boek van Stefano Massini vrijelijk over de acteurs én actrices te verdelen. Dat zorgt voor veel spelgenot. Het is magisch om Hélène Devos voor je neus te zien veranderen van een bedachtzame, eigengereide bankierszoon in een zelfingenomen handelaarshaantje. En Gijs Scholten van Aschat van een dominante Lehman-nestor in een charmant jong meisje. De kleinere rollen zijn karikaturaler aangezet, de grotere rollen hebben meer diepgang. Maar alle figuren zijn even helder afgetekend, louter door houding, gezichtsuitdrukking en een interne persoonswisseling. En het voordeel van de uniseks-kostumering: eindelijk zijn we verlost van de eeuwige hoge hakken waar in ita-voorstellingen vrouwelijke personages kracht aan schijnen te moeten ontlenen. Chris Nietvelt, Hélène Devos en Maria Kraakman staan even stevig op aarde als hun mannelijke collega's.
De voorstelling bevat indrukwekkende scènes. De aangrijpende zelfmoord van een serie inwisselbare beurshandelaren tijdens de beurskrach van 1929, waarbij de projecties op de twee torens van de decorwand het vallen van de springers verbeelden. De kil makende introductie van de kapitalistische consumenten-ideologie door opgewonden bankiers die de slogan 'kopen is winnen' vieren met een feestelijk dansje. Maar lastig aan deze voorstelling is dat het een ideeënverhaal betreft over hoe bankiers onze omgang met geld transformeerden. Met de drie uit Duitsland geïmmigreerde joodse broers die hun katoenwinkeltje uitbouwen tot een bankiersimperium heb je nog enige emotionele verbintenis. Dat kalft af met elke nieuwe Lehman-generatie.
De boekbewerking van Cassiers - voor de Broadway-voorstelling die Massini zelf schreef kreeg ita de rechten niet - ontbeert stevig drama tussen de figuren. Als bankierszoon Herbert zich ontpopt tot een democratische politicus die zich tegen de banken keert, wil je meemaken wat dat aanricht binnen de Lehman-familie. Als zoon Robert door zijn vader Philip gedwongen wordt om in een crisis de andere banken te laten vallen, wil je weten hoe hij zich staande houdt bij de woede die dat ongetwijfeld opriep. Maar het verhaal snelt door, ondersteund door historische gebeurtenissen op een lichtbalk. Telkens verzint een Lehman een nieuwe manier om nog slimmer geld te maken, is een tweede het daar even niet mee eens, en gebeurt het toch. Cassiers kan geweldig binnenwerelden verbeelden, via een ingekeerde atmosfeer, intiem stemgeluid, hallucinerende projecties. Dat mis je in deze familiekroniek, die sober is geënsceneerd in kale gesprekken op het voortoneel. De acteurs laten elke scène sprankelen, maar het blijft een lange zit.
Marijn van der Jagt
Fabian Calis | Rechts: Lehman Trilogy, regie Guy Cassiers;