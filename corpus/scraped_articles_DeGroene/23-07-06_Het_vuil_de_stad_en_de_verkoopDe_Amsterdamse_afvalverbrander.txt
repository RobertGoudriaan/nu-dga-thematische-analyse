Het vuil, de stad en de verkoop De Amsterdamse afvalverbrander AEB

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
6 juli 2023
De toekomst van het Afval Energie Bedrijf van Amsterdam is onzeker. Sinds het te boek staat als 'een groot financieel risico' pleiten sommige gemeentepartijen voor 'competitieve verkoop'. Maar moet je afvalscheiding wel aan de markt overlaten?
'Veiligheid voorop!'zegt Rogier Masselink, manager markt en communicatie van het Afval Energie Bedrijf (AEB) van de gemeente Amsterdam.  'We willen jullie vragen om alsjeblieft je veiligheidsbril, beschermende kleding en helm te dragen tijdens de rondleiding. Voordat we gaan lopen, zijn er nog vragen?' Op de eerste maandag van juni, een dag waarop al het treinverkeer in en rondom Amsterdam stilligt door een computerstoring, staat een groepje journalisten te kijken naar hoe de wagons van een goederentrein vol Romeins afval worden uitgeladen. Een gelukje: die trein was een dag eerder, vlak voor de storing, het terrein van de afvalverwerker opgereden.
Grommend rijdt een vorkheftruck tussen de wagons en een platte kar. Grote in groen plastic verpakte afvalbalen gaan heen en weer. Op enkele plekken steken mozzarellaverpakkingen en blikjes gepelde tomaten uit het plastic. Deze trein rijdt vanaf begin juni twee keer per week van Rome naar Amsterdam, zegt Masselink. De duizenden uitgepakte zure balen worden steeds tijdelijk in de buitenlucht opgeslagen. 'In de stille uren, als er na vijf uur geen Amsterdamse vuilniswagens meer aankomen, dan gaat deze voorraad de verbrandingsovens in.'
Een 'soort Romeinse rookpluim boven Amsterdam', noemde VVD-Kamerlid Erik Haverkort de verwerking van het Italiaanse afval. 'Het voelt niet fraai', zei ook staatssecretaris van Infrastructuur Vivianne Heijnen over de deal met Rome. Laat de Italianen lekker voor hun eigen afval zorgen, vinden de politici. Masselink van AEB is het niet met hen eens. 'We schieten een collega-vuilverwerker te hulp', legt hij uit. 'De afvalscheider in Rome was in de brand gevlogen en daardoor hadden ze acuut te weinig ruimte in hun ovens.' Bij het enige alternatief, het storten van afval, komt veel meer CO2vrij. 'Europees gezien beperken we de uitstoot van broeikasgassen, we benutten onze ovens beter en we verdienen er ook nog goed aan. Ik zie vooral voordelen.' Hij zegt het niet met zoveel woorden, maar hij vindt de politieke bezwaren een beetje hypocriet. 'We verbranden al jaren afval uit Engeland en IJsland, daar hoor je nooit iemand over.'
Eigenlijk is het voor het eerst sinds jaren dat AEB góed nieuws te melden heeft. De voormalige trots van de stad had het afgelopen decennium vooral te maken met financiële tegenslagen, managementproblemen, gebrekkig onderhoud, ingrijpen van de Omgevingsdienst en noodgedwongen maandenlange sluiting van vier van de zes ovens. Als klap op de vuurpijl werd de overname voor de Rotterdams-Chinese eigenaren van Afvalverwerking Rotterdam (AVR) door de mededingingsautoriteit ACM afgeblazen omdat in het westen van Nederland zo een monopolist zou ontstaan, met het risico van prijsstijgingen voor afvalverwerking. De Amsterdamse wethouder Reinier van Dantzig wil AEB opnieuw in de verkoop doen. Maar er zijn tegengeluiden. De lokale fractie van de PvdD vindt de fabriek 'te belangrijk' om te verkopen. De Amsterdamse SP wil het bedrijf niet uitleveren aan de aandeelhouders. Dan wordt het weer 'één euro, één stem, en niet meer: het volk bepaalt'.
'Je moet je echt afvragen of je voor een paar honderd miljoen euro zo'n basisvoorziening moet verkopen', vindt ook oud-PvdA-wethouder Carolien Gehrels. 'Private equity stapt dan in en die verkoopt het bedrijf over een paar jaar aan bij wijze van spreken de Chinezen. Dan ben je alle controle kwijt. De inwoners van Amsterdam en omgeving zijn daarna duur uit.' De achterliggende vraag voor heel Nederland: kunnen we afvalverwerking aan de markt overlaten, zoals elektriciteitsproductie, of is het een basisvoorziening, zoals water en rioolzuivering?
Carolien Gehrels werd in 2006de dag voor Hemelvaart geïnstalleerd als wethouder van Amsterdam. De dag na die vrije dag kwam Daan van der Linde, de toenmalige directeur van AEB, meteen bij haar langs. 'Hij had twee vervelende mededelingen', herinnert ze zich. 'Hij had acuut 25 miljoen euro extra nodig voor de bouw van de hoog-rendement-afvalverwerkingsinstallatie hrc, en er zou waarschijnlijk in het najaar nog eens negentig miljoen bij komen. Drie maanden later had de directeur nog een derde dramatische mededeling voor haar: hij was ongeneeslijk ziek en zou binnen een half jaar overlijden.
Van der Linde was een 'groot animator, groot innovator', vertelt Gehrels. En reserve-astronaut; als Wubbo Ockels ziek was geworden, was híj het geweest die de ruimte in zou mogen. 'Dat zegt iets over de man!' De AEB-directeur had als een van de eersten door dat afval ook een grondstof was. 'Daarom moest die hrc er ook komen om nog efficiënter elektriciteit en stoom te kunnen opwekken', zegt Gehrels. De twee nieuwe ovens zouden met name gebruikt worden om de groeiende stroom bedrijfsafval te verbranden. Tegen een concurrerend tarief, waarbij de winst in de gemeentekas zou terugvloeien. 'Dat paste bij de missie van AEB om milieuvriendelijk, efficiënt en goedkoop te verbranden', concludeert het rapportVermetel vertrouwen,dat in september 2007 de overschrijding van de begroting met 115 miljoen euro onderzocht. De redenen voor de budgetoverschrijding zijn volgens de onderzoekers dezelfde als bij andere grote overheidsprojecten, zoals de bouw van de Stopera of de aanleg van de Betuwelijn. Het begint vrijwel altijd met een te lage oorspronkelijke raming, uit angst dat de politiek het plan anders niet goedkeurt. Vervolgens worden er om te bezuinigen elementen uit het plan geschrapt - aanpassingen die echter ook weer veel geld kosten - en wordt er onvoldoende externe deskundigheid ingehuurd. Zo was AEB zelf hoofdaannemer, 'zonder daarvoor deknow howte hebben'. Het resultaat: een bouwsom van 453,4 miljoen euro, een overschrijding van de oorspronkelijke begroting met 42 procent.
Een asbreuk van de enorme rotors gooide bij de opstart nog roet in eten, maar die bleek redelijk goedkoop bij een bedrijf in de buurt besteld te kunnen worden. Na een feestelijke opening door prins Willem-Alexander in 2010, werden de efficiënte ovens dé paradepaartjes van het gemeentebestuur. 'De nieuwe centrale was de meest geavanceerde ter wereld', vertelt Gehrels. Ze leidde er de burgemeester van Beijing rond, een delegatie Brazilianen. 'De hele wereld kwam kijken.'
De centrale draaide volgens de oud-wethouder in ieder geval tot het einde van haar termijn in 2014 'vijf jaar heel goed'. De directeur van Waternet, de fusie tussen het gemeentelijke waterbedrijf en het waterschap, kon het management erbij doen. 'Want eigenlijk is het bedrijfsmatig niet zo ingewikkeld', zegt Gehrels. Toch doen zich ook in deze periode al incidenten voor. In april 2008 liep de druk op twee stoomketels zo hoog op dat ze bijna droogkookten. Een ongeluk met 'hoog risico', schrijft een latere onderzoekscommissie van de gemeenteraad. Het is 'de factor geluk' die een 'fatale afloop' voorkomt.
In 2008, na de kredietcrisis, stort de vraag naar verbrandingscapaciteit in. 'Om de financiele risico's te beheersen is verzelfstandiging de enige oplossing', concludeert de raad op basis van drie verschillende onderzoeken. 'Ik was absoluut voorstander van verzelfstandiging', zegt Carolien Gehrels nu. 'Zo zet je een bedrijf iets op afstand van de politiek. Je maakt het slagvaardiger.' In haar ambtstermijn verzelfstandigde de gemeente Amsterdam ook al het Amsterdam Museum, het havenbedrijf, de Amsterdamse gvb. 'Het had eigenlijk allemaal goed uitgepakt. En verzelfstandiging is nadrukkelijk iets anders dan privatiseren. Als aandeelhouder houdt de gemeente zeggenschap over strategie, tarieven en benoemingen.' Zo ging de Gemeentelijke Dienst Afvalverwerking, die in 1918 voor het eerst de ovens opstookte, in 2014 verder als zelfstandige organisatie. De gemeente blijft de enige aandeelhouder.
Het argument voor slagvaardigheiddoor onafhankelijkheid  keert regelmatig terug in de gemeenteraadsvergadering van 29 juni 2023. De leden van de raad lopen de verkoop van AEB voor de zoveelste keer door. De PvdA vindt dat 'de gemeente een te kleine speler is' om het bedrijf zelf te kunnen leiden. Wethouder Van Dantzig verklaart vanzelfsprekend dat een nieuwe koper 'waarschijnlijk een private partij zal zijn'. CDA-gemeenteraadslid Diederik Boomsma vindt het onbegrijpelijk dat de scheidingsinstallatie, die de raad nu wil behouden en daarmee los wil weken van de rest van AEB, gemeentebezit blijft. 'Het zijn júist dat soort innovatieve dingen die je beter kunt overlaten aan bedrijven.'
Het groepje raadsleden dat AEB in handen van de gemeente wil houden is klein; de Amsterdamse fracties van SP, BIJ1, PvdD en Lijst Kabamba hebben vóór de vergadering een motie ingediend. Omdat AEB 'taken vervult van groot maatschappelijk belang', en omdat 'het verleden leert dat privatisering van publieke voorzieningen, zoals bij het openbaar vervoer, geen vooruitgang brengt' willen ze dat het afvalbedrijf uit de verkoop gehaald wordt. Raadslid Anke Bakker van de PvdD zegt dat haar partij zich 'niet comfortabel' voelt bij het idee om AEB te verkopen. 'Er zijn zorgen over wat het met de prijs van afvalverwerking gaat doen.' Bovendien ben je na verkoop 'alleen de pineut als het fout gaat' en de gemeente zou moeten bijspringen om het bedrijf te redden. 'Van de winsten krijg je niks meer mee.' BIJ1 noemt het een 'morele beslissing'; 'verkoop druist in tegen onze idealen'. 'Laten we samen optrekken als linkse wolk en de verkoop van AEB weigeren.'
De afnemende liefde tussen Amsterdam en zijn vuilverbrander ontstond echter al bij de verzelfstandiging in 2014, concludeert de raadsenquête in december 2021 op basis van tienduizend documenten en honderd interviews. Sindsdien was er sprake van wederzijdse verwaarlozing met uiteindelijk rampzalige gevolgen. 'Aan de kant van de gemeente ontbreekt het na de verzelfstandiging aan de kennis en kunde om de kwaliteit van de bedrijfsvoering van AEB te beoordelen.' AEB zelf kampt dan al met achterstallig onderhoud en 'het lukt het bedrijf niet om dit structureel op orde te krijgen'. In november 2014 breekt er brand uit, waarvan de schade pas in 2015 is hersteld.
Ook het politieke klimaat wijzigt. Een nieuw college stelt zichzelf ten doel om meer dividend uit deelnemingen te halen en voor 250 miljoen euro aan vastgoed en deelnemingen te verkopen. Bij de ambtenaren van de afdeling Deelnemingen verdween elke belangstelling voor de bedrijfsvoering van AEB, zeggen ingewijden op het stadhuis. 'Ze waren alleen geïnteresseerd in opbrengsten en eventuele verkoop. Ze keken alleen met een financiële bril.'
De opbrengsten van AEB, vóór de verzelfstandiging geraamd op tussen de veertien en 21 miljoen euro per jaar, dalen ondertussen naar vijf miljoen per jaar. D66-wethouder Udo Kock, die in de periode na Gehrels in 2014 aantreedt als wethouder Financiën, besluit daarom in het diepste geheim tot privatisering. Zijn ambtenaren moeten zelfs tegenover andere wethouders zwijgen over de onderhandelingen die hij voert met Beelen, een afval- en sloopbedrijf. Het college voelt zich bij de presentatie van Kocks plan in september 2019 overvallen en gaat niet met het voorstel akkoord; ze blijven hechten aan een publieke participatie in AEB. Een dag later dient Kock zijn ontslag in. 'Ik kan geen verantwoordelijkheid dragen voor een besluit dat evident risicovol en onnodig kostbaar is voor Amsterdam en haar inwoners', schrijft hij in zijn ontslagbrief. Nu is Kock adviseur van ondernemer Wim Beelen, die in de gemeente Amsterdam een superwerf voor jachten in de Amsterdamse haven wil realiseren.
Ondertussen is de situatiebij AEB volledig uit de hand gelopen. In februari 2018 wordt het bedrijf onder verscherpt toezicht geplaatst van de Omgevingsdienst Noordzeekanaal omdat 'de integriteit van installaties en het managementsysteem niet onder controle is'. Er is zelfs sprake van een 'potentieel verhoogd risico op een groot incident'. Dat doet zich bijna anderhalf jaar later voor als de directie aan de gemeente moet melden dat vier van de zes verbrandingsovens worden stilgelegd omdat de 'operationele processen niet meer onder controle zijn en de veiligheid niet meer kan worden gegarandeerd'.
De gevolgen zijn desastreus. Het aangevoerde afval moet worden getransporteerd naar andere verwerkers en AEB moet elektriciteit inkopen om aan de contractuele verplichtingen te kunnen voldoen. Vanaf deze stillegging geldt AEB als 'een groot financieel risico' voor de gemeente Amsterdam waarvan het zo snel mogelijk via een verkoop van de aandelen verlost moet worden. Op 4 oktober 2019 neemt de raad een motie aan die het college vraagt verschillende toekomstscenario's uit te werken, waaronder een 'competitieve verkoop'. Deze veiling komt in 2021 tot resultaat: een Chinees-Rotterdamse afvalverwerker wil AEB kopen voor 450 miljoen euro. Een overname die ruim een maand geleden door mededingingswaakhond Autoriteit Consument & Markt (ACM) wordt verboden. Carolien Gehrels, nu directeur energietransitie bij advies- en ingenieursbureau Arcadis en voorzitter van de Adviescommissie Maatwerkafspraken Verduurzaming Industrie, heeft al een schets van een alternatief overheidsbedrijf in haar hoofd en heeft dit met de PvdAfractievoorzitter besproken. 'Afvalverwerking is een basisvoorziening, een strategisch goed', vindt ze. 'Schone lucht, weinig CO2-uitstoot, goedkope elektriciteit en stoom, goede afvalscheiding; dat moet je niet aan de markt overlaten.'
In het nieuwe bedrijf zouden rijk, provincie en gemeente aandeelhouder moeten worden. 'Het liefst aangevuld met pensioenfonds ABP. Dat is op zoek naar milieuvriendelijke investeringen boven de 150 miljoen euro. Nou, dan lijkt dit me een ideaal project.' En de gevreesde managementproblemen en financiële risico's? Ook daar heeft de oud-wethouder een oplossing voor. 'Daarvoor sluit je een managementcontract met HVC, het publieke afvalverwerkingsbedrijf in onder meer Alkmaar en Dordrecht dat al jaren goed draait.'
Weet wat je aan invloed kwijtraakt, waarschuwt Gehrels. 'Ik heb met collega-wethouder Maarten van Poelgeest (GroenLinks) en Lodewijk Asscher de privatisering van Schiphol kunnen tegenhouden. Daar ben ik nog steeds trots op, want anders golden daar nu ook alleen de regels van de markt.'
Haar voorstel voor het AEB lijkt te zijn opgepikt door de PvdA-leden in de Amsterdamse raad. Fractievoorzitter Lian Heinhuis begint haar inbreng door te zeggen dat ze de verkoop 'kan volgen', maar dat ze het geen 'makkelijke conclusie' vindt. 'Zou het rijk het AEB nog kunnen kopen?' vraagt ze zich af. 'Dat is financieel veel slagvaardiger dan gemeenten of provincies.'
Wethouder Van Dantzig antwoordt dat het rijk natuurlijk een bod kan uitbrengen, maar dat hij het 'gezien het vorige proces' niet verwacht. Toen bracht geen enkele publieke partij een serieus bod uit. De desastreuze invloed van privateequity-investeerders op de woningmarkt, die vooral hogere huren en slechter onderhoud heeft opgeleverd, en mislukte privatiseringen in bijvoorbeeld Groot-Brittannië die zorgden voor duurder en slechter openbaar vervoer en water, hebben de D66'er niet kopschuw gemaakt.
Hij verzekerde de raad dat de afspraken over onder meer duurzaamheid, die de gemeente met AEB heeft gemaakt, ook horen bij een eventuele overeenkomst met een privaat bedrijf. 'Die blijven staan.' De motie van SP, BIJ1, PvdD en Lijst Kabamba om AEB publiek eigendom te houden, wordt verworpen; met tien stemmen vóór, 35 tegen.
De veiligheidsbrillen, beschermendekleding en helmen zijn opgeborgen, de zure lucht begint de neuzen te verlaten. De directie van AEB zit klaar om vragen te beantwoorden. 'Het gaat weer goed met ons', trapt interim-directeur Michel Frequin af. En inderdaad, de Omgevingsdienst heeft het verscherpt toezicht vorig jaar opgeheven. Het management is in rustiger vaarwater terechtgekomen. Wel liggen er nu twee van de zes ovens stil, vanwege een explosie en een brand in de technische ruimte door het knappen van een blusleiding. 'Ik was onder de indruk van de kwaliteit van het crisismanagement en de samenwerking met de brandweer', zegt Frequin. Volgens een woordvoerder worden ook over het boekjaar 2022 weer 'klinkende cijfers' verwacht.
Dat de overname door AVR niet doorging vindt de directie teleurstellend. 'We hadden goed collegiaal overleg', merkt Frequin op. Overname door een marktpartij heeft nog steeds zijn voorkeur. 'Er komen grote projecten en investeringen aan. Zo willen we al in 2028 CO2 afvangen en in lege gasvelden in de Noordzee opslaan. Dat doen we graag met een sterke partner.' Alles wat ze vertellen is 'in de context van het naar voren kijken'. Achterom kijken doen ze liever niet meer.
Twee van de zes ovens liggen stil vanwege een explosie en een brand in de technische ruimte