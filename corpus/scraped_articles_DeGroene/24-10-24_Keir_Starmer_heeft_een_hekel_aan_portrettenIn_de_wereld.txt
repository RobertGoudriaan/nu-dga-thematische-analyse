Keir Starmer heeft een hekel aan portretten In de wereld

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
24 oktober 2024
Londen - Much ado about nothing,of zit er meer achter de beslissing van Sir Keir Starmer om een portret van William Shakespeare van de muur in 10 Downing Street te halen? De afbeelding van The Bard was in de achttiende eeuw gemaakt door Louis-François Roubiliac, een Franse schilder en beeldhouwer die bevriend was met de zoon van Engelands eerste premier Sir Robert Walpole. Naar verluidt bevindt het doek zich nu in een opbergkast.
De verwijdering staat niet op zichzelf. Begin september heeft premier Starmer een portret van Margaret Thatcher uit zijn werkkamer laten halen. Dit eerbetoon aan de eerste vrouwelijke premier van het Verenigd Koninkrijk had David Cameron na haar dood in 2013 laten ophangen. Het toont Thatcher na de overwinning op de Falklands.
Tegenover de bbc legde Starmer uit dat hij niet graag door mensen, dood of levend, wordt aangestaard tijdens zijn werk. In de weken erna volgde er een kaalslag op de muren van de ambtswoning. Ook het portret van koningin Elizabeth I werd verwijderd. The Virgin Queen was een van de invloedrijkste monarchen uit de Britse geschiedenis. Vervolgens was het de beurt aan Sir Walter Raleigh, haar bekendste staatsman en ontdekkingsreiziger. Deze portretten hingen in de ontvangstruimte. Dat gold ook voor het verwijderde portret van William Gladstone, viervoudig premier uit de late negentiende eeuw.
Volgens een regeringswoordvoerder leefde het plan al langer om portretten weg te halen, dit wegens het 125-jarige bestaan van de Government Art Collection. Aan dit motief wordt getwijfeld, omdat het gaat om bekende Britten wier namen afgelopen jaren in opspraak zijn geraakt.
Zo is er onlangs een reeks seminars georganiseerd over vermeend racisme in de werken van Shakespeare, terwijl de naam van de progressieve liberaal Gladstone besmet is geraakt omdat zijn vader slaven hield op zijn plantage in Brits Guyana. Raleigh zat achter de kolonisering van Noord-Amerika.
Wat ervoor in de plaats komt, is onbekend. Op cultureel vlak is Starmer vooral geïnteresseerd in voetbal en popmuziek. Er is spottend geopperd dat hij een portret van Oliver Cromwell zal ophangen, vanwege zijn strijd tegen rokers, drinkers en jagers. Door zijn puritanisme wordt Starmer vaak vergeleken met de leider van de Parlementariërs die na de onthoofding van koning Karel I in 1649 de macht greep. Een van de eerste dingen die Cromwell deed was het verkopen van Karels kunstcollectie om zijn beleid te bekostigen.