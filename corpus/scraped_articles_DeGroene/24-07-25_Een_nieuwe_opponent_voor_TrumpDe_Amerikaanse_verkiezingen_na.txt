Een nieuwe opponent voor Trump De Amerikaanse verkiezingen na Joe Biden

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
25 juli 2024
Kort nadat Donald Trump bekendmaakte dat J.D. Vance zijnrunning matezal worden,trok Joe Biden zich terug als de Democratische presidentskandidaat. Dit kan weleens goed getimed blijken te zijn.
In de vroege zomer van 2019,toen de Democraten druk op zoek waren naar de meest geschikte figuur om het tegen Trump op te nemen, deed de ene kandidaat - Eric Swalwell, lid van het Huis van Afgevaardigden uit Californië - een klemmend beroep op een andere kandidaat, Joe Biden. 'Het is tijd om het stokje door te geven', zei de toen 38-jarige Swalwell. Het waren Bidens eigen woorden, uitgesproken in 1988 toen hij een eerste poging deed om president te worden. Maar waar de jonge Biden ooit een generatiewissel bepleitte, wilde de oude Biden er niets van weten. 'Ik houd dat stokje nog even vast', kreeg Swalwell te horen.
Tot zondag 21 juli hield Biden dat standpunt vol. Toen kwam de brief waarin hij aankondigde af te zien van zijn nominatie als presidentskandidaat. Ongeacht wie de opvolger wordt - vicepresident Kamala Harris heeft zich opgeworpen en krijgt brede steun - was het besluit goed voor de Democratische campagnekas. Binnen een paar uur tijd stroomde er vijftig miljoen dollar binnen. Het campagneframe van de aanklager - Harris' beroep voordat ze de politiek in ging - is voor veel Democraten aantrekkelijk.
Dat Biden zich plotseling bereid toonde het stokje door te geven, was het resultaat van een week waarin de toch al roerige Amerikaans verkiezingen nog turbulenter werden. Het scenario van een eenvoudige monsteroverwinning voor Trump drong zich steeds verder op. Trumps nieuw verworven status als overlever van een moordaanslag leek de Republikeinen verdere energie te geven. De Trump-campagne schakelde bovendien razendsnel door. Wie niet boven op het nieuws zat, kon gemakkelijk denken dat de beveiligers die een bebloede Trump van het podium in Butler, Pennsylvania afvoerden hem direct op het vliegtuig naar Milwaukee hadden gezet om daar de Republikeinse Conventie bij te wonen en officieel aangewezen te worden als presidentskandidaat. Het oorverband bleek zich te lenen voor een gimmick, en werd ook gedragen door aanwezigen met volledig intacte oorschelpen. Uit de keuze voor de 39-jarige J.D. Vance als vicepresident bleek bovendien dat de Republikeinen aan verjonging doen. Hij zou de eerste millennial in het Witte Huis kunnen zijn.
Uit onderzoek van het digitale nieuwsmedium Axios bleek dat de keuze voor Vance was gemaakt na de aanslag op Trump. Vance's uitlating dat Biden schuld had aan die daad omdat hij Trump als een autocraat had bestempeld, droeg daar ongetwijfeld aan bij. Axios meldde nog twee andere belangrijke invloeden. Elon Musk had Trump gebeld en gepleit voor Vance, die rijk werd als Silicon Valley-durfinvesteerder. Ook voormaligFox News-presentator Tucker Carlson vond dat het Vance moest worden. Vance, zo zei Carlson tegen Axios, was de ideale kandidaat omdat hij tegen militaire en financiële steun aan Oekraïne is. Dat Trumps oudste zoon Don junior een groot fan is van 'J.D.' speelde ook mee. Met Vance krijgt Trump een politieke erfgenaam met retorische en tactische kwaliteiten die ontbreken bij zijn eigen nageslacht.
Het politieke signaal dat de Republikeinen hiermee afgeven, is niet mis te verstaan. Vance is niet het type kandidaat dat de electorale hoekjes weet te bereiken waar Trump zelf moeilijk bij kan (Afro-Amerikaanse kiezers, bijvoorbeeld, of vrouwen in de middenklasse buitenwijken). Electoraal gezien bedienen ze hetzelfde type kiezer, zo concludeerde politiek commentator John Ganz in zijn nieuwsbrief; de kiezers die zich, ongeacht hun welvaartsniveau, 'ondervertegenwoordigd voelen in het politieke en maatschappelijke leven'. Het is deze groep die zich volgens Ganz overgeeft aan een strijd tegen het 'politieke establishment', hoezeer het trumpisme inmiddels ook de ideologie van een nieuw politiek establishment is geworden. Dit deel van Amerika wendt zich tot een autoritaire leider die beloningen en straffen uitdeelt. Het voornaamste verschil, aldus Ganz, is dat Trump, met zijn verbintenissen met New York en Florida, de stedelijke variant vertegenwoordigt, en Vance, met zijn wortels in de Appalachen, de rurale.
Ook in de gretigheidwaarmee de politieke strafexpeditie aan kiezers wordt voorgehouden passen Vance en Trump bij elkaar. Beiden zijn wrokkige mannen. Trump, erfgenaam van vastgoedmiljarden, werd te veel als een parvenu gezien om echt te worden omarmd door de Westkust-elites waarvan hij onderdeel wilde zijn. Zijn politieke ambities werden aanvankelijk belachelijk gemaakt. Vance's levensverhaal is er een van steeds meer deuren die opengingen: de elite-universiteit, de wereld van het grote geld en het praatcircuit van boeken en lezingen. Maar zijn achtergrond in een door drugsverslaving en armoede geteisterde gemeenschap wordt daar niet vanzelf mee uitgewist. InHillbilly Elegy,zijn memoires, schrijft Vance hoe hij 'zijn hele leven lang een rancune tegen de wereld heeft gekoesterd'. Trump maakte woede tot politiek handelsmerk en koos een bondgenoot die dit handelsmerk versterkt.
De suggestie dat het trumpisme een tijdelijk verschijnsel zou zijn kan daarmee definitief worden begraven. Ook Vance verkondigt dat de verkiezingen van 2020 op onrechtmatige wijze in het nadeel van Trump zijn uitgevallen. Zijn abortusstandpunt is extreem conservatief, zijn retoriek over migratie en bevolkingssamenstelling nog uitgesprokener dan die van de man die hij hoopt te dienen. Vance omarmt het denken in termen van 'omvolking' dat behalve in Boedapest en Den Haag mogelijk straks ook in Washington weer een thuisbasis heeft. 'Onze mensen krijgen niet genoeg kinderen om zichzelf te vervangen en daar moeten we ons zorgen over maken', sprak hij in 2019 op de National Conservatism Conference, een bijeenkomst voor rechtse denkers.
De sprekers die daar toen samenkwamen en de ideeën die daar toen werden geuit waren toen nog een politiek randverschijnsel. De Republikeinse Partij bewees vooral lippendienst aan een cultureel-conservatieve agenda. De partij voegde zich naar de politieke normen van Washington en was sterk verbonden met mondialisering en trans-Atlantische militaire samenwerking. Het nationaal conservatisme neemt de begrensde natiestaat, het heteroseksuele kerngezin en de homogene gemeenschap als hoogste goed en verkeert in staat van permanente verontwaardiging over het feit dat deze kaders niet langer vanzelfsprekend zijn. Wat daar bij hoort, is de belofte van een culturele revolutie die afrekent met de klasse die schuldig zou zijn aan het oprekken van die kaders: progressieve intellectuelen ('professoren zijn de vijand', is een uitspraak van Vance), journalisten, stedelijke hoogopgeleiden en natuurlijk de Democratische Partij.
Trump appelleerde op intuïtief niveau aan deze gevoelens, vooral uit politiek opportunisme, en deed er in beleidsmatig opzicht vervolgens weinig mee. Vance, en met hem een hele nieuwe generatie jonge Republikeinen, is de overtuigde vaandeldrager van een beweging die het liberalisme in zowel culturele als politieke zin wil afschaffen. Hun politieke oorlogskas wordt voor een belangrijk deel gevuld door Silicon Valley, dat met figuren als Elon Musk en investeerder Peter Thiel inmiddels ook een reactionair broeinest is geworden.
En in tegenstelling tot Trump is Vance niet alleen geïnteresseerd in macht verwerven, maar ook in die tot uitvoering brengen. Wat dat betekent, werd duidelijk toen Vance enkele jaren terug Trump aanraadde om 'iedere bureaucraat, iedere ambtenaar te ontslaan en te vervangen door ónze mensen'. Vance deed deze uitspraken als commentator in een podcast-interview. Inmiddels is Vance in de positie om dit advies direct mede te delen. Ook toont hij zich ontvankelijk voor de oproep die klinkt vanuit conservatieve denktanks: maak het justitieel apparaat en de veiligheidsdiensten tot een instrument van de president. Het zijn dit soort plannen die de vrees voor verdere erosie van de democratie in Amerika voeden.
De keuze voor dubbel zoveel trumpismelijkt dan ook een van de voornaamste redenen dat de Democraten zijn uitgekomen op een plotselinge wijziging van de namen op het stembiljet. Bidens aftakeling was voor iedereen duidelijk zichtbaar, maar het blijft een unieke gang van zaken. Niet eerder waren ongunstige peilingen een reden om een reeds gekozen presidentskandidaat breed onder druk te zetten en tot terugtrekken te manen. Als de tegenstander een reguliere Republikein was geweest, hadden de Democraten mogelijk de gok, en eventueel hun verlies, genomen.
Omgekeerd zou zomaar iets vergelijkbaars kunnen gelden. Zonder een zwakke Biden als tegenstander had Trump wellicht onder druk gestaan om iemand anders te kiezen alsvicedan een variant op zichzelf. Vance trekt weinig twijfelaars over de streep. Het is vooral een vicepresident die de trouwe achterban meer van hetzelfde geeft. Trump neemt daarmee een groot risico. Mocht Vance inderdaad een electoraal blok aan het been lijken, dan is Bidens timing - opstappen na de Republikeinse Conventie - achteraf gezien de juiste.
En het tegenstribbelen en tandenknarsen ten spijt, door op te stappen stelde Biden zich uiteindelijk ten dienste van zijn eigen voornaamste doel: nog eens vier jaar van trumpiaanse autocratie voorkomen. Of dat zal slagen is nu opnieuw een open vraag geworden. Tegelijk hebben ook de Democraten een cadeau gekregen in de gedaante van J.D. Vance: de boodschap dat de democratie in de waagschaal ligt, is nu nog makkelijker over te brengen. Tegelijk zwakt de voornaamste kritiek van Trump - dat Joe Biden een puinhoop van Amerika heeft gemaakt - nu af, simpelweg omdat het mikpunt van kritiek met politiek pensioen zal gaan. Ook is Trump zijn nog oudere contrapunt plotseling kwijt. Het is geen geheim dat Trump dan ook liever had gezien dat Joe Biden in de race was gebleven.
De inzet van de Amerikaanse presidentsverkiezingen is daarmee plotseling een stuk scherper in beeld gekomen. Trump en de Republikeinen hebben duidelijk laten zien wat ze van plan zijn.Burning Down Washington to Save America,zo luidt de ondertitel van een te verschijnen boek van de directeur van de Heritage Foundation, de denktank die de agenda voor een nieuwe termijn van Trump heeft uitgedacht. Vance schreef het voorwoord. De Democraten zijn zo bevreesd dat er na een eventuele tweede termijn van Trump geen democratie meer over is waarmee ze kunnen terugkeren naar de macht, dat ze te elfder ure op zoek gingen naar een alternatieve presidentskandidaat. De oorspronkelijke keuze trok uiteindelijk de conclusie dat de kans op permanente schade te groot was als hij zou aanblijven. Al deze ontwikkelingen wijzen in dezelfde richting: deze Amerikaanse presidentsverkiezingen gaan meer dan ooit over het democratisch bestel zelf.
Emily Elconin / Bloomberg / Getty Images | Donald Trump en J.D. Vance, de Republikeinse vicepresidentskandidaat, op campagne in Grand Rapids, Michigan, 20 juli