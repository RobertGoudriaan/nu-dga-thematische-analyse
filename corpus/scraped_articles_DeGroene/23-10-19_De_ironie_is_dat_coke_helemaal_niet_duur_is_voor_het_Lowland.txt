'De ironie is dat coke helemaal niet duur is voor het Lowlandspubliek' Working class hero Goldband

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
19 oktober 2023
Een aantal jaar terug schreeuwden Lil' Kleine en Ronnie Flex nog tegen hun festivalpubliek. De beat van hun hit werd weggedraaid, ze riepen op iedereen op de grond te zakken, zodat ze konden opveren als de beat weer terugkwam. Hier komt-ie, riep Kleine, 'dé zin van 2015...' Een, twee, drie: 'ALLE TIENERS ZEGGEN JA TEGEN MDMA!'
Vorig jaar op Lowlands had de Haagse groep Goldband een soortgelijk moment. Het was alsof hun hele optreden in de tjokvolle Alpha-tent er naartoe werkte. Het was het laatste nummer, de bandleden droegen inmiddels alleen nog hun boxershorts, hun witte sportsokken, en hun Nike Air Max.
Anders danDrank & Drugsvan Flex en Kleine is GoldbandsWitte wasmeer melancholisch. Ze zingen: 'Vroeg uit de veren/ het zand in m'n haar/ neem ik tram negen naar de boulevard.' Het is een nummer over het voorbijgaan van de zomer en het verlies van vrijheid. 'De bladeren vallen van de bomen af/ ik kan niet geloven dat dit de zomer was.' Maar de uitpuilende, zwetende, feestende Alpha-tent wachtte op die ene zin. 'Hap ik een haring, zong Goldband, uitjes en zuur.' En de hele tent blèrde mee: 'WAAROM IS COKE ZO DUUR?'
De ironie is natuurlijk dat coke helemaal niet duur is, of in ieder geval niet voor het Lowlandspubliek. Er zijn heus nog mensen die voor specifieke bands naar het muziekfestival gaan, maar op de eerste plaats lijkt Lowlands een festival geworden waar half Amsterdam naartoe gaat voor een lang weekend dansen, drank en drugs.
Voor Haagse stukadoors is coke misschien nog duur. De drie voormannen van Goldband zijn Boaz Kok, Karel Gerlach en Milo Driessen. Ze kenden elkaar omdat hun vaders stukadoors zijn. Vandaar de naam: Goldband is ook een merk stucgips. Wantrouw popsterren die filosofisch over hun eigen werk doen, of die hun eigen ontstaansmythes vertellen - maar Kok vertelde dat ze door hun vaders 'de stucgame zijn ingerold. We zijn bevriend geraakt met een troffel in de klauw.' Driessen voegde eens toe dat stucgips een mooie metafoor is: 'Je hebt eerst een heel lelijk muurtje en als je daar dan klaar mee bent dan is het recht en glad.'
De videoclip vanWitte wasisworking classin het kwadraat: nog voor de zon opkomt staat een jongen op de visafslag klaar, een blik in zijn ogen alsof hij nog lang niet wakker is. Hij schuifelt van werk naar huis, bij zijn ouders in een woonkamer vol tierelantijntjes en een schilderij van een huilend zigeunerkind, hij verzorgt een postduif en dan langzaam, heel langzaam, komt hij los en begint hij op de muziek te bewegen. De band zingt: 'De geur van verlangen, de klank van genot, nog even die sunshine en dan is het op.'
Er zit een spanning tussen ontvanger en verzender. Denk aan de barista die je havercappu inschenkt en een anker op zijn arm getatoeëerd heeft, terwijl hij zelf waarschijnlijk nog nooit op een boot, of op de visafslag, is geweest. In krap drie jaar tijd werd Goldband de band voor festivals, popprijzen, recensenten en hippe studenten. Karel Gerlach kreeg een relatie met Maan de Steenwinkel, de popster die doorbrak door - meer mainstream kan bijna niet -The Voice of Hollandte winnen. Het geblondeerde haar van Boaz Kok en opgeschoren matje in de nek van Milo Driessen lijken misschien uitdossingen uit de arbeidersklasse, maar zijn ook precies de uitdossingen die rijke jongeren van de arbeidersklasse overnemen. Het voelt soms alsof de band echter is dan hun publiek doorheeft.