In voor- en tegenspoed Essay De mythe van het gezin

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
8 februari 2024
Het monogame kerngezin is nog steeds de maat der dingen, ook al heeft dat geregeld niet meer om het lijf dan twee gezichten die, zodra de kinderen naar bed zijn, naar een scherm zitten te staren.
Voor de crèche van mijn zoonvertelt een moeder dat ze er niet aan moet denken om door haar man aangeraakt te worden. Maar dat ze mij pas echt zielig vindt, als alleenstaande moeder. Zij heeft het gezin uit een prentenboek, ik niet. Hoe een relatie daadwerkelijk wordt beleefd, lijkt nauwelijks te tellen in de competitie om het goede leven. Een eenzame, saaie, seksloze relatie krijgt geen predicaat. Alleen de beëindigde relatie heet 'mislukt'. Nederland telt 3,3 miljoen eenpersoonshuishoudens - veertig procent van het totale aantal huishoudens -, god weet hoeveel buitenechtelijke liefdes en een onwrikbaar geloof in het monogame kerngezin als de superieure levenswijze.
'De toekomst van Europa ligt in het gezin', zegt de Hongaarse premier Viktor Orbán. Hij was de eerste regeringsleider die Geert Wilders feliciteerde met zijn verkiezingsoverwinning. Deze herfst kwamen politici, wetenschappers en geestelijken in Boedapest bijeen om hun zorgen te uiten over de bevolkingsafname in Europa. Een afname die volgens de aanwezigen, waaronder de misogyne Canadese psycholoog Jordan Peterson en de radicaal-rechtse Italiaanse premier Giorgia Meloni, kan worden gestopt door een herwaardering van het gezin, níet door migratie. Volgens Orbán moet het 'liberale discours dat het krijgen van kinderen als een gevaar (...) en het gezinsleven als een beperking van de vervulling van het individuele bestaan beschouwt' afgeschaft worden.
Natuurlijk, in Nederland bepalen kerk en politiek niet langer van wie we houden en hoe we dat doen. Polyamoureuze relaties, open relaties, latrelaties, geen relatie, een huwelijk: we zijn vrijer dan ooit in onze keuzes tussen de vele varianten van verbondenheid. Toch blijft het kerngezin ons culturele ideaal. Alleenstaanden met een kinderwens krijgen veel minder makkelijk toegang tot fertiliteitstrajecten dan stellen. Sinds jaar en dag wordt het gezin, 'het kleinste maatschappelijke verband', als norm gesteund door overheidsbeleid en fiscale voordelen. Juist nu ook tweeverdieners het zwaarder hebben gekregen door de inflatie en woningnood blijft het gezamenlijk voeren van een huishouden veel voordeliger.
Of we een gezin stichten, of het standhoudt of uiteenvalt, schrijven we in de eerste plaats aan onszelf toe. Volgens de Duitse feminist Teresa Bücker hebben we vaak een verkeerd beeld van persoonlijke verantwoordelijkheid: 'Hoe ik mijn gezinsleven inricht is helemaal aan mij.' Zowel het liberale 'keuze'-feminisme als conservatieven onderschrijven deze visie en bestempelen het gezin als niet-politieke ruimte. Zij zien het gezin als een privésfeer waarin de staat zich niet mag mengen. Maar hoewel het gezin een individueel project is, moeten we niet vergeten dat het ook een collectieve dimensie heeft. Het kerngezin heeft in ons kapitalistische systeem een kraakheldere economische functie: het oppotten en overerven van bezit en kapitaal. Vandaar de lage erfbelasting.
We weten dat de huwelijksmarkt vrouwen beter betaalt dan de arbeidsmarkt. Van oudsher biedt het gezinsleven vrouwen financiële zekerheid, en mannen praktische voordelen, zoals verzorging, geborgenheid - het gezinsleven biedt mannen ook de broodnodige emotionele ondersteuning. Het imago van mannenhaters ten spijt hebben linkse tweede-golffeministen uitvoerig geschreven over de klappen die mannen te verduren krijgen in een systeem dat hun eigenwaarde en carrièresucces veel te nauw verbindt. In de analyse van Anja Meulenbelt uit 1975: 'Binnen het gezin moet worden hersteld wat in het werk wordt stukgemaakt.'
Al even tijdloos: het maatschappelijke aanzien van vrouwen blijft onlosmakelijk verbonden met privérelaties: het hebben van een (succesvolle) man en kinderen. Ook wanneer het kerngezin draait op de onbetaalde arbeid van vrouwen, biedt het hun belangrijke voordelen zoals financiële stabiliteit. Ze zullen hun naam hoogstwaarschijnlijk niet doorgeven, maar leiden wel een leven dat in ieder geval van buitenaf bezien 'klopt'.
De geschiedenis leert dat de meeste zakendie wij als vanzelfsprekend achten dat eigenlijk niet zijn. Het kerngezinvoeltnatuurlijk, maar is dat niet. Eeuwenlang leefden mensen met verschillende generaties samen onder één dak en was familie een veel ruimer begrip. Het meeste werk werd thuis verricht, door mannen, vrouwen, en kinderen. Als gevolg van de industriele revolutie vanaf de achttiende eeuw veranderde het huishouden. De arbeid van mannen werd uit huis gehaald en naar fabrieken verplaatst, kinderen werden naar school gestuurd. Het gezinsloon, dat ook door socialisten werd toegejuicht, dreef vrouwen uit de fabrieken en duwde hen in de isolatie van het huis, en in financiële afhankelijkheid. Dat de man kostwinner was, gaf hem macht. Het koppel werd in feite een productie-eenheid, waarbij de man betaalde productieve arbeid verrichtte en de vrouw het onbetaalde reproductieve werk thuis deed. Dit werd verankerd in de Victoriaanse ideologie van de gescheiden sferen: hij heerste in het publieke domein, zij floreerde in de privé-sfeer.
Zo ontstond, kortom, het ideaal van de huisvrouw, toevallig op hetzelfde moment dat het burgerlijke huwelijk zoals we dat nu nog kennen zijn intrede deed. En er kwam nog een nieuw begrip op: moederliefde. De Franse filosoof Élisabeth Badinter baarde in 1980 opzien met een radicale visie: hét moederinstinct bestaat niet. Badinter beschrijft in het onlangs heruitgegevenDe mythe van het moederschaphoe het moederinstinct eerder een cultureel dan een natuurlijk gegeven is, en zich aftekende vanaf de achttiende eeuw. Toen begonnen ook bemiddelde vrouwen met het geven van borstvoeding aan de eigen kinderen in plaats van ze aan een min uit te besteden. De koesterende functie van het gezin - het geven van warmte, veiligheid en intimiteit - stelde het gezin in staat zich als gevoelseenheid los te maken van de gemeenschap. Dat betekende ook dat de onbetaalde arbeid die vrouwen leveren als liefde geclassificeerd werd. Niet als werk.
Na de Tweede Wereldoorlog verschoof de focus van fysieke gezondheid naar de emotionele gezondheid van kinderen, waarbij het bewaken van een 'veilige hechting' een speciale taak werd van de moeder. Haar warmte, gezelligheid en permanente emotionele beschikbaarheid zouden kinderen de veiligheid bieden, en mannen de waardering, waar het in de harde buitenwereld aan ontbrak. De beroemde theorieën van de Amerikaanse kinderarts Benjamin Spock en de Britse psychoanalyticus John Bowlby bereikten in Nederland een heldenstatus, en vooral Bowlby's geloof in de onvervangbare moederfiguur werd concreet vertaald naar leidraden voor moeders via consultatiebureaus. Zo stelde een richtlijn uit 1966: 'Elke moeder die van haar kind houdt (...) draagt een grote verantwoordelijkheid, omdat het kind de gevolgen voelt van alles wat ze verkeerd zou kunnen doen.'
Zie het als een theaterstuk waarvan het doek nooit valt: in het gezinsleven heeft en houdt iedereen een rol. Dochters worden als meisje al op de moederrol voorbereid, zonen kijken mannelijkheid af van hun vaders: we leren de spelregels van het volwassen leven in het gezin. Wie daarvan afwijkt overschrijdt morele grenzen. Nog altijd met stip op één: de moeder die verzaakt of vertrekt. Aan moeders de herculestaak om onze wereld in stand te houden. Of op z'n minst, zo schrijft de Amerikaans-Libische schrijver Hisham Matar, om te liegen alsof ze dat kunnen.
Zo werd het kerngezin razendsnel hét symbool voor een terugkeer naar de vooroorlogse normaliteit, een garantie voor succes en morele verhevenheid. In de jaren vijftig luisterden miljoenen Nederlanders naar de wekelijkse Vara-radioserie van Annie M.G. Schmidt,In Holland staat een huis.Willem Bouwman schreef in hetNederlands Dagblad:'Op maandagavond vanaf vijf over acht luisterden ze een half uur mee naar de microfoon die onzichtbaar boven de huistafel van de familie Doorsnee hing. In de familie Doorsnee herkenden ze zichzelf. Pa Doorsnee hamerde op zuinigheid en hard werken. Ma Doorsnee lonkte naar nieuwerwetse verlokkingen als de televisie, de koelkast, het autootje (...). Velen geloofden dat de Doorsnees echt bestonden.'
Ondertussen zakten steeds hoger opgeleide vrouwen na de universiteit weg in de monotonie van het dagelijks leven met kleine kinderen. De vroegere verlangens om een rol van belang aan te nemen in de wereld sloegen stuk op de realiteit van het gezinsleven. Er werden steeds meer kalmerende middelen en andere stemmingsveranderende medicatie voorgeschreven aan moeders. Valium werd in 1970 het meest voorgeschreven medicijn ter wereld met als bijnaamMother's Little Helper. Simone de Beauvoir raadde vrouwen aan geen moeder te worden, maar als het dan toch moest, dan zónder man. Adrienne Rich was overtuigd van het moederschap als verrijkend en bevrijdend wanneer het een overtuigde eigen keuze betrof én wanneer het plaatsvond buiten het door mannen gedomineerde gezin.
Ook in Nederland richtte Joke Smitzich allereerst op het verstikkende lot van de getrouwde moeder: 'Zij leeft onder een regime van uitbuiting en genadebrood.' Smit trok van leer tegen de PvdA voor haar beschermende houding jegens het gezin, terwijl 'het gezin zoals wij dat kennen het laatste stuk geïnstitutionaliseerd feodalisme [is] dat nog bestaat, en wie gelijke ontplooiingskansen predikt (...) zou toch moeten beginnen met middeleeuwse restanten uit het maatschappelijk bestel te verwijderen'.
Dankzij de tweede feministische golf kregen vrouwen eindelijk de keus: wel of geen moeder, wel of geen man. De eerste Bewust Ongehuwde Moeders verenigden zich begin jaren zeventig als de Bom-groep, een deel van hen koos bewust voor een kind alleen, als expliciete afwijzing van het gezin.
In de jaren zeventig verhief links de liefde tot strijdtoneel van progressieve politiek. Het monogame gezin werd ter discussie gesteld als broedplaats van burgerlijkheid, uitsluiting en geweld tegen vrouwen en meisjes. Er werd lustig op los geëxperimenteerd met alternatieven, sommige knullig, andere bijzonder kwalijk. Zoals de weekcrèche in de ddr waar zuigelingen van maandag tot en met vrijdag verbleven, en 's nachts niet getroost werden. Op de anti-autoritaire crèche Prins Constantijn in de Nieuwmarktbuurt in Amsterdam werd geprobeerd om te verhinderen dat de gezagsafhankelijkheid van een kind zich in de karakterstructuur vastlegt. Kinderen kregen alle ruimte voor creativiteit, inclusief het vrij ontdekken van de eigen seksualiteit. Ook werden kinderen gestimuleerd om met verschillende volwassenen een innige band te ontwikkelen, in plaats van klem te geraken in een 'fiksatie' op de eigen moeder en vader. Filmmaker Marije Meerman bezocht de crèche als klein kind. Een voormalige vrijwilliger vertelt in haar documentaireOnze kresj(2014) hoe oprecht ze het bedoeld hadden, 'en je belandt ergens in je oprechtheid, struikelend over je idealen'.
De excessen van de anti-autoritaire opvoeding en de vrije liefde, de emotionele verwaarlozing van de kinderen van vrijzinnige ouders: het is inmiddels rijk gedocumenteerd door de ogen van de kinderen. Wie deze documentaires bekijkt, en een boek leest alsGoed volkvan Teun van de Keuken, valt de moed op van mensen die in woord en daad een politiek leven probeerden te leiden. Ook thuis. En hoe ver links daar inmiddels van verwijderd is. Moderne utopisten zoals Rutger Bregman en Thomas Piketty zijn primair op de publieke sfeer gefocust. Ook feministen zijn zich in de jaren negentig gaan richten op gendergelijkheid in de publieke ruimte, zoals de loonkloof en de achtergebleven vertegenwoordiging van vrouwen in de politiek.
De historische pogingen om het kerngezin van de troon te stoten, tonen hoe gehecht mensen zijn aan autoriteitsfiguren. Daarbij worden de kinderen uit het oog verloren. Vaak verruilden ze de ene vader voor een volgendebig daddy:de dogmatische overgave aan een Theorie. En aan een man die de theorie vertaalt naar de werkelijkheid. Dat kan een intellectueel zijn, of een man die lang genoeg door Parijs gewandeld heeft om daarvoor door te gaan. In het verrukkelijke boekThe Sullivaniansbeschrijft de Amerikaanse journalist Alexander Stille het leven in een radicaal-linkse psychoanalytische cult op de Upper West Side, in het New York van de jaren zeventig. Het gezinsleven - oerbron van trauma - werd in de ban gedaan. Daarvoor in de plaats kwamen therapie en amateurtoneel. Van het stel dat de gemeenschap begon, bleef algauw alleen de man verkozen als leider, en wat begon met orale seks door patiënten tijdens sessies - ze moesten alsnog betalen - eindigde ermee dat alleen hij mocht bepalen welke vrouwen voldoende bevrijd waren om kinderen te mogen krijgen. En wanneer wel, dan doorgaans van hem.
Komen we ooit uit de greepvan ons verlangen naar de blik van vader en de schoot van moeder? Een eigen gezin betekent zowel het bereiken van de volwassenheid - 'Eerste Kerstdag bij óns' - als de herhaling van de kindertijd. Dezelfde rollen van het theaterstuk worden opnieuw verdeeld. Zo kan een eigen gezin ook aanvoelen als een ruimte van zelfbeschikking. Grootouders mogen oppassen maar niet opvoeden. Een eigen gezin staat dus zeker ook voor het toe-eigenen van macht. Terwijl binnen het gezin macht net zo ongelijk verdeeld is als in de buitenwereld. De Britse filosoof Clare Chambers beargumenteert dat vanwege die ongelijke machtsverdeling het huwelijk zowel gelijkheid als vrijheid ernstig schaadt. Volgens Chambers is het huwelijk exceptioneel machtig: het heeft het sociale vermogen om diegenen die erbuiten vallen te straffen of onwettig te verklaren. Wie erbuiten wordt verwekt geldt als minder, als incorrect. Ontelbare vrouwen hebben daarom al dan niet gedwongen kinderen afgestaan of niet gekregen.
De legalisering van het homohuwelijk en moderne invullingen van het huwelijk zoals een 'open' huwelijk betekenen niet dat de originele ongelijkheid is verdwenen. Chambers suggereert juist het tegenovergestelde: dat het huwelijk zichzelf zal aanpassen aan culturele veranderingen wanneer dat nodig is. Dat idee, het huwelijk en gezin als elastische vormen, kunnen we ook betrekken op de uitbreiding van de rechten en privileges van het gezinsleven naar queergezinnen. Maar, kun je zeggen, zulke, absoluut noodzakelijke, emancipatieslagen lossen het onderliggende probleem niet op. De samenstelling van het kerngezin lijkt allicht te veranderen, maar niet de manier waarop het vanzelfsprekend als de maat der dingen wordt gezien; het devalueert of vervreemdt andere manieren van samenleven.
Een klassiek argument voor het kerngezin is dat het beter voor de kinderen zou zijn. Wanneer alleenstaand ouderschap een negatieve invloed heeft op kinderen komt dat in de eerste plaats door sociaal-economische ongelijkheid. Volgens het Nederlands Jeugdinstituut zijn alleenstaande moeders de grootste groep met het risico op leven in armoede én hebben zij vaker te maken met stigmatisering en een gebrek aan sociale steun. Een maatschappij die zich het lot van kinderen werkelijk aantrekt, maakt kinderen niet afhankelijk van de liefdeslevens van hun ouders, maar neemt verantwoordelijkheid voor hun welbevinden.
Kinderen uit 'gebroken gezinnen' worden veelvuldig bestudeerd. Maar zoals de Franse socioloog Benoît Hachet terecht opmerkt: naar de mogelijke psychische schade die kinderen ondervinden van hungetrouwdeouders wordt nauwelijks onderzoek gedaan. Ook ouders die onder één dak wonen kunnen kinderen in een loyaliteitsconflict storten. Hoe ontwikkelen kinderen zich wier moeders financieel afhankelijk zijn, of wier werksuccessen thuis tot spanningen leiden? Wat zijn de gevolgen van dominantie en wegcijferen? Van ouders die gevoelens ontkennen? Hoe werkt het liegen door, de geheimhouding, de opgekropte frustratie?
Misschien is dit een treffend beeld:sla een willekeurig kookboek open en zie: elk recept is voor vier personen. Het gezin sluit de rangen en keert de blik naar binnen. Het is het gevoel dat het gezin van liefde en seksualiteit een economie van schaarste maakt. Alleen daarbinnen mogen gevoelens ten volle worden beleefd, wie deuren en ramen openzet, breekt een stelregel.
In haar vurige polemiekAgainst Lovewijst de Amerikaanse criticus Laura Kipnis op de erbarmelijke staat van liefdeslevens die onderworpen zijn aan het kapitalistische arbeidsethos. Ze stelt dat het ware sociale doel van het huwelijk is om de onderdanige persoonlijkheidstypes te produceren waar onze neoliberale maatschappij op draait. Echtgenoten, volgens Kipnis, hebben behoefte aan bevrijding maar worden te hardhandig toegetakeld door huiselijkheid om seksueel of intellectueel nieuwsgierig te zijn. Kipnis gaat voorbij aan de geijkte feministische argumenten tegen het gezin, en schetst het huwelijk als een privésfeer waarin ooit gedane geloften vrouw en man gegijzeld houden.In voor- en tegenspoed. Zo wordt het gezin een fort waarbinnen individuele ontwikkeling het gaandeweg zal afleggen tegen het voortbestaan van het geheel. Worden gevoelens voor andere mensen beschamend, iets wat ontkend moet worden. Terwijl elke ouder van meerdere kinderen weet dat liefde voor meerdere mensen gelijktijdig uitdijt en verdiept. Een waarachtige liefde, volgens Kipnis, is niet productief, en bedreigt de status quo: de affaire.
Zadie Smith heeft geschreven dat tijdens de lockdowns getrouwde mannen geconfronteerd werden met de oneindige realiteit van echtgenotes die ze niet eens meer mentaal konden inruilen 'voor een vreemd meisje dat op straat loopt'. De enige verlichting bleken twee gezichten die naar voren kijken, naar een scherm. Stel je het hedendaagse huwelijk voor. En nu nogmaals, maar dan zonder hetbingenvan tv-series.
We weten dat het monogame gezin ontoereikend is als het gaat om de zorg, liefde en seks die we verlangen. Inmiddels stelt een nieuwe generatie feministen het kerngezin daarom opnieuw ter discussie. De Amerikaanse schrijver en wetenschapper Sophie Lewis is de bekendste voorvechter van het afschaffen van het gezin. InAbolish the Familybetoogt ze dat het kerngezin niet meer te redden is. Lewis erkent dat het angstaanjagend is om je voor te stellen dat je de armoede die we hebben opgeeft ten gunste van een overvloed die we nooit hebben gekend en nog moeten organiseren. In plaats van afschaffing kunnen we ook spreken van uitbreiding.
Feministen hebben het altijd gezien:de romantische liefde én de liefde tussen ouders en kinderen glinsteren van de mogelijkheden. Zo'n honderd jaar geleden hield de Russische revolutionair Alexandra Kollontaj een vlammend betoog voor het opnieuw bedenken van de liefde. Voorbij het kerngezin dat liefde en zorg continu binnenboord houdt, met het behoud van de eenheid als hoogste doel. In plaats daarvan zou romantiek bevrijd kunnen worden uit de beknotting van het gezin. Geliefden zouden niet langer opgesloten zitten in bezitterige, eeuwig in stand gehouden relaties, maar elkaar vinden in 'liefdeskameraadschap'.
Liefde zou niet langer een privé-aangelegenheid zijn, maar als een gloed dwars naar buiten uitstralen en 'het menselijk geluk vermenigvuldigen'.
Het gezin heeft nu een monopolie: het is gelijktijdig ons vertrekpunt én ons eindpunt. Wie onderweg van het pad geraakt, komt hopelijk weer terug op koers. Zoals een kennis tegen me zei, doelend op mijn relationele status: 'Het wordt tijd dat jij weer verder gaat met je leven.' Op dat moment had ik een dreumes aan de borst en een hoofd vol gedachten. Geregeld zeggen gebonden vrouwen dat het ze zó ontzettend zwaar lijkt, moederen zonder man. Ze vragen wanneer ik nu eens eerlijk toegeef dat het een eenzame uitputtingsslag is. Ik vertel over dagen waarop onder crèchetijd een geliefde langskomt, mijn zoon en ik 's middags door de stad fietsen, en 's avonds een vriendin voor de deur staat. Over vrijheid.
Wel vraag ik me af of iemand het ziet, wanneer mijn zoon en ik op onze tenen staan om de denkbeeldige giraffe te begroeten die komt theedrinken. Hoe leuk we zijn, samen. Gezinsleden zijn getuigen.
Maar de intimiteit die het kerngezin aan sommigen biedt, kan ook buiten het gezin bestaan. De liefde laat zich niet definiëren door een vaste constellatie van mensen en onbeperkte streamingabonnementen in een jaren-dertighuis waar het geld over de plinten klotst. Het heeft geen vaste vorm. De Italiaanse auteur Natalia Ginzburg heeft geschreven dat menselijke relaties elke dag opnieuw ontdekt en uitgevonden moeten worden. Liefde is een opdracht.
Ook tweeverdieners hebben het zwaarder gekregen, maar het gezamenlijk voeren van een huishouden blijft voordeliger