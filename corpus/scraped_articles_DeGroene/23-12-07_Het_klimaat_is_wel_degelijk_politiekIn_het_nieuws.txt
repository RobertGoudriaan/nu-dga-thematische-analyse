Het klimaat is wel degelijk politiek In het nieuws

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
7 december 2023
Was het een fout geweest om een voormalig 'klimaatpaus' naar voren te schuiven als aanvoerder van de nieuwe linkse combinatie? Tijdens de campagne ging het vooral over het woningtekort en de stijgende kosten van levensonderhoud. Thema's waar een linkse partij wel mee uit de voeten kan, zou je denken en Frans Timmermans liet geen gelegenheid onbenut om te benadrukken dat hij het minimumloon wilde verhogen en sociale huurwoningen zou bouwen. Het mocht niet baten. Nadat een radicaal rechtse populist, die klimaatverandering afdoet als 'hysterie', er met de verkiezingsbuit vandoor ging, restte voor links de zelfreflectie die soms moeilijk te onderscheiden is van zelfkastijding.
Het wordt tijd dat 'links' weer naar de zorgen en het onbehagen van de gewone Nederlander gaat luisteren, klonk het. Het is de vraag hoe dat te combineren valt met een verhaal over het terugdringen van de CO2 -uitstoot en het bevorderen van de biodiversiteit. Een pleidooi voor een 'rechtvaardige energietransitie' is toch lastiger over te brengen in een tv-debat dan 'het is de schuld van de buitenlanders'. Wie zit er te wachten op de belerende boodschap dat we minder moeten vliegen? Wie durft er in verkiezingstijd aan de gehaktbal te tornen? Klimaat, het is heus belangrijk, maar niet wanneer er stemmen gewonnen moeten worden.
In de week dat de klimaattop in Dubai van start ging, vond ik het boekSysteembreukvan Kohei Saito in mijn postvak. In zijn thuisland Japan was het een onwaarschijnlijke bestseller: een half miljoen exemplaren verkocht de 36-jarige politiek filosoof van zijn doorwrochte 'nieuwe visie op kapitaal, natuur en maatschappij', zoals de ondertitel luidt. Met behulp van Karl Marx analyseert Saito hoe het kapitalistische systeem de planeet de vernieling in helpt. Ongehinderd door adviezen van spindoctors betoogt hij dat de 'overontwikkeling' in rijke landen samenhangt met de 'onderontwikkeling' elders. 'Als we werkelijk geven om het Mondiale Zuiden, moeten we een stap terugdoen en met minder genoegen nemen', schrijft Saito. 'Maar we vinden ons eigen leven al zwaar genoeg en zo dragen we zelf bij aan de imperiale levenswijze.'
Voor het Mondiale Zuiden is de klimaattop een cruciaal moment. Arme landen eisen financiële hulp bij het ontwikkelen van hernieuwbare energie en compensatie voor de schade die ze nu al ondervinden als gevolg van de stijgende temperaturen. Dat stuit op verzet van het welvarende Westen. Zij lijden aan wat Saito 'de Nederlandse misvatting' noemt. Even dacht ik dat hij het begrip speciaal voor deze vertaling had gemunt, maarNetherlands fallacyblijkt een bestaand concept. Het is de misvatting dat rijke landen zoals Nederland goed bezig zijn, omdat onze luchten en rivieren de afgelopen decennia schoner zijn geworden. Maar wat buiten beeld blijft is de uitstoot van de Chinese fabrieksschoorstenen die onze smartphones produceren, of de ontbossing van de Amazone om onze intensieve veehouderij van voer te voorzien (zie de reportage van Marjon van Royen op pagina 28 in dit nummer).
Zulke zaken kwamen tijdens de verkiezingscampagne natuurlijk niet ter sprake. Het weekend voor de stembusgang verscheen inde Volkskranteen interview met Timmermans. Zijn partij kon nog steeds de grootste worden, maar zijn waarderingscijfer was aanzienlijk lager dan dat van zijn concurrenten. Kon dat komen door zijn imago als klimaatpaus? wilden de interviewers weten. 'Ik maak mij wel zorgen dat rechtse partijen van klimaat een partijpolitiek onderwerp maken', antwoordde Timmermans. 'Terwijl de strijd tegen klimaatverandering niet links of rechts is, maar de hele mensheid aangaat. Door er een partijpolitieke discussie van te maken gaat het zicht op de ernst van het probleem verloren, met vertraging van de aanpak als gevolg.'
De man die tot voor kort in Brussel vocht voor de Green Deal heeft ervaring genoeg om te weten dat dit nonsens is. Het klimaat is door en door politiek. Deze crisis laat zich niet verhelpen door deskundigen of diplomaten. In het beste geval eindigt de klimaattop in Dubai straks met aangescherpte doelen en een belofte om te stoppen met fossiele brandstoffen. Vervolgens is het aan nationale overheden om te zorgen dat die ambities waargemaakt kunnen worden. Je kunt het mensen die worstelen om rond te komen niet kwalijk nemen dat ze andere zaken aan hun hoofd hebben dan de opwarming van de aarde. Maar je kunt het politiek leiders wel verwijten dat ze het onderwerp uit de weg gaan wanneer er alle gelegenheid is om te discussiëren over de toekomst van het land. Want zolang ze de boze burgers naar de mond praten en de ogen sluiten voor de ontwrichting die klimaatverandering linksom of rechtsom zal veroorzaken, blijft het onbehagen alleen maar groeien.
Je kunt het partijleiders verwijten dat ze het onderwerp uit de weg gaan