Sir Michael Parkinson 28 maart 1935 − 16 augustus 2023 Het einde

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
24 augustus 2023
De gasten laten schitteren was de kracht van Sir Michael Parkinson. Maar met vrouwen, zeker jonge vrouwen, leek de meesterinterviewer zich minder op zijn gemak te voelen.
Na vier decennia lang alle grootheden uit sport, politiek, wetenschap en amusement te hebben geïnterviewd − van Gene Kelly tot David Beckham, van Alec Guinness tot Nelson Mandela − nam Michael Parkinson vier jaar geleden aan de andere kant van de tafel plaats. Voor zijn serieLife Storieswilde Piers Morgan meer weten over het leven van de meesterinterviewer die vorige week op 88-jarige leeftijd overleed. Er gebeurde iets wat Parkinson voor onmogelijk hield: hij werd emotioneel, toen de dood van zijn vader, 44 jaar eerder, ter sprake kwam.
Parkinson herinnerde zich dat het lichaam van zijn pa, de sterke kerel van weleer, uit de ouderlijke woning werd gedragen, een verdrongen gebeurtenis. Daar ging de man die hem op twaalfjarige leeftijd naar krappe, benauwde tunnels van de Grimethorpe-mijn had meegenomen, met de boodschap dat hij vooral geen mijnwerker moest worden. Zijn vader koesterde een droom: zijn enig kind moest de sport gaan beoefenen waar hij zielsveel van hield: cricket. Waar de kolenmijnen de hel waren, waren de groene speelweiden van Yorkshire de hemel.
Zijn zoon deed zijn uiterste best, maar uiteindelijk werd hij niet goed genoeg bevonden. In plaats daarvan koos Parkinson, die met magere examenresultaten de middelbare school had verlaten, het journalistieke pad. Hij schreef over bloemenshows, verkeersongelukken en andere plaatselijke gebeurtenissen voor deSouth Yorkshire Times,versloeg het Lady Chatterleyproces voorThe Daily Expressen werd voor de BBC onder meer naar de Zesdaagse Oorlog tussen Israël en de Arabische buren gestuurd. Oorlog, dat bleek niets te zijn voor deze knappe, aimabele en harkwerkende mijnwerkerszoon.
Hij had een talent voor interviewen, wat bleek toen hij eind jaren zestig voor een filmprogramma Laurence Olivier ondervroeg. Niet veel later kreeg hij zijn eigen talkshow.Parkinsonmoest het Britse antwoord worden op deEd Sullivan Show.Toen de productie Orson Welles naar de studio had kunnen lokken, was er geen gast meer die 'nee' zei. Muhammad Ali kwam zelfs vier keer langs. De Schotse komiek Billy Connolly werd beroemd door zijn reeks optredens bij 'Parky'.
De gasten laten schitteren was de kracht van Parkinson, een verschil met hedendaagse gastheren als Graham Norton en Jonathan Ross, die graag zelf de leukste willen zijn. Na de dood van Parkinson werden fameuze fragmenten herhaald, zoals het begin van het interview van George Michael waarin de zanger zegt dat hij als kind van zijn moeder altijd mocht opblijven omParkinsonte zien en dat zijn moeder trots zou zijn, 'al zal ze waarschijnlijk minder onder de indruk zijn geweest van het feit dat ik mijn piemel te voorschijn moest halen om hier te zijn', een verwijzing naar een seksschandaal dat aan het optreden vooraf ging.
Parkinson bood zijn gasten de kans om de natie aan het lachen te maken, van Robin Williams die de Schotse origine van golf uitlegde tot John Cleese die vertelde over de hotelbaas op wie Basil Fawlty was gebaseerd. Vooral met mannen was het gezellig. Met vrouwen, zeker jonge vrouwen, leek Parkinson zich minder op zijn gemak te voelen. Zo noemde Helen Mirren hem een 'seksistische oude scheet' nadat hij op een omstandige wijze had geïnformeerd of haar grote borsten ('attributen') een carrière als serieuze actrice in de weg konden staan. Hij bood zijn excuses aan, om er relativerend aan toe te voegen dat er 'niemand was gestorven'.
Het gesprek met actrice Meg Ryan werd zo ijzig dat ze voorstelde om er maar mee op te houden. Hij kwispelde daarentegen toen zijn heldin Bette Davis tegenover hem zat en flirtte met Raquel Welch. Parkinson beweerde altijd dat interviewen 'gemeenschap is tussen twee instemmende volwassenen' en geen bloedsport. Dat laatste liet hij liever over aan die grootinquisiteur van de BBC, Jeremy Paxman. Maar hij schuwde politiek niet. Sprekend over de Irak-oorlog zei een verbeten Tony Blair dat hij zich uiteindelijk tegenover God moest verantwoorden, niet tegenover een televisie-interviewer.
De verhalen over het leven van Parkinson leggen iets interessants bloot. Samen met bekendheden als David Hockney, Alan Bennett en Melvyn Bragg behoorde hij tot de generatie noordelijke arbeiderszonen die de sociaal-culturele kloof tussen noord en zuid wist te overbruggen. Ze profiteerden daarbij van de naoorlogse meritocratie, een maatschappelijk mechanisme dat lijkt te zijn verdwenen.
Makkelijk was dat niet altijd. BijThe Guardianwerd Parkinson'clodpole'('domoor') genoemd en bij de BBC hadden snobs moeite met zijn noordelijke accent. Typerend was zijn interview met acteur en dandy Kenneth Williams met wie hij kibbelde over de stakingen in de jaren zeventig. In zijn dagboeken noemde Williams, bekend van deCarry On-kluchten, de interviewer een 'noordelijke nitwit'. Het deed Parkinson weinig. Net als de andere Yorkshiremen was hij trots op zijn afkomst en op wat hij had bereikt.
De show roept ook herinneringen op aan het Gouden Tijdperk van de tv, waarin de natie samen keek naar programma's en het aanbod nog niet versnipperd was. Gemiddeld trok de 'volksinterviewer' twaalf miljoen kijkers, met uitschieters naar vijftien. De tune van het eloquente praatprogramma was de soundtrack van de jaren zeventig, toen het eiland de hoogste mate van gelijkheid had bereikt. Vader Jack was trots op zijn zoon, al had hij liever gezien dat Michael cricket ging spelen voor Yorkshire County Cricket Club.
Bij The Guardian werd Parkinson 'clodpole' ('domoor') genoemd
TV Times / Getty Images | Michael Parkinson, rond 1976