De valstrikken van het sentimentalisme

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
18 april 2024
Op driekwart vanDingen die ik niet heb weggegooidstaat 'Voetnoot' - niet onder aan de pagina maar als titel van een hoofdstuk. Een voetnoot heeft vaak iets terloops, wat erin gezegd wordt was niet belangrijk genoeg voor de eigenlijke tekst, of het paste er niet in. Dat laatste kun je van de taboedoorbrekende anekdote die Marcin Wicha in deze 'Voetnoot' vertelt niet zeggen, integendeel eerder, wel dat hij hem zonder nadruk, uitleg, tromgeroffel vertelt.
'Voetnoot' begint met een vraag: 'Hebben jullie het hem al verteld?' Wie die vraag stelt doet er blijkbaar niet toe, 'jullie' verwijst naar de ouders van de auteur, 'hem' naar de auteur toen hij 'een jaar of drie' was. Ja, ze hadden het hem al verteld, wel degelijk, 'het ging allemaal vanzelf', pocht de moeder. Maar wat hem was verteld blijft onuitgesproken. Een paar alinea's verder wordt het duidelijk: 'We reden langs de Joodse begraafplaats en zo kwam het ter sprake.' Wicha prijst zich gelukkig met zijn ouders: ook over 'moeilijke onderwerpen' praten ze openlijk, eerlijk en direct, 'ze passen hun woordgebruik aan aan de mogelijkheden van het kind'.
De anekdote eindigt, na een witregel, als het ware met een voetnoot: het is tientallen jaren later als Wicha's moeder haar kleindochter van vier meeneemt naar een herdenkingsmars bij het gettomonument en haar voorzichtig en zonder in details te treden uitlegt dat het een mars is 'om de Joden die vroeger in Warschau woonden' te herdenken. Het meisje accepteert dat en vraagt niet verder. Maar even later, 'bij de Umschlagplatz', de plek waarvandaan driehonderdduizend joden naar de vernietigingskampen werden gedeporteerd, doet ze dat wel, zonder omhaal: 'Maar hoe hebben de Duitsers ze allemaal vermoord?'
Die onverschrokken directheid staat in schril contrast met de taalcensuur die de jeugdige Wicha, geboren in 1972, buitenshuis als vanzelfsprekend leerde kennen: 'In de wereld van mijn jeugd waren geen Joden.' Het woord bestond niet, behalve in vloeken, grappen, beledigingen, scheldwoorden. In het woordenboek was het onvermijdelijk: de derde betekenis vermeldt 'inktvlek, een klodder inkt'. Maar men zorgde er wel voor dat die inktvlek geen schoolboeken, 'leesboeken' of kranten bevuilde. Dat leidde ertoe dat ook joden zelf hun joodse identiteit verhulden - tot grote ergernis van Wicha's moeder. 'Zij wierp zich in de strijd als een overgevoelige semitische neushoorn. De woeste referent van het onuitsprekelijke zelfstandige naamwoord. De Onbeschaamde Oude Jodin.'
Later kroop het taboewoord uit zijn schulp. De auteur licht toe: om buitenlandse reisgezelschappen tegemoet te komen en omdat de economie vreemde valuta broodnodig had werd er in 1983 in het stadje K. een gedenkplaat onthuld, en wel bij de achteringang van de bioscoop. Over de tekst moet men zich lang het hoofd hebben gebroken. Uiteindelijk werd het een lange zin met veel bijvoeglijke naamwoorden die uitloopt op 'voormalige inwoners' en 'voormalige bezetters' - 'het schijnt', sneert Wicha, 'dat die twee het in een bepaalde periode met elkaar aan de stok hadden'.
In de jaren daarna kwamen er klezmerconcerten, restaurants met matseballen, 'beeldjes van een Jood met een munt. Een Jood met een viool. Een Jood met een emmer. De schroom was voorbij. En iedereen deelde in de winst. Behalve de voormalige inwoners, natuurlijk.'
Dingen die ik niet heb weggegooidwas in Polen een eclatant succes, nogal onverwacht waarschijnlijk. Want Marcin Wicha is vooral grafisch ontwerper en cartoonist, verder auteur van een boek over design en de lelijkheid van het communisme, en een tweetal kinderboeken, alle drie alleen in het Pools verkrijgbaar. MaarDingenwerd een bestseller en kreeg zowat alle literaire prijzen die er in zijn land toe doen. En terecht. Het is een juweel van een boek, in alle eenvoud - die de kinderboekenschrijver verraadt - gaat het over essentiële, zelden zo exact verwoorde delicate thema's.
Het is een portret van de moeder - in mindere mate ook van de vader - aan de hand van de dingen die zij heeft nagelaten, 'onnodige kleine voorwerpen' die zij naarstig had verzameld, zoals theepotjes, vulpotloden, opblaasbare kussens en 'allerlei handige gadgets die van pas konden komen op reis' ('dat was vreemd, want ze gingen nergens heen'), maar vooral aan de hand van boeken. Via die herinneringen isDingenook een soort mentaliteitsgeschiedenis van een bang land dat zijn antisemitische verleden nooit onder ogen heeft durven te zien. Wicha's boek is een oefening in taalhygiëne, een van ijdelheid gespeende demonstratie van literaire helderheid en moed. En van humor, niet te vergeten.
Wicha's vindingrijke, dwarse, lastige, goudeerlijke moeder werkte bij een loopbaanadviesbureau, verachtte achterbaksheid en hulpeloosheid, lag met iedereen in de clinch, was - als oma - vaste klant van hobbywinkels en kritische lezeres van kinderliteratuur. Haar stijlkritiek was meedogenloos. Te veel, te voor de hand liggende bijvoeglijke naamwoorden streepte ze door, 'ze joeg op afgezaagde formuleringen'. Ze accepteerde geen routineuze troost en had de pest aan eufemismen - u zegt dat roken ongezond is, nee, 'ik ga u vertellen dat je daar kanker van krijgt'. Maar ze was geen monster. 'Ze zag alleen eerder dan wij de valstrikken die in sentimentalisme schuilden.'
Het is te hopen dat Koppernik ook de andere boeken van Wicha laat vertalen, eerst de kinderboeken. Want die, durf ik te voorspellen, zijn vast 'voor alle leeftijden'.
Zelden werden delicate thema's zo exact verwoord
MARCIN WICHA Dingen die ik niet heb weggegooid Vertaald uit het Pools door Charlotte Pothuizen. Koppernik, 200 blz. Mikolaj Starzynski | Marcin Wicha schreef een juweel van een boek