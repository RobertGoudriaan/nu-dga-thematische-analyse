Espresso Technologica Marcel Möring

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
8 juni 2023
In nog geen week tijd geeft van alles en nog wat de geest, waaronder het koffiezetapparaat. Je staat erbij en kijkt ernaar.
'De koffiemachine lijdt aan prostatitis', zei ik.
Mijn vrouw leek even te overwegen of dit een goed moment was om boodschappen te doen. Ik heb de neiging om mechanische kwesties in antropomorfe termen te duiden. Waarom weet ik zelf niet goed, maar het leidt tot verwarring en ergernis bij de mensen om mij heen.
'Alles goed?' zei ze.
Ik zei dat met mij alles prima was, maar niet met de koffiemachine.
'Want die heeft prostatitis...'
Een demonstratie was op zijn plaats. Ik liet een capsule in de opening vallen, zette een kopje klaar en drukte op het 'kopje espresso'-symbool.
Espresso is een hyperbool. De machine maakt iets dat eerder 'bijna espresso' is.
Er kwam een aarzelend straaltje koffie op gang dat met zichtbare moeite het kopje vulde. Tijdens het proces ging het stromen een paar keer bijna over in druppelen. Het was pijnlijk om naar te kijken. Ik moest de neiging onderdrukken om naar mijn kruis te grijpen, een reactie die alle mannen kennen, bijvoorbeeld als tijdens een voetbalwedstrijd een van de spelers een bal in zijn kruis krijgt. Ik noem het 'plaatsvervangende pijn'.
'Hij loopt niet goed door', zei mijn vrouw.
'Het is een marteling', zei ik.
We besloten tot ontkalken. Dat verhielp het probleem niet.
'De koffie is er niet slechter op geworden', zei mijn vrouw, alsof de zaak daarmee was afgedaan.
Ik overwoog om haar deelgenoot te maken van mijn gevoelens van plaatsvervangend lichamelijk ongemak, maar dat leek me toch geen goed idee. Mijn antropomorfe benadering van de mechanische wereld veroorzaakte al genoeg verwarring.
Misschien ligt het aan mij. Ik word al een paar dagen in beslag genomen door vreemde fascinaties. De koffiemachine, natuurlijk, de computer die een hele dag bezig is om een back-up te maken, de wasdroger die zo in de war is dat hij de kleding nat maakt in plaats van droog, de vraag waaromIk hou van jouvan Maribelle tijdens het songfestival van 1984 op de dertiende plaats is geëindigd.
'Zo'n mooi, bescheiden liedje', zei ik tegen mijn vriend Harry door de telefoon.
Hij bromde iets onverstaanbaars terug.
'Er was nog geen publieksstem', zei ik. 'Ik zou weleens willen weten wat die zogenaamd deskundige jury's heeft bezield.'
'Het songfestival van 1984', zei Harry. 'Waarom houd jij je daar in godsnaam mee bezig?'
Een misplaatst gevoel van onrecht, misschien, in een wereld waar zoveel onrecht is dat ik bij het kleinste losse draadje van de gordiaanse knoop van ellende begin?
'De wasmachine/droger is bezig kapot te gaan', zei ik, bij wijze van verklaring. 'En ik begrijp 'm niet.'
'Je begrijpt de wasmachine niet...'
Mijn relatie met techniek is gestoeld op begrip. Nou ja: logische interpretatie. Ik kijk naar een defect apparaat zoals een moeder naar een ziek kind: vertel het maar, wat is er dan aan de hand... Nu, in nog geen week tijd, geeft van alles en nog wat de geest en ik sta erbij en kijk ernaar.
'Misschien is het projectie', zei Harry. 'Je projecteert jouw onbegrip voor wat er in de wereld aan de hand is op falende techniek.'
'Dat liedje van Maribelle heeft niets te maken met falende techniek.'
'Nee, jouw opwinding daarover moeten we misschien gewoon toeschrijven aan de unieke werking van jouw geest.'
Waarna ik natuurlijk piekerend over de 'unieke werking van mijn geest' heen en weer drentelde van werktafel naar raam. Buiten waren de terrassen gevuld met mensen die van de eerste tekenen van de zomer genoten. Ik overwoog om het raam te openen, een boxje in het venster te zetten en heel hardIk hou van joute draaien.
In plaats daarvan ging ik mijn vrouw helpen om de winterkleren naar de berging te brengen en de zomerkleren tevoorschijn te halen.
'Ik wist niet dat je een blauwe broek had', zei ze.
Ik wist het ook niet. Ik had 'm in ieder geval nooit gedragen, want ik heb een hekel aan blauw. Toen ik hem paste wist ik weer waarom ik die aanschaf zo succesvol had verdrongen. Hij was te kort. Of beter gezegd: in de mode, want die schrijft dit jaar te korte mannenbroeken voor.
'Het is gewoon een manier van kledingfabrikanten om geld te besparen op de stof', zei ik.
'We gaan toch niet complotdenken?' zei ze.
'Het kapitalisme is een complot', zei ik, 'en de mode is zijn hoer.'
Mijn vrouw besloot dat ze toch maar even boodschappen ging doen.
'Wist je dat Samuel Beckett in 1971 op vakantie was in Italië en daar werd gefotografeerd terwijl hij een Gucci-tas droeg?' zei ik toen ze terugkwam.
'Ben je daar de hele middag mee bezig geweest?'
Ik had ook mijn werktafels opgeruimd en schoongemaakt. De notitieboeken keurig op stapels, losse aantekeningen in een programmaatje getypt dat ik die middag had gekocht.
'En ik heb de wok geschuurd', zei ik.
'Waarom?'
Omdat een mens af en toe de vrucht van zijn arbeid wil zien en het schrijven van een boek van vijfhonderd pagina's lang duurt.
'Wat deed je vroeger als je daarmee bezig was?'
'Houthakken', zei ik. 'Fiets repareren. Nieuwe bedrading voor het licht aanleggen, kleding verstellen, grasmaaien, grasmaaier repareren.'
'Het wordt tijd dat we verhuizen', zei ze. 'Wat is dat voor een liedje waar je het met Harry over had?'
'Het is 5 mei 1984', zei ik 'Een zaterdag. Luxemburg...'
Ik kijk naar een defect apparaat zoals een moeder naar een ziek kind