De verdediging valt aan Dichters&Denkers

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
16 mei 2024
Na haar geruchtmakende arrestatie vorig jaar slaat advocaat Inez Weski terug metHet geluid van de stilte,een verslag van haar hechtenis en een aanklacht tegen haar 'vervolgers'.
In feite heeft de Rotterdamsestrafrechtadvocaat mr. Inez Weski niet één, maar twee boeken geschreven. Op basis van de flaptekst verwacht de lezer vanHet geluid van de stiltewaarschijnlijk het verhaal verteld te krijgen van haar arrestatie en haar bijna zes weken durende voorlopige hechtenis in het voorjaar van 2023. Dat alles op verdenking dat zij informatie van haar intussen tot levenslang veroordeelde cliënt Ridouan Taghi uit zijn gevangenis naar buiten zou hebben gesmokkeld. Het Openbaar Ministerie interpreteert dat als het deelnemen aan een criminele organisatie.
Dit gevangenisverhaal wordt inHet geluid van de stilteinderdaad verteld, zij het met veel terughoudendheid, maar het tweede boek dat achter dezelfde titel schuilgaat, is aanzienlijk belangwekkender.
Autobiografische boeken over een in eenzame opsluiting doorgebrachte gevangenschap hebben de neiging om volgens vaste patronen verteld te worden. Misschien wel het beroemdste Europese gevangenisverslag is dat van de negentiende-eeuwse Italiaanse onafhankelijkheidsactivist Silvio Pellico, die tien jaar vastzat in Oostenrijkse gevangenschap. De eerste zin van zijn boekMijn gevangenissenluidt: 'Op vrijdag 13 oktober 1820 werd ik gearresteerd in Milaan en overgebracht naar de Santa Margheritagevangenis. Het was drie uur 's middags.' Inez Weski begint het verhaal van haar gevangenschap op dezelfde manier: 'Rond 7.30 in de ochtend van 21 april 2023 wordt bij mijn hek aangebeld.'
Dematter of fact-toon blijkt in beide gevallen vervolgens sterk te contrasteren met het aansluitende drama van een inhechtenisneming, het solitaire verblijf in een cel en de verlammende onzekerheid over de meest basale vragen: waarom zit ik hier? Hoelang gaat dit duren? Wat is men met mij van plan? Die vragen dramatiseert Weski dan ook omstandig, zodat de lezer gaandeweg bijna vergeet dat zij 'slechts' een kleine zes weken vastzat. Het toont maar weer eens aan hoe ongelooflijk ingrijpend en zenuwslopend eenzame opsluiting in een cel kan uitpakken.
De zelfreflectie die onvermijdelijk gepaard gaat met een korter of langer durende eenzame opsluiting leidt in dit type autobiografische literatuur tot een sterk wisselend zelfbeeld. Zoals zovele gevangenen vóór haar voelt ook Weski zich het ene moment klein en onbeduidend en heeft zij oog voor een mus op een luchtrooster of een colonne insecten die over de vloer kruipt. In de geminimaliseerde conditie waarin een gevangene zich bevindt, lenen soms de meest onbeduidende en onschuldige schepsels zich nog het beste om je aan te spiegelen.
Precies zo wijdde de Duitse dichter en verzetsman Albrecht Haushofer, die in de laatste maanden van de Tweede Wereldoorlog in een Berlijnse Gestapo-gevangenis gedichten schreef, een sonnet aan de mussen die hem in zijn tralievenster kwamen bezoeken. Het is een soort Alice in Wonderland-effect, nu eens is de gevangene uiterst klein, dan weer reusachtig groot. Want op andere momenten in het verslag van haar verblijf, eerst in een ondergrondse bunker en na anderhalve week in de Penitentiaire Inrichting Nieuwersluis, ziet Weski zichzelf juist op één lijn met uiteenlopende historische persoonlijkheden, die net als zij onmenselijk en onrechtvaardig behandeld werden.
Zo schrijft ze uitvoerig over de marxistische filosofe, juriste en activiste Rosa Luxemburg, die haar protesten als communistisch revolutionair moest bekopen met jarenlange gevangenschap en uiteindelijk met de dood. Ook de valselijk van spionage beschuldigde joods-Franse kapitein Alfred Dreyfus komt ter sprake. Zelfs haalt zij de in 1619 op instigatie van prins Maurits onthoofde raadspensionaris Johan van Oldenbarnevelt en de in 1672 vermoorde gebroeders De Witt aan, om haar eigen lot van een historische parallel te voorzien.
Nu is mr. Weski beslist een van Nederlands meest prominente strafpleiters, maar met deze vergelijkingen trekt zij een wat al te grote broek aan. De zakelijke informatie over het formaat van de cel ('mijn cel was ongeveer drie bij twee meter') brengt de balans dan weer terug naar de feitelijke werkelijkheid, en sluit trouwens als zodanig ook weer aan bij vele eerdere beschrijvingen van gevangenschap. Jan Camperts beroemde gevangenisballadeHet lied der achttien doodenopent zelfs met soortgelijke praktische informatie ('Een cel is maar twee meter lang/ en nauw twee meter breed').
Weski's sterk wisselende zelfbeeld heeft ongetwijfeld te maken met de ontwrichting, het totaal uit het lood raken van het bestaan, wanneer een mens van de ene dag op de andere in een cel belandt, zeker wanneer dat - zoals aanvankelijk in haar geval - ook nog eens om een hechtenis 'met beperkingen' gaat. Dat betekent: geen contact met wie dan ook, niet met familie, collega's, vrienden of naasten; niet persoonlijk, niet telefonisch en niet schriftelijk. Haar dagelijkse logboek was de enige reddingsboei, en dat vormde de basis voorHet geluid van de stilte.
Een handicap bij Weski's verhaal over haar arrestatie en gevangenschap is dat zij als advocaat een geheimhoudingsplicht heeft met betrekking tot alle informatie die haar cliënten betreft. Dat geheimhouderschap en de consequenties daarvan verbindt ze bovendien aan haar uiterst strikte privacy-opvattingen. Wie haar in 2020 als zomergast bij de vpro heeft gezien en gehoord, of recentelijk nog in gesprek met Twan Huys bijBuitenhof,weet hoe weinig mr. Weski bereid is om een persoonlijke vraag eenduidig en rechtstreeks te beantwoorden.
Voor iemand die besloten heeft een boek te schrijven over de zes weken die ze naar haar eigen mening op een schandalige en onterechte manier in voorarrest heeft doorgebracht, vormt deze combinatie van geheimhouderschap en extreme terughoudendheid wel een probleem, in elk geval voor de lezer. Dikwijls zijn haar lange, samengestelde zinnen zo vaag en omzwachteld dat de meest basale feiten en omstandigheden van een bepaald voorval of gesprek er niet uit af te leiden zijn. Silvio Pellico had in de vorm van de toenmalige censuur ook met de nodige beperkingen te maken in het verslag dat hij van zijn jarenlange gevangenschap wilde schrijven, maar hij loste dat probleem op door zijn kwelgeesten (rechters, gevangenispriesters en bewakers) zo ongeveer de hemel in te prijzen, terwijl hij tegelijkertijd alles wat hem was overkomen aan kwellingen en ontberingen in schokkende details uit de doeken deed.
Waar Weski met haar beschrijvingen wel in concrete details treedt, gaat het helaas over onbenullige zaken als de fitnesstoestellen in haar ondergrondse bunker of de inhoud van een koelkast. Het moet onnoemelijk frustrerend zijn om, zodra haar beperkingen eenmaal opgeheven zijn, niet gemakkelijk te kunnen telefoneren of van de gevangenisbibliotheek gebruik te kunnen maken, maar dat maakt de gedetailleerde beschrijvingen van de daarbij ondervonden technische en praktische problemen nog niet interessant om te lezen.
Gelukkig valt inHet geluid van de stiltenog een tweede boek te zien, dat bestaat uit een aantal hoofdstukken over de verwording van de Nederlandse rechtsstaat. Ten opzichte van het primaire gevangenisverhaal gaat het om uitweidingen en achtergronden, maar wat mij betreft is het de harde en urgente kern van wat Inez Weski te vertellen heeft.
De omstandigheid dat het Openbaar Ministerie na het kraken van versleutelde berichten en bestanden van criminelen, dankzij digitale sleepnetten en grootschalige algoritmische zoekacties, over zeer uitgebreide datasets beschikt, waarin ook communicatie te vinden is van en met hun advocaten, staat op zeer gespannen voet met de rol van de advocaat in een democratische rechtsstaat, zo stelt Weski overtuigend. Het OM is zich hier weliswaar van bewust, aldus Weski, maar verbindt daar niet de juiste consequenties aan. Zo worden binnen het OM bepaalde functionarissen met het beheer van deze geheimhoudersinformatie belast, in plaats van dat daarvoor een onafhankelijke macht wordt gezocht - bijvoorbeeld de rechterlijke, of in elk geval een die buiten de staatsmacht van het OM ligt.
Het belangwekkende van Weski's alarmsignaal over deze misstand ligt niet alleen in de betekenis voor de positie van de advocatuur en het functioneren van het strafrechtsysteem, maar ook in de verbinding die zij legt met talloze andere ontsporingen: het kinderopvangtoeslagenschandaal, de bejegening van Groningse aardbevingsslachtoffers, de crisissituatie bij de opvang van verschillende categorieën asielzoekers, het afknijpen van de sociale advocatuur, de misstanden in de geestelijke gezondheidszorg, enzovoort. Ze ziet ze als het structureel afglijden van de Nederlandse rechtsorde.
In dit opzicht isHet geluid van de stiltehelemaal niet stil, maar is het een luid en duidelijk requisitoir aan het adres van de Nederlandse wetgevende, bestuurlijke en rechtsprekende machten over de stelselmatige en toenemende schending van derule of lawin ons land. Weski ziet daarbij patronen van machtsmisbruik, van twijfelachtige juridische constructies en van pure schending van elementaire, grondwettelijke en in verdragen vastgelegde rechten, en zij geeft daarvan schrille voorbeelden.
Wie zich de vraag stelt hoe de twee boeken die inHet geluid van de stiltesamenkomen zich tot elkaar verhouden, komt onherroepelijk uit bij de persoon van mr. Weski. Hoewel zij in het begin van haar boek heeft gewaarschuwd dat zij de lezer 'niet de afgrond van haar eigen ziel [zal] onthullen', neemt zij ons toch vrij ver mee de diepte in, naar een eeuwenlange joodse familiegeschiedenis van vervolging, transgenerationele trauma's en lessen in overleven. 'Genetisch ben ik al geconditioneerd', stelt zij vast, 'om hoe dan ook geen machthebber, geen overheid noch hun boodschapper te vertrouwen.'
Zij gaat daarbij zelfs zo ver dat ze de door de nazi's voor hun vernietigingsplan opgestelde lijsten van uiteenlopende categorieën joden als een voorloper ziet van de discriminerende algoritmen waarmee in onze tijd de Nederlandse overheid haar burgers grootschalig onrecht heeft aangedaan, bijvoorbeeld in het toeslagenschandaal. Ook duidt zij degenen die achter haar arrestatie op 21 april 2023 zaten aan als haar 'vervolgers'. In dat licht komt het dubbele karakter van dit boek samen in een combinatie van woede, droefenis, trauma en vechtlust.
Met dat alles isHet geluid van de stilteook te lezen als eencri de coeurvan iemand die na 45 jaar strafrechtadvocatuur een bijna ondraaglijke last aan schuld van anderen met zich mee heeft moeten dragen, en die zich door dikke muren van desinformatie, tegenwerking en in haar ogen systemisch onrecht een weg of zo nodig een omweg heeft moeten banen.
Waar heeft haar dat gebracht? En wat zal er nu gebeuren? Weski's ongerustheid over haar lot, bijna een jaar na haar vrijlating op 1 juni 2023, valt misschien nog het scherpst af te lezen aan een huiveringwekkend zinnetje, als slot van een hoofdstuk over haar rol als bewaarder van de geheimen van haar cliënten: 'Sommige lezers van dit boek zullen dit alles herkennen. Ik zal ook nu niet dat vertrouwen schenden', schrijft ze. Hopelijk zullen de lezers op wie zij hier lijkt te doelen, al dan niet vanuit hun eigen cel, mr. Weski op haar woord geloven.
INEZ WESKI Het geluid van de stilte Lux, 279 blz.