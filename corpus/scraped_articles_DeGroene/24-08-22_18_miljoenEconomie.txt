18 miljoen Economie

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
22 augustus 2024
Niet 17 miljoen maar 18 miljoen inwoners. Slechts acht jaar heeft Nederland nodig gehad voor dit nieuwste demografische record, maakte het Centraal Bureau voor de Statistiek deze maand bekend. Ten opzichte van een eeuw geleden is de bevolking zelfs tweeënhalf keer zo groot. Kwam die stijging aanvankelijk door grote gezinnen, tegenwoordig is zij het gevolg van immigratie. Bijna één op de zes mensen is niet in Nederland geboren.
Wereldwijd staat de teller op 8,2 miljard soortgenoten. Volgens een nieuw VN-rapport zal dat aantal in 2080 gegroeid zijn tot 10,3 miljard, om in de decennia daarna heel langzaam af te nemen. Ik zou zeggen: dat is een heleboel. Maar voor veel mensen (of beter: mannen?) blijkt het nog lang niet genoeg. Zo twittert Elon Musk, de rijkste rechts-radicaal ter wereld en verwekker van twaalf kinderen, regelmatig dat het 'instorten van de bevolking door lage geboortecijfers een veel groter risico is voor onze beschaving dan mondiale opwarming'. Om het tij te keren ageren de door Musk gul gesponsorde Republikeinen deze verkiezingscampagne tegen zo'n beetje alles en iedereen dat het Amerikaanse geboortecijfer zou bedreigen. Abortus, bijvoorbeeld. Net als transgenders. Trumps kandidaat voor het vice-presidentschap, J.D. Vance, zette zijn tegenstrever Kamala Harris weg als eenchildless cat lady.Veel conservatieven willen het ook moeilijker maken voor ruziënde stellen om te scheiden. Zelfs condoomgebruik dient ontmoedigd te worden om de vermeende 'omvolking' - het vervangen van het witte ras door Arabieren, Afrikanen en Aziaten - te stoppen.
Het zijn stuk voor stuk ideeën waar liberalen niets mee hebben. Toch delen zij de achterliggende zorg. Ook in hun analyses worden de demografische ontwikkelingen namelijk als een Groot Probleem beschouwd. 'Kan de rijke wereld ontsnappen aan haar babycrisis?' vraagtThe Economistzich af. 'Afgesneden van arbeiders en ideeën kan de economische groei ineenstorten terwijl staatsschulden exploderen', stelt een ander artikel. Ondertussen dragen organisaties als de OESO en het IMF naarstig het ene na het andere medicijn aan. Van betere kinderopvang en een hogere pensioenleeftijd tot meer arbeidsmigratie.
Nu begrijp ik best dat de bevolkingskrimp op korte termijn een uitdaging is. Ga naar Oost-Duitsland, of dichterbij sommige gemeenten in Zuid-Limburg en Noordoost-Groningen, en je beseft hoe lastig het is als de jongeren jaar in jaar uit wegtrekken. Als huizen leegstaan, scholen gesloopt worden en de achterblijvers het gevoel krijgen dat alles alleen maar minder wordt. Op nationaal niveau zet de vergrijzing de verzorgingsstaat onder druk, voor zover politici die niet al uit eigen beweging kapot hebben gemaakt. Met minder werkenden wordt het moeilijker om de kosten voor pensioenen en gezondheidszorg op te hoesten.
Op de lange termijn zijn er desondanks vooral voordelen. Niet dat een kleinere wereldbevolking de oplossing is voor alle ellende. De bijdrage van vijf Indiase baby's aan de opwarming van de aarde is nog altijd kleiner dan de CO2-voetafdruk van één Amerikaan. Maar het wordt wel makkelijker om klimaatverandering te bestrijden als de planeet niet elke paar decennia met één miljard mensen groeit. Hetzelfde geldt voor woningnood. Of ontbossing.
Eind achttiende eeuw voorspelde de Britse econoom en predikant Thomas Malthus dat de mensheid door haar hoge kindertal gevangen zou blijven in armoede. De meesten van ons zijn, zoals historicus Quinn Slobodian onlangs opmerkte, opgegroeid met een geüpdatete versie van die vrees. Volgens bestsellers alsThe Population Bombzou overbevolking leiden tot hongersnood en geweld. Hier en daar waren er engerds die, 'in het belang van moeder aarde', zelfs verlangden naar een stevige portie massasterfte in Afrika. Opgeruimd staat netjes.
Dat doemscenario is gelukkig afgewend. En hoe: niet door gedwongen sterilisaties, hardvochtige eenkindpolitiek of andere dwang. Nee, dankzij de emancipatie hebben vrouwen (los van of ze katten hebben) tegenwoordig wel wat beters te doen dan aan de lopende band kinderen baren. Tegelijkertijd blijken toegankelijke gezondheidszorg en een ruim sociaal vangnet uiterst effectief om ouderen minder afhankelijk te maken van een grote kinderschare.
Alle reden tot optimisme, zou je denken. Gek genoeg blijft de angst voor het bevolkingsspook springlevend. Vroeger heette het dat te veel nageslacht een ramp ging veroorzaken. Nu wordt er alarm geslagen over een tekort aan kinderen. Het is ook nooit goed.
De angst voor het bevolkingsspook blijft