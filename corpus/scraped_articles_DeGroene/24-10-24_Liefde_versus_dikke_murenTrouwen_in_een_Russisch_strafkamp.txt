Liefde versus dikke muren Trouwen in een Russisch strafkamp

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
24 oktober 2024
Activiste Jelena Morgoenova uit Moskou en kunstenaar Pavel Krisevitsj uit SintPetersburg, oftewel Lena en Pasja, willen trouwen, maar worden gescheiden door de muren van de Russische gevangenis. Een verhaal van liefde in tijden van repressie.
Als Pasja Lena Aper brief voorsteltom te trouwen, hebben ze elkaar in feite nog maar één keer in het echt ontmoet - op een mooie nazomerse dag op het Poesjkinplein in het centrum van Moskou. Ze ziet hem zitten op een bankje en schiet hem aan om te vragen of hij wil komen spreken op de conferentie over de protestbeweging in Rusland die ze op dat moment aan het organiseren is. Pavel Krisevitsj is als kunstenaar al een lokale bekendheid vanwege spectaculaire politieke performances die volop de aandacht trekken. Zo verhangt hij zich aan de Trotski-brug tegenover de Hermitage in Sint-Petersburg. En later bindt hij zichzelf als een Jezus aan het kruis tegenover het fsb-gebouw in Moskou met onder hem een brandende stapel politieke dossiers.
Het is 2021. Rusland is gestaag een steeds minder vrij land aan het worden. De autoriteiten zijn erop uit met een toenemend aantal repressieve maatregelen elk tegengeluid uit te bannen. Activisten verdwijnen in de gevangenis. Dat is ook waar Pasja zijn acties op richt: ze dienen als steun voor de politieke gevangenen.
Als Lena en Pasja daarna weer contact hebben zit hij, op dat moment twintig jaar oud, in de beruchte Moskouse Boetyrka-gevangenis. Er is een strafzaak tegen hem geopend naar aanleiding van weer een nieuwe performance: een gefingeerde zelfmoord op het Rode Plein met een onklaar gemaakt pistool. Pasja roept ook protestleuzen tegen de repressie. Binnen enkele ogenblikken hebben agenten hem tegen de grond gewerkt en nemen ze hem mee naar het politiebureau.
Lena schrijft hem in de gevangenis. Ze vertelt erover in een online videogesprek vanuit Moskou. 'Ik durfde eerder geen brieven te sturen naar politieke gevangenen, bang dat ik met een dergelijke steunbetuiging het risico liep zelf in de gevangenis te belanden.'
Pasja antwoordt haar. Het is het begin van een correspondentie die gaandeweg vertrouwder wordt en inniger van toon. En Pasja vindt een manier om regelmatig met Lena vanuit de gevangenis te bellen.
Maanden gaan voorbij. Pasja's zaak komt voor. Ze zien elkaar in de rechtbank van een afstand: hij zit op een bankje in een glazen kooi, terwijl Lena zich in de zaal bevindt tussen vrienden en sympathisanten die hun steun komen betuigen. Het proces sleept zich ruim een jaar voort. Dan volgt de uitspraak. Pasja krijgt vijf jaar strafkolonie op basis van artikel 213: hooliganisme met gebruikmaking van een wapen.
Tegen die tijd is Rusland al met een overweldigende troepenmacht Oekraïne binnengevallen. Bijna alle mede-activisten uit de kring van Pasja zijn het land ontvlucht. Lena is achtergebleven in Moskou. Zij is nu Pasja's voornaamste steun en toeverlaat. Zo zorgt ze ervoor dat hij in de gevangenis voedselpakketten krijgt. Lena: 'De eerste keer ging ik met het pakket naar de gevangenis. Maar je moet allerlei formulieren invullen en lang op je beurt wachten. Nu stuur ik hem de pakketten alleen nog maar per post.'
Ze doet daarnaast bestellingen bij de gevangeniswinkel via de website. Want wat je krijgt in de gevangenis is letterlijk niet veel soeps: warm water met wat aardappel of rijst erin, een homp brood, pap. Met het slechte en ongezonde dieet is aanvullende kost onmisbaar voor iedereen die in de gevangenis zit.
Jelena Morgoenova heeft, kortom,de rol die traditioneel toevalt aan vrouwen van politieke gevangenen en die hen dag en nacht in beslag neemt. Want zodra hun echtgenoot achter de tralies verdwijnt, merken de vrouwen weldra, moeten ze hun weg zien te vinden in het uiterst complexe systeem van het Russische gevangeniswezen. Talloos zijn de regels voor de pakketten, wat je wel en niet mag versturen, hoeveel gewicht per pakket per maand, wat nog bruikbaar is als het na controle van de cipier geschonden aankomt.
Daarnaast gaat de vrouw van de politieke gevangene langs talloze instanties om juridische steun te regelen. En ze reist soms honderden kilometers voor een bezoek aan de strafkolonie van de echtgenoot. Thuis is ze vaak kostwinner en enig opvoeder van de kinderen.
Ook op medisch vlak is ze onmisbaar. Want de gevangenis is een haard van ziektes, en medische zorg is er berucht belabberd. Zo krijgt Pasja hoge koorts, die maar niet afneemt. Het beste is om een arts van buiten de gevangenis in te schakelen, maar die wordt de toegang geweigerd. Pasja krijgt van de medische dienst op zijn afdeling te horen dat hij zich niet moet aanstellen, dat hij gewoon te veel gedronken heeft van detsjifir,een sterk en bedwelmend brouwsel dat populair is onder gevangenen. 'Hij was de uitputting nabij', zegt Lena over Pasja's toestand. 'Hij kroop van ellende over de grond. Zijn celgenoten bleven bonken op de celdeur totdat cipiers Pasja naar een andere dokter in het gebouw brachten.'
De vrouwen van politieke gevangenen treden ook op als de voornaamste spreekbuis van hun echtgenoot: ze delen de laatste informatie op sociale media, mobiliseren allerhande steun. Publiciteit is van wezenlijk belang. Niet dat het meteen hun vrijheid dichterbij brengt, maar aandacht voor hun zaak biedt in ieder geval bescherming: de kampautoriteiten zullen minder snel geneigd zijn hun iets aan te doen.
Joelia Navalnaja en Jevgenia Kara-Moerza zijn de bekendste namen onder de vrouwen van politieke gevangenen. Ze reisden de wereld rond, werden ontvangen door staatshoofden en regeringsleiders, lobbyden bij volksvertegenwoordigers in vele landen om aandacht te vragen voor het lot van hun echtgenoten en om de druk op Poetins regime op te voeren.
In het geval van Aleksej Navalny hebben de inspanningen niet mogen baten - het is inmiddels duidelijk dat er in het Kremlin geen enkele bereidheid was om Poetins geduchtste opponent vrij te laten. En het mag een wonder heten dat het wél gelukt is om Vladimir Kara-Moerza middels de grote gevangenenruil tussen Rusland en het Westen begin augustus na tweeënhalf jaar van eenzame opsluiting uit zijn Siberisch strafkamp te krijgen. Bij die uitruil zaten niet toevallig de politieke gevangenen die de meeste publiciteit kregen - met dank aan hun vrouwen, zo laat Vladimir Kara-Moerza niet na te benadrukken.
Joelia Navalnaja en Jevgenia Kara-Moerza weten al sinds jaar en dag welke tol de oppositierol van hun echtgenoten van het gezin eist. De politieke missie staat altijd voorop. Hun mannen kunnen daarbij rekenen op hun onvoorwaardelijke steun. 'Niets is moeilijk als je verliefd bent', was Joelia Navalnaja's commentaar daarop. Sterker nog: nadat Navalny ternauwernood een vergiftiging door geheim agenten had overleefd, dankzij Joelia die hem voor behandeling naar een Duits ziekenhuis wist te halen, leverde ze hem ook weer persoonlijk in Moskou af toen hij het tijd vond terug te keren. Navalny werd direct na de paspoortcontrole gearresteerd.
Jevgenia Kara-Moerza beschrijft in een interview metThe Atlanticde spagaat waarin ze zit als vrouw van een politieke gevangene: haar man ver weg in Siberië, zijzelf non-stop weg van huis en weg van de kinderen, en daarnaast het voortdurende schuldgevoel dat je op beide fronten hopeloos tekortschiet. Het neemt niet weg dat ze onverminderd doorgaat met haar strijd, niet alleen voor haar man, maar ook voor de talloze andere politieke gevangenen in Ruslands kampen.
Ook Lena zet zich invoor een grotere groep politieke gevangenen. Ze organiseert met vrienden avonden waar betrokken burgers bij elkaar komen om brieven aan hen te schrijven. En zij en haar vrienden delen informatie over talrijke zaken en zamelen geld in op een apart Telegram-kanaal: Brieven & Improvisatie. Hetzelfde doet ze voor Pasja met het Telegram-kanaal Free Krisevitsj - dit alles naast haar fulltimebaan als bureaumedewerker in de financiële sector.
Pasja zit ondertussen ook niet stil. Hij schildert doeken van het leven in de gevangenis met de middelen die in zijn cel (met meer dan twintig celgenoten) tot zijn beschikking staan. Hij scheurt stukken laken af als doek en smeert die in met tandpasta voor een stevige ondergrond. Hij maakt van verkoolde lucifers inkt en schraapt kalk van de muren voor de kleuren. En hij gebruikt zijn eigen bloed, door met een naald in zijn vinger te prikken. Elke dag maakt hij twee of drie kunstwerken. Het is een manier om de verloren tijd in de gevangenis nuttig door te komen en te groeien als kunstenaar.
Pasja schildert honderden doeken. Op Telegram wordt zijn gevangeniswerk geveild: de opbrengst dient ook weer als steun voor politieke gevangenen. En Lena draagt zorg voor de collectie en regelt exposities in huiskamers en buurtcentra in Moskou én in het buitenland, zoals in Kopenhagen, Budva en binnenkort in Amsterdam - wat overigens helemaal legaal is. Het steunen van politieke gevangenen is vooralsnog niet strafbaar in Rusland.
Op de website van de onafhankelijke Russische krantNovaja Gazetaverschijnt een hoofdstuk van Pasja's boekDodenhuis Boetyrkadat hij in de cel geschreven heeft. Kort daarop wordt Pasja overgeplaatst naar een andere cel - vermoedelijk als strafmaatregel voor de publicatie. De overplaatsing bemoeilijkt het onderlinge contact aanzienlijk - Pasja is zijn mogelijkheid kwijt om haar te bellen.
In brieven laten Pasja en Lena elkaar weten hoezeer ze de gesprekken missen. Dit is het moment dat Pasja zijn voorstel doet. Als ze trouwen komt Lena in aanmerking voor de bezoekersregeling: dan kunnen ze elkaar zien. Lena vertelt: 'Ik besefte hoezeer ik het directe contact met hem miste. En dat hij de persoon is bij wie ik wil zijn.'
Ze stemt in en zoverbinden ze definitief hun lot definitief aan elkaar. Lena treedt daarmee in een lange Russische traditie: ze wordt een eigentijdsedekabristka,zoals het in Rusland bekendstaat, vernoemd naar de vrouwen van dekabristen, edellieden die na een opstand tegen tsaar Nicolaas in december 1825 verbannen werden naar Siberië. Enkele vrouwen reisden hun mannen duizenden kilometers achterna: ze deden afstand van hun adellijke titels, rechten en privileges, lieten hun kinderen achter en leefden in dezelfde omstandigheden als gewone gevangenen. Ze werden daarmee een begrip en kregen in de twee eeuwen erna veel navolgers.
Ook de latere dekabristka's verdienden vanwege hun zelfopoffering en onvoorwaardelijke trouw aan hun mannen de status van halve heiligen. Tegelijk waren ze de verstotenen van de maatschappij, zeker in de tijd van Stalin, toen er speciale kampen werden ingericht voor 'vrouwen van de vijanden van het volk', zoals het beruchte strafkamp Alzjir in de woestenij van Kazachstan.
Ze worden bezongen in de literatuur, onder meer door Dostojevski die zag hoe de vrouwen voor iedere gevangene een kruis sloegen in een doorgangskamp toen hij zelf naar een Siberisch kamp werd getransporteerd. En door de dichteres Anna Achmatova, die zich sterk vereenzelvigde met de dekabristen-vrouwen toen de nkvd in het Leningrad van de jaren dertig haar zoon vasthield en zij elke dag in de rij wachtte voor de poort van de gevangenis. 'Ik kniel en kus zijn ketenen voordat ik hem in mijn armen neem', zo citeert ook de dissidente Jevgenia Ginzboerg in de jaren zestig een dekabristka.
In deze tijd zijn het de oligarch Michail Chodorkovski - hij bracht acht jaar door in een Siberisch kamp omdat hij zich niet loyaal betoonde aan Poetin - en Kara-Moerza die hun vrouwen met hun standvastigheid en onvoorwaardelijke toewijding gelijkstellen aan de dekabristka's, in het volste besef van alles wat ze aan hen te danken hebben. Het klinkt hoogdravend. In feite is het de Russische realiteit die van de vrouw deze offers vraagt. Het land slaagt er maar niet in zich van het gevangenissysteem te ontdoen - al tweehonderd jaar niet. De positie van de vrouwen laat geen andere optie. Ze kunnen niet anders dan kiezen voor de kant van hun mannen.
Dat zegt ook Lena: 'Ik doe het met liefde, want ik wil er zijn voor mijn lievelingspersoon. Het geeft me kracht. Ik vind het prettig om hem te steunen. Ik heb de kans in deze moeilijke tijden iets goeds te doen.' En ze voegt eraan toe: 'Ik steun Pasja als gevangene in zijn dagelijkse noden, als activist in zijn politieke strijd en als kunstenaar in zijn creatieve werk.'
Voor een gevangenishuwelijkmoeten ze eerst door heel wat administratieve rompslomp. 'Het is krankzinnig wat we allemaal moeten doen om toestemming te krijgen', vertelt Lena. 'Eerst wordt de zaak in behandeling genomen op het politiebureau. Daar zeggen ze: we hebben toestemming nodig van de rechter. De rechter bepaalt dat het geven van toestemming niet onder haar bevoegdheid valt. Ze dienen zich te wenden tot het hoofd van de gevangenisafdeling.' Het is duidelijk dat de gevangenisleiding het hun niet makkelijk gaat maken. En terwijl Lena vol spanning wacht, blijkt Pasja opeens verdwenen uit de gevangenis. 'Met onbekende bestemming vertrokken', heet het in de berichtgeving van de fsin, de federale dienst van penitentiaire inrichtingen. Het betekent dat Pasja op transport is gesteld naar de strafkolonie, wat bekendstaat als de etappe. Lena verkeert dagenlang in onzekerheid: ze heeft geen idee waar Pasja zich bevindt, waar hij in het enorme Rusland zal belanden, hoe het met hem gaat. Want dat blijft de grootste kwelling voor een vrouw van een politieke gevangene: de constante ongerustheid over zijn lot, overgeleverd als hij is aan de willekeur en de totale rechteloosheid van het gevangenissysteem.
Uiteindelijk komt er een brief uit een cel in Kirov. Pasja zit daar in afwachting van verder transport. Hij schrijft dat hij een ruwe ontvangst heeft gehad. Lena weet, aangezien hij haar in geen geval nodeloos ongerust zou maken, wat dat betekent: ze hebben hem in elkaar geslagen. Inderdaad beschrijft hij in een latere brief hoe 'de cipiers zich op me stortten en me schopten en in mijn maag sloegen, en toen ik eenmaal op die grond lag gingen ze er gewoon mee door'.
Lena regelt met spoed een advocaat in Kirov, die zich naar de gevangenis haast om voorzover mogelijk Pasja's rechten te waarborgen. Pasja vraagt iedereen vooral brieven te schrijven. Lena: 'Die zijn niet alleen een morele steun, maar kunnen ook voor redding zorgen. Als de buitenwereld weet van het lot van de politieke gevangene zal de gevangenisleiding immers minder geneigd zijn hem iets aan te doen.'
Het duurt niet lang voor Pasja uiteindelijk in zijn strafkolonie aankomt - tot ieders verrassing niet ver weg in het oosten van Rusland, maar direct onder Sint-Petersburg in het plaatsje Metallostroj - wat bezoek aan het kamp vergemakkelijkt. Er volgt nog een verrassing: de kampleiding komt met toestemming voor het huwelijk. 'We kregen snel de benodigde formulieren. De medewerkers van de strafkolonie stelden zich heel humaan en meegaand op. Daarvoor ben ik ze dankbaar', aldus Lena.
Ik spreek Lena vlak voor haar vertrek naar het kamp. Een aangename opwinding voor de grote dag heeft bezit van haar genomen. Ze vertelt over de bruidsjurk die klaar is en over de ringen met hun namen erop. Medegevangenen uit Pasja's barak hebben ze gemaakt: voor Lena een roestvrijstalen ring en voor Pasja een houten ring waarmee hij makkelijk door alle metaaldetectoren in de strafkolonie komt. Over Pasja's outfit zegt Lena: 'Hij zal gewoon in gevangenistenue moeten verschijnen, wat natuurlijk jammer is.'
Er is meer goed nieuws: op het laatste moment is de toestemming gekomen voor een aansluitend 'langdurig bezoek van drie dagen'. Dat was per slot van rekening hun doel: om bij elkaar te kunnen zijn.
Lena reist naar Sint-Petersburgvanwaar ze op de dag van het huwelijk met Pasja's moeder en de ambtenaar van de burgerlijke stand de taxi neemt naar de strafkolonie. Eenmaal op haar bestemming is er geen communicatie mogelijk met de buitenwereld.
Na afloop hoor ik van Lena hoe het verlopen is. 'Pasja's moeder schonk me een heus bruidsboeket en had voor Pasja een corsage die ik in de borstzak van zijn gevangenistenue stak toen we eenmaal in een kamer van de kampadministratie samenkwamen. Dat was in ieder geval feestelijk: we droegen allebei sierlijke bloemen. De ambtenaar van de burgerlijke stand registreerde ons huwelijk. Daarop volgde het mooiste gedeelte van ons huwelijk: het samenzijn in de bezoekersbarak. Ik kreeg weinig van de gevangenis te zien. Wat me vooral is bijgebleven zijn de deuren die elke keer met een harde dreun achter me dichtsloegen. In onze ruimte herinnerden alleen ramen met tralies erachter aan een gevangenis. We wilden wat frisse lucht opsnuiven. Ik klom op het wat scheve bed onder het raam. Pasja kwam achter me staan, sloeg zijn armen om me heen en zei dat het was alsof we op de Titanic stonden. Samen miauwden we als katten de melodie van de muziek uit de film:My Heart Will Go On. Ik heb ook nog zijn gevangenistenue aangetrokken. Ik wilde het uitproberen. Op dat moment speelde er net een langzaam liedje op de televisie en toen hebben we voor het eerst samen een dansje gedanst. Het zijn dierbare herinneringen.'
Later beschrijft ook Pasja in lyrische bewoordingen hoe hij het huwelijk beleefd heeft: 'Lena zag er mooier uit dan ik me van tevoren voor had kunnen stellen. Ik voelde hoe mijn hart sneller klopte toen ik haar in haar trouwjurk zag lopen van de ingang van de kolonie naar het gebouw van de ceremonie. Als een zwaan die zwom over een vijver trok Lena ieders aandacht. Iedereen feliciteerde me. En nu heb ik mijn houten ring, waardoor ik me verbonden voel met mijn vrouw en die ze me bij doorzoekingen van de barak niet zullen afnemen.'
Lena leest Pasja's tekst vanuit Moskou voor. Er klinkt droefheid in haar stem. Als ik ernaar vraag, legt ze uit hoe ze aanvankelijk dacht: als ik eenmaal bij hem geweest ben, wordt het makkelijker. Het omgekeerde gebeurde: vanaf dat moment begon juist het grote gemis van de man met wie ze nu in de echt is verbonden, maar die toch van haar gescheiden is. 'Je brengt drie dagen met hem door en dan ga je alleen naar huis en dan is het akelig eenzaam zonder hem.'
Deze publicatie kwam tot stand met steun van het Fonds Bijzondere Journalistieke Projecten, fondsbjp.nl Op 1 november opent bij Galerie de Schans, de kunstgalerie van Bonne Suits, een expositie van zo'n tweehonderd doeken van Pavel Krisevitsj. Onderdeel van de show zijn door Pavel beschilderde Bonne Suits en de kleding die Pavel droeg in de rechtszaal. Galerie de Schans, Warmoesstraat 67 in Amsterdam
privéarchief Jelen Morgoenova | links: Lena bij de muur van strafkolonie IK-5 op de dag van hun trouwen, Metallostroj, Rusland