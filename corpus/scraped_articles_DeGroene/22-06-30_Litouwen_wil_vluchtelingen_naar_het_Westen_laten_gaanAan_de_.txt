Litouwen wil vluchtelingen naar het Westen laten gaan Aan de grens

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
30 juni 2022
In Litouwen beheerst Ruslands alles vernietigende oorlog tegen Oekraïne nog immer het nieuws en het straatbeeld. Boven op een hoog kantoorgebouw aan de noordzijde van de Neris, de rivier die door hoofdstad Vilnius loopt, prijkt een enorme tekst:'Putin, The Hague is waiting for you!'Oekraïense vlaggen hangen overal en zijn verkrijgbaar in de supermarkt. Het blauw-geel siert ook het presidentiële paleis.
Litouwen heeft zich inmiddels ontfermd over zo'n 53.000 vluchtelingen uit Oekraïne, waardoor die al twee procent van het totale inwonertal vormen. Maar intussen kwijnt een andere groep migranten weg in de kampen: de vluchtelingen uit het Midden-Oosten en Afrika die in 2021 door de Wit-Russische potentaat Loekasjenko bij de grens werden geloosd.
De kampen voor deze groep zijn tegenwoordig onderverdeeld in afgegrendelde sectoren. Het kamp van Pabrade, veertig kilometer van Vilnius, telt er vier. In sector C, het 'domein' van de jongens uit het Midden-Oosten, zijn de verveling en frustratie voelbaar. Azhar, afkomstig uit Irak, zegt te begrijpen dat de Litouwse belangstelling nu allereerst naar Oekraïne uitgaat. Maar hij en zijn kompanen zijn toch ook vluchtelingen? Waarom worden zij dan anders behandeld? Azhar neemt het Nederlandse bezoek mee naar de bloedhete container die hij met drie anderen deelt. Op de muur zijn fraaie tekeningen geplakt die hij heeft gemaakt, om de tijd te doden. Sipan uit Koerdistan tekent ook, maar muziek is zijn ware passie. Hij pakt zijn gitaar ('mijn vriendin').
Er gloort enige hoop voor de 2627 vergeten migranten, zij het op een wat wrange manier. Het ministerie van Binnenlandse Zaken heeft namelijk onlangs voorgesteld om de detentie van de migranten niet nogmaals met zes maanden te verlengen - met andere woorden: om hen te laten gaan. De achterliggende gedachte: de meesten van hen zullen dan naar West-Europa trekken. Probleem 'opgelost'?
Volgens het conservatieve parlementslid Laurynas Kasciunas wel. In het discussieprogrammaIs esmes('In principe') op zender Delfi TV schreeuwde hij, de andere gasten telkens onderbrekend, dat dit de enige manier is om de natie voor multiculturele uitwassen te behoeden. Vakgenoot Vytautas Bakas (onafhankelijk) bespeurde eerder een gebrek aan visie en compassie; de achterblijvers kunnen in de illegaliteit en criminaliteit verdwijnen.
Het aantal in 2022 getelde doden en vermisten aan de buitengrenzen van Europa, volgens het Missing Migrants Project (IOM): 1323