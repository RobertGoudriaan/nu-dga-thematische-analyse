M23-rebellen bedreigen een Congolese miljoenenstad

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
24 november 2022
Goma- 'Het is alsof de vrede nooit terugkomt', zegt Maria Bosenibamwe uit het bergdorp Kibumba. Met haar man en kinderen ontvluchtte de vrouw vorige week gevechten tussen de March 23 Movement (M23), een gewapende rebellengroep met veel Tutsi-leden, en het Congolese leger (fardc). Samen met duizenden anderen schuilt ze nu in Kanyaruchinya, een vluchtelingenkamp in het oosten van de Democratische Republiek Congo.
De M23-rebellen winnen steeds meer terrein in de onrustige provincie Noord-Kivu waar ze volgens de Verenigde Naties samen met ongeveer honderd andere gewapende milities opereren. De laatste confrontaties tussen de fardc en M23 bevinden zich niet ver meer van Goma, een miljoenenstad op de grens met Rwanda. Meer dan 262.000 mensen zijn ontheemd geraakt door de gevechten, volgens de unhcr, het VN-vluchtelingenagentschap.
'Goma zal zich verdedigen!' zweert Johnson Ishara Butaragaza van de politieke partij lgd. Normaliter heeft de oppositieleider uit Goma geen goed woord over voor de regering, maar nu is de situatie 'zoals toen Rusland Oekra√Øne binnenviel', vindt hij: 'Politieke onenigheden moeten wijken voor buitenlandse dreiging.' Net als veel anderen in zijn stad, waar veel Hutu's wonen die de Rwandese genocide van 1994 ontvluchtten, gelooft Butaragaza dat de M23 door Rwanda's president Paul Kagame wordt gefinancierd.
In Kinshasa en Rwanda's hoofdstad Kigali leidde de opmars van M23 tot bevroren diplomatieke relaties. Eerst zette president Tshisekedi de Rwandese ambassadeur uit en dit weekend beschuldigde Rwanda het Congolese leger van het aanvallen van zijn grensposten. Kagame ontkent alle betrokkenheid met M23, ondanks een VN-rapport dat het tegendeel zegt.
De opmars van M23 ligt gevoelig, zegt Josaphat Musamba, een onderzoeker aan de Universiteit Gent die gewapende groepen in Oost-Congo bestudeert. De confrontaties wakkeren anti-Tutsi-sentiment aan dat wordt gebruikt voor politieke spelletjes, zegt hij. Er waren al massale anti-Rwanda-protesten in Goma en honderden burgers gaven zich op voor het leger, ondanks wantrouwen in de regering.
De Oost-Afrikaanse Gemeenschap (eac) neemt de oorlogsdreiging serieus: de organisatie heeft vredesbesprekingen aangekondigd in Nairobi en zal een vredesmacht van negenhonderd Keniaanse soldaten sturen. Ook bezocht ex-president Uhuru Kenyatta vorige week het vluchtelingenkamp waar Bosenibamwe onderdak kreeg. Ze was niet te spreken over Kenyatta's bezoek. Jarenlang oorlog hebben haar sceptisch gemaakt over het succes van buitenlandse vredesmissies: 'Zullen Kenianen voor Congolezen sterven? Nee! Ze willen alleen onze mineralen plunderen!' concludeert ze.