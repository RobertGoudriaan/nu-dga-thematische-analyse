Naar het koninkrijk Kunst Schurend paradijs

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
28 april 2022
Vrij naar Mondriaan zou de ongelukkige mens zijn eigen paradijs moeten scheppen. Visies op dergelijke paradijzen in Kunsthal KAdE in Amersfoort zijn fraai, nobel, maar ook krachteloos.
De weg naarKunsthal KAdE in Amersfoort loopt, voor een treinreiziger die het Centraal Station aan de achterzijde verlaat, over het Piet Mondriaanplein en de Piet Mondriaanlaan langs een braakliggend stukje land ter grootte van een krant naar De Nieuwe Poort en het Eemplein. Hier heerst het frisse moderne metselwerk van vandaag. Parkeergarages, de Mediamarkt, Albert Heijn, Sushi Today. Het gaat nog decennia duren voor hier iets van sfeer zal hangen, maar men doet zijn best.
In het museum wordt met de tentoonstellingSchurend paradijsaandacht besteed aan de 150ste geboortedag van Piet Mondriaan, hij van dat plein en die laan. De samenstellers ontlenen hun 'paradijs' aan een citaat van de kunstenaar uit 1926, waarin Mondriaan lijkt te zeggen dat de mens zijn 'op-zich-zelf zijn' moet laten varen en zich open moet stellen voor 'het geheel'. Als hij niet meer zijn individualiteit voelt zal hij gelukkig zijn 'in het aardse paradijs, door hem zelf geschapen'. Lijkt, want wat Mondriaan daar precies mee bedoelt is mij niet helemaal duidelijk, wat misschien niet zo raar is: zijn geschriften zijn in doorsnee zo buitengewoon wollig dat ze zich voor honderd-en-één motto's lenen, voor een kunsttentoonstelling, maar ook voor een korfbalvereniging, een sterrenwacht of het station van Eindhoven.
Mondriaan zou dat paradijs bereikt hebben in zijn werk en in zijn atelier, zeggen de tentoonstellingsmakers, maar hedendaagse kunstenaars zijn zo ver van die hoge toestand verwijderd geraakt, door de zorg om klimaat, virus en oorlog, dat ze zich beperken tot de analyse van 'de huidige staat van zijn' en de kijker 'door middel van een ervaring' willen wijzen op 'de realiteit waarin wij leven'. Ik vraag mij af of je, als je net door de Piet Mondriaanlaan naar het Eemplein bent gelopen, echt nog op de realiteit van vandaag gewezen moet worden, maar vooruit.
Dat wijzen gebeurt in de tentoonstelling met aanzienlijke daadkracht, en ook met kwaliteit. Er zijn flinke installaties in kabinetten en een hele rij goede schilderijen, gemarkeerd door een enorme 'straattuin' in de grote zaal bestaand uit een klein oerwoud dat zomaar uit de stoeptegels barst, door LOLA Landscape Architects. Ertegenover hangt een heel bescheiden bos- en berggezicht(Bos met berghut),een krijttekening van Piet Mondriaan uit 1888, die toen kennelijk nog van niks wist en de wereld nog in romantische kaders zag.
Dat is nu dus voorbij. Dromers worden hier ferm op de vingers getikt. Marcel Pinas, bijvoorbeeld, behandelt in zijn kabinet de bauxiet- en goudwinning in Suriname. Dat gaat gepaard met grootschalige vergiftiging van de bodem en bomenkap; de lokale bewoners hebben niets in te brengen en worden er ziek van. 'Mijn leven is meer waard dan goud', zeggen zij in een video. De zaal wordt gevuld door een groot vierkant met rode aarde en daarop een stapel aluminium mensenschedels.
Het collectief Maison the Faux toont een deurtje verder grote tableaux vivants, waarin elegante modellen tronen op bergen vuilnis en verval; luxe wordt omringd door strontvliegen. Anne Duk Hee Jordan maakte een groot 'vulkanisch' landschap met een raar groot radicchioblad; op de wanden projecteert ze beelden van het leven in het groene oerwoud. Tanja Smeets vulde haar ruimte met grote paddenstoelachtige sculpturen, hangende plantvormen van verfijnd passementswerk en virus- of pollenachtige bollen. Geen leuke natuur, eerder onheilspellende.
In de filmXilitlavan Melanie Smith banjeren mannen met een spiegel door een overwoekerde tuin, ergens in de Mexicaanse jungle, enfin, u vat het al: dat loopt allemaal niet goed af. De 'realiteit' waar hier op gewezen wordt is donker. De boel is in verval, de 'modernistische droom van een maakbare wereld' kan bij het vuil, Mondriaans verlangen naar het paradijs ten spijt.
Als u de toestandvan de planeet en de natuur en dergelijke nog niet kende (u leeft bijvoorbeeld al vijftig jaar in een grot) dan zal die boodschap flink aankomen. Als u echter net over de Piet Mondriaanlaan bent gelopen, langs dat braakliggende veldje, op weg naar het Eemplein, dan is de boodschap veel minder pregnant. Dan verzucht je dat je er al een boel van kent. Dan vallen je ook andere dingen op. Bijvoorbeeld: in Nederland is natuur een stukje bos, ter grootte van een krant, zoals de dichter zei, en kun je je gelukkig voelen in de Dapperstraat, maar in de visie van veel van deze kunstenaars is er maar één natuurlijk paradijs, en dat is het oerwoud. Niet de taiga of de Taklamakan of Houten-Castellum: onze natuurlijke wenshabitat is die van de oerbosbewoners, en daar ligt het geluk. Dat lijkt me een diep-romantisch idee, een projectie van zuiverheid en onschuld op het bos, een product van een kinderlijke eerbied voor de 'onstuimige kracht' van de natuur - waar die krijttekening van Mondriaan eigenlijk heel goed bij aansluit.
Er hangt op de tentoonstelling een al even zuiver negentiende-eeuws beeld door Erwin Olaf, drie figuren bij een enorme waterval, een werk dat door een recensent werd betiteld als 'romantische kitsch'. Dat is juist, want dat ís het, maar dat zijn bijna al die andere werken ook. In hun ernstige 'analyse van de huidige staat van zijn' en hun 'wijzen op de realiteit' komen veel van die werken niet verder dan een eenduidige belerende uitspraak. Het oerwoud dat zich door de stoeptegels omhoog werkt: genoteerd. Mijnbouw die tot ziekte en dood leidt: schedels. Consumptie die tot vervuiling voert: strontvliegen. Het lijkt geweldig kritisch, maar dat is het juist niet. Het wijst, maar het vertelt weinig.
'Our lives are worth more than gold',laat Pinas zijn verontruste Surinamers zeggen, en dat is helaas niet zo. Dat is nooit zo geweest. Goud is altijd belangrijker geweest dan mensenlevens. Het protest van de mensen in zijn video is oprecht en schrijnend. Het kunstwerk dat hij ervan maakt is een cliché. Het zit goed in elkaar, het is retorisch sterk, maar niet origineel, en het is uiteindelijk niet ambitieus genoeg om echt iets over dat systeem van uitbuiting te zeggen. De analyse loopt uit op moralisme. Daar wordt kunst zelden beter van.
Zo is dit ensemble in de grond een exposé van oprecht bewogen kunstenaars die een medium kiezen dat werkelijke zeggingskracht ontbeert, en dan nog voor een publiek dat de boodschap al lang kent. Verwacht LOLA Landscape Architects werkelijk dat hun door de stoep barstende oerwoud de bezoeker verrast? Hebben die Architects wel eens zo'n grote imposanteimmersivesciencefictionfilm gezien alsThe Maze RunnerofOblivion,waarin de stad door de natuur is heroverd? Wordt de bezoeker werkelijk door de plantenwereld van Tanja Smeets 'omringd', zoals de samenstellers zeggen?
Of is het uiteindelijk gewoon een kamer in een museum met waarschuwingsbordjes ('niet betreden', 'afstand houden'), gevuld met het decor van een aflevering vanStar Trek?Is het niet eigenlijk een mooie-maar-zoveelste interpretatie van deactiniaeendiscomedusaein Ernst Haeckels beroemdeKunstformen der Natur(1904)? Kortom: zegt iemand hier écht iets over die realiteit? Zet iemand het mes erin? Wordt er iets over een 'paradijs' - maakbaar of niet - te berde gebracht?
In de interpretatievan Mondriaans verlangen naar een paradijs wordt volgens mij vaak over het hoofd gezien dat hij toch vooral diep religieus was. Zweverig, theosofisch, onvast, maar toch. Zijn visie was een visioen. Achter de zichtbare werkelijkheid school een andere, zuivere, eeuwige. In het zichtbaar maken daarvan was Mondriaan veel radicaler dan de idealisten die hier in Amersfoort te zien zijn. Hij ging veel verder in het aanvaarden van de onplezierige consequenties van het najagen van dat visioen dan veel van de kunstenaars die, zoals de tentoonstellingsmakers het zien, vooral analyseren en reflecteren. Ik heb dat 'reflecteren' altijd een lamlendige term gevonden, zo veel passiever dan 'je bezighouden met', 'iets doen aan' of 'iets maken over', om maar te zwijgen van 'iets bij de hoorns vatten'.
Maar is dat wat het is? Kan de kunstenaar zich alleen nog bij didactische overpeinzingen houden, bij informatie-design? Wel, er is nóg een werk, bij deze tentoonstelling, dat alleen al in zijn afmetingen fantastisch is, op het groteske af. In de Elleboogkerk, iets verderop, maakte Gijs Frieling met een klein peloton studenten en familieleden een kerkvullende wandschildering, voortgekomen uit Frielings christelijk-antroposofisch wereldbeeld plus zijn grondige kennis van de traditie. Het is veertiende-eeuws. Boven het altaar: de zwevende vlakken van Van DoesburgsMaison d'Artiste,én een Lam Gods. Op de wanden passeert een stoet van mensen, dieren, reuzen, engelen en serafijnen. Tussen de vensters: beelden van de actieve, alerte mens, even groot afgebeeld als vroeger de Sint Christoffels en de aartsengelen. Op ooghoogte: de Hades, stumpers verblind door de arbeid aan beeldschermen. Daartussenin: dieren, planten, citaten, de geest van Aladin, een walvis, de schepping van Adam, enzovoort. Het kleurenspectrum is beperkt tot turquoise, blauw, roze, groen, geel en zwart. Er is geen spoor van ironie. De stijl is opzettelijk naïef, zonder centraal perspectief, zonder eenheid van tijd, zonder ordentelijke proporties: alles beweegt vloeiend naast en door elkaar.
Ik weet niet wat Mondriaan ervan gevonden zou hebben, maar dit is onmiskenbaar een credo. Natuur en mens zijn direct met elkaar verbonden, zegt Frieling, en in de schepping heeft alles dezelfde waarde. Kunst leidt mensen naar zichzelf, dan wel naar het koninkrijk, of naar het paradijs, dat zich manifesteert in de gedaante van Van Doesburgs panelen, en in de gedaante van een Lam. Ten slotte: het scheppen van een kunstwerk is een religieuze daad. Dit is niet het paradijs dat Mondriaan voor ogen had, denk ik, maar met dat laatste was hij het van harte eens geweest.
Kortom: zegt iemand hier écht iets over die realiteit? Zet iemand het mes erin?