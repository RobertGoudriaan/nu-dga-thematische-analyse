Minder verkeersdoden door stoeplichten in Korea

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
20 maart 2025
Seoul- Het overkomt iedereen weleens: je staat te wachten voor een rood stoplicht, de lamp springt op groen, maar de fietser of voetganger voor je komt niet in beweging. Zijn of haar aandacht is namelijk in beslag genomen door een telefoonscherm.
De inwoners van de Zuid-Koreaanse hoofdstad Seoul kampen minder vaak met dat probleem, hoewel hun schermtijd gemiddeld vele uren per dag beslaat. De afgelopen jaren kwam de miljoenenstad namelijk met een innovatie: bij veel van de drukste kruispunten zijn stoplichten aangebracht in het trottoir. Het gaat om een brede lichtstrook, te vergelijken met een extra streep van het zebrapad. Die springt op groen wanneer het tijd is om te lopen.
'Ik vind het behulpzaam', zegt Tae Eun-han (31), die met een groep vriendinnen een druk kruispunt in de populaire wijk Myeong-dong oversteekt. 'Zelfs als ik niet op mijn telefoon zit, vind ik dit duidelijker. Wat mij betreft voeren ze dit overal in.' Ook Kwon Seok-jae is enthousiast. 'Zeker op drukke plekken is het goed als mensen het licht zien terwijl ze op hun telefoon bezig zijn.'
Kritiek is er ook, want is het niet erg dat het stoplichtsysteem van het land met de hoogstopgeleide bevolking ter wereld capituleert voor mensen die niet van een schermpje op willen kijken? Critici vinden dat dit systeem gedrag beloont dat juist ontmoedigd zou moeten worden. Kwon haalt zijn schouders op. 'Natuurlijk is dat vreemd, maar zo werkt de wereld nu eenmaal.'
Na een pilot werden vanaf 2022 op steeds meer plekken stoplichten in het trottoir aangebracht. In 2024 werd in Seoul het laagste aantal verkeersdoden geregistreerd sinds de metingen daarvan in 1970 begonnen. In één jaar vond een daling van bijna negentien procent plaats. Het stadsbestuur verklaarde de forse afname volledig door het nieuwe stoplichtsysteem. Voor de invoer hiervan waren voetgangers nog goed voor 35 procent van het aantal Zuid-Koreaanse verkeersdoden, een bovengemiddeld hoog percentage.
Inmiddels zijn er meer dan twaalfhonderd stoepstoplichten actief in heel Seoul. En waarbij sommige mensen aanvankelijk hoofdschuddend reageerden dat dit blijkbaar nodig was, is het systeem met name in gebieden met veel scholen, peuterspeelzalen en kinderdagopvangen met enthousiasme onthaald. Want wat blijkt? 'De lichten werden oorspronkelijk ingesteld als aanvullend signaal voor smartphone-zombies, maar ze bleken ook nuttig om kinderen verder van de straat te houden', verklaarde een ambtenaar van stadsdeel Gangnam tegen het Zuid-Koreaanse persbureau Yonhap. Ook voor ouderen, die vaak gebogen lopen en soms niet goed meer kunnen zien, zijn de felle, brede lichtstroken in de stoep veel duidelijker.