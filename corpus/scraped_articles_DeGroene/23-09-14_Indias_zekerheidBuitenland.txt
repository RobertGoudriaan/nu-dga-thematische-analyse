India's zekerheid Buitenland

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
14 september 2023
Een trend kun je het niet helemaal noemen, maar onder een bepaald type leider is het in. Eerder verzocht de Turkse president Erdogan de wereld om zijn land voortaan als 'Türkiye' aan te spreken. Narendra Modi, net als Erdogan een sterk leiderstype met als missie zijn land meer internationaal gewicht te geven, lijkt ook te zinnen op een naamswijziging. Op de recente G20-top, waarbij India gastland was, nam Modi plaats achter een bordje waar 'Bharat' op stond in plaats van 'India'. Er wordt gespeculeerd dat Modi deze benaming uit het Sanskriet officieel wil maken.
Je kunt verschillende dingen lezen in deze mogelijke revisie. De regeringModi ziet het als een logische stap in het afschudden van India's koloniale geschiedenis. Een oude naam in plaats van een vanuit het Westen bedachte past daarbij. Tegelijk oogst Modi op dit punt juist kritiek. Hij zou een te exclusieve opvatting van India's geschiedenis hebben, waarin het land vooral als hindoe-staat geldt in plaats van als een samenleving waarin een overvloed aan geloven en culturen samenleefde en waarin ook een rijke islamitische traditie bestaat. Bharat is in deze lezing juist een uiting van hindoenationalisme.
Het lijkt India voor de wind te gaan op het wereldtoneel. Eerder deze maand landde een Indiase ruimtemissie op de maan, waarmee weer een vakje van de bingokaart voor wereldleiders kon worden ingevuld. Het land is al de grootste gemeten naar omvang van de bevolking. De verwachting is dat India in de loop van deze eeuw de tweede grootste economie op aarde is, achter China en voor de VS. Het is, kortom, Bhara ('groot') wat in Bharat de klok slaat.
Het is dan ook niet zo gek dat de huidige grootste economie ter wereld er alles aan doet om de banden aan te halen met India. Onlangs kreeg Modi een uitgebreide ontvangst tijdens een staatsbezoek aan de VS, inclusief het podium om het Congres te spreken. Uitzonderlijk was dat Modi ongeplande vragen van de pers wilde beantwoorden. Bijzonder omdat dat de mogelijkheid bood om Modi en public te bevragen over democratie en mensenrechten in India. Bijzonder ook omdat Modi zich lange tijd niet graag uitdrukte in het Engels. Dat hij die schroom heeft laten varen is opnieuw een vignet van India's zelfvertrouwen.
Dit alles was een opmaat naar de G20-top in Delhi afgelopen weekend. De omstandigheden waren ingewikkeld. Rusland was aanwezig in de vorm van buitenlandminister Sergei Lavrov. Westerse landen drongen van tevoren al aan op een collectieve veroordeling van Russische agressie richting Oekraïne, iets waar India zelf tot dusver niet toe te bewegen is geweest (Modi wil vasthouden aan India's traditie van neutraliteit in conflicten tussen grootmachten). Xi Jinping liet verstek gaan. Omstandigheden, kortom, die gemakkelijk hadden kunnen leiden tot een bijeenkomst vol betekenisloos gepraat.
In plaats daarvan gebeurde er veel om de veranderende verhoudingen in de wereld aan af te lezen. Er kwam een verklaring over Rusland en Oekraïne, maar niet een waarin Rusland direct veroordeeld werd.
Het opvallende was dat de regeringBiden zich desondanks behoorlijk tevreden toonde met de uitkomst. Dit, plus het feit dat ook de rest van de westerse regeringsleiders hun handtekening onder een waterige consensus zette, laat zien dat dit deel van de wereld niet langer zijn zin kan afdwingen. 'Dit resultaat toont dat Washington eindelijk begint te begrijpen welke taal er wordt gesproken in het zogenaamde "mondiale Zuiden", met India als kartrekker', concludeerdeTime Magazine.
De kous was hiermee nog niet af. In de marges van de top kondigden de VS een deal aan met India, de EU, Saoedi-Arabië, Israël en andere landen in het Midden-Oosten om een netwerk van spoor- en zeeverbindingen aan te leggen. Een alternatief voor China's Belt and Road Initiative is daarmee in de maak. Italië liet ondertussen weten geen investeringen van China in dit kader meer te willen aannemen. Dat dit soort uitkomsten er waren, onder diplomatieke auspiciën van Modi, is de grootste winst voor India. Delhi was het toneel waar een ontluikende Indo-Westerse alliantie, met extra bondgenoten, werd gevormd. Washington blij en New Delhi blij om dezelfde reden: er vormt zich een steeds sterker bolwerk tegen China.
Als kers op de taart krijgt India steeds meer steun voor een permanente zetel in de VN Veiligheidsraad, onder andere van de VS en van Türkiye. Wellicht moeten ook in dat gremium straks bordjes met 'Bharat' worden gemaakt.
Er vormt zich een steeds sterker bolwerk tegen China