De vaste wil briljant te zijn

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
9 november 2023
De essaysvan Stefan Hertmans is een monumentale uitgave. Het merendeel is al vaker gepubliceerd, maar deze bundeling doet recht aan het avontuur van de zelfverzekerde en begaafde Vlaamse schrijver.
Van wie is deze zin?'Stilistisch gehalte gepaard aan de constante drang tot het overspannen van een zo breed mogelijk cultureel en filosofisch spectrum geschraagd door een steeds verder strevende eruditie - waardoor het creatief verbanden leggen mogelijk wordt gemaakt -, het zich met volle persoonlijkheid, intelligentie en creativiteit in het gevecht werpen met de vaste wilbriljantte zijn; dat alles is, samen met de waarde van het kwalitatieve principe an sich, door de pseudo-progressieve kleinburgerlijke kliek van normaaldoeners, gezelligerds, neorealisten en ander neobiedermeiergeschrijf in het afgelopen decennium door een gebrek aan inzicht naar de burgerlijke prullenmand verwezen, want de begrippen kwaliteit, moeilijkheid en dergelijke meer zijn nu als elitair "ontmaskerd".'
Het is een ingekookt manifest van een jongeman van 28, gepubliceerd eind 1979 in hetNieuw Vlaams Tijdschrift. De auteur is Stefan Hertmans. Meer dan veertig jaar en evenveel boeken later worden zijn essays gebundeld in twee delen, omdat het druktechnisch niet mogelijk was om ze tot één band te beperken. Dit is een doelbewust monumentale publicatie, die aantoont dat het de afgelopen decennia nog goed mogelijk was om te essayeren zoals de jonge Hertmans zich dat voornam. Zijn teksten zijn niet in de prullenmand terechtgekomen, en het merendeel wordt hier voor de derde keer gepubliceerd - na voor krant of tijdschrift geschreven te zijn, stonden ze al in een van de acht essaybundels van de auteur, zoalsSneeuwdoosjesuit 1989 ofDe mobilisatie van Arcadiauit 2011. Twee essays - over het geweld van de media en 'de gevoelloze emotie' - verschenen zelfs vier keer in druk, omdat ze werden opgenomen in de anthologieën die Joost Zwagerman (in 2008) en Joost de Vries en Nina Polak (in 2018) samenstelden.
Johan Reyniers, hoofd dramaturgie bij het Internationaal Theater Amsterdam en een zelfverklaarde fan, werd gevraagd een selectie te maken uit de non-fictie. Eerder dan een bloemlezing isDe essayseen respectvolle reorganisatie van een gestaag aangroeiend boeket dat al lang niet meer in één vaas past: acht nog niet gebundelde teksten worden als vergeten tulpen toegevoegd, en een handvol verdroogde rozen zijn verwijderd. Jeugdwerken - zoals het stuk uit 1979 met die programmatisch lange zin - werden niet in heroverweging genomen, terwijl sommige van de teksten die werden opgevist, om goede redenen nog niet eerder gebundeld zijn. HetPleidooi
voor een koffiekleurig Europadat Hertmans voorDe Morgenschreef in 1993, een paar jaar na de doorbraak in België van het extreem-rechtse Vlaams Blok, is bijvoorbeeld een vreemde en op z'n zachtst gezegd gedurfde analyse, waarin 'de parallellen tussen sluipend racisme en bekrompenheid op artistiek en cultureel gebied' worden verkend: 'De kleine burger die afkeer voelt voor een mensbeeld dat hem niet vertrouwd voorkomt, vindt een echo in de boze recensent die een te moeilijke, nieuwe of totaal "andere" voorstelling of publicatie chagrijnig bespreekt.'
Het is waar dat alle minderheden samen het moeilijk hebben, maar het ene geweld is - gelukkig maar - vooralsnog het andere niet; bekritiseerd worden in de krant om wille van wat je schrijft, lijkt me nog altijd te verkiezen boven geen woning of geen werk vinden omdat je niet wit bent.
Er staan nog van diesweeping statementsop deze bijna veertienhonderd bladzijden, die vaak voortkomen uit het al te menselijke onvermogen om echt in de spiegel te kijken - en om te beseffen, in dit geval, dat het schrijverschap niet vanzelfsprekend is. 'Identiteit', zo schrijft Hertmans in 1995 in een stuk over Bernard-Henri Lévy, 'is een toverwoord,"mother's little helper",het zenuwpilletje waar mensen naar snakken die zich geen raad meer weten in een steeds complexere wereld van tegenstrijdige informatiecircuits.'
Zo is het - briljant samengevat. Er kan echter meteen aan toegevoegd worden dat een van de krachtigste - en meest verdovende identiteiten die van de Schrijver is, met een hoofdletter, zeker als die Auteur denkt het zelf zonder identiteit te stellen, in tegenstelling tot gewone mensen. Er zijn weinig oeuvres in het Nederlandse taalgebied die zodanig de identiteit van de Schrijver bevestigen als dat van Hertmans (hoewel dat van Nooteboom aardig in de buurt komt). Voor de eeuwwisseling uit zich dat in Hertmans' oeuvre vooral in bravoure en intellectueel machismo. Een essay uit 1990 overDas Passagenwerkvan Walter Benjamin opent met de mededeling dat Hertmans dit boek - twaalf pagina's minder lang danDe essays- recentelijkherlezenheeft; een essay over Proust uit 1985 maakt gewag van de ondernemingÀ la recherche du temps perdu(een roman van zo'n anderhalf miljoen woorden) 'in één adem te lezen' - een 'heel bevreemdende ervaring', en een 'leesmarathon die in het ijverigste geval zo'n tiental dagen duurt', wat zonder onderbrekingen zou neerkomen op zesduizend woorden per uur.
Na de eeuwwisseling slaan dat zelfvertrouwen en die werkkracht, begrijpelijkerwijze, om in nostalgie. De inleiding opDe essaysopent Hertmans als volgt: 'Onlangs stelde iemand mij de vraag wat er van mijn bibliotheek zou moeten worden bewaard indien ik onverhoeds kwam te sterven. Uit die vraag sprak zorg, liefde en vooruitziendheid; mij viel ze rauw op het lijf.'
Deels maakt het de charme uit vanDe essays:dit is het schouwspel en het avontuur van een man, geboren in Gent in 1951, die in het Nederlandse taalgebied briljant wil denken en schrijven, ongehinderd door valse bescheidenheid, en met het essay als vehikel. Verschillende facetten van het genre worden geëxploreerd, en op de teksten in deze boeken zou je een jaar lange schrijfcursus kunnen baseren.
Essayisten hebben het, schematisch gesteld, over drie onderwerpen: zichzelf, iemand anders of de wereld en de maatschappij. Uiteraard vloeien die categorieën in elkaar over, en het is een van de prachtige paradoxen van het genre dat je vaak meer over jezelf vertelt als je over een ander schrijft - dat het individuele universeel en maatschappelijk wordt, en vice versa. In de jaren tachtig heeft Hertmans het vooral over andere schrijvers en literatuurtheorie; in de jaren negentig en net na de eeuwwisseling bedrijft hij steeds vaker maatschappijkritiek, met geëngageerde, boze stukken over de verrechtsing van Vlaanderen en over de moord op Pim Fortuyn in 2002: 'alle ouderwetse, bekakte politici die Nederland kent, hebben met hun talentloze, ongeïnspireerde gepruttel deze man in elk geval symbolisch de dood ingejaagd door hun eeuwige vergelijkingen met het nazisme'.
De recentste teksten zijn gelijkmoediger, en ze luiden in zekere zin de terugkeer van de literatuur in - zij het dan voor een stuk de literatuur of de positie van Hertmans zelf. In verschillende lezingen, vooral na het succes van zijn romanOorlog en terpentijnuit 2013, wordt hij gevraagd zijn poëtica uit te spreken, die versneden wordt, bijvoorbeeld in de zogenaamde Pacificatielezing in Breda in 2022, met maatschappelijke beschouwingen: 'wat ons zowel als de anderen drijft... is niet het verlangen naar vrede, maar naar het zelf met rust gelaten worden'.
Uiteindelijk is dat de maatschappelijke waarde die Hertmans altijd verdedigd en belichaamd heeft, samen met de positie van de auteur en de intellectueel in deze wereld: in alle rust te kunnen lezen en schrijven wat je wil, zonder daar verantwoording voor te moeten afleggen, of zonder dat privilege te moeten bevragen.
Het is daarom eigen aan zijn denken dat het gevrijwaard blijft van elke vorm van materialisme - over zoiets banaals als geld of ongelijkheid gaat het nooit, en ook machtsverhoudingen blijven meestal buiten beschouwing. Als hij Adorno en Benjamin leest en citeert, dan blijft hun marxisme achterwege, als het al niet wordt weggedrukt, en gaat het veeleer om niet altijd even makkelijk peilbare ideeën of concepten, zoals melancholie als 'de triomf van het allerintiemste, van de onuitsprekelijk en tijdloos lijkende extase die men verstrooidheid noemt'. Wat Adorno zelf smalend schreef over Kierkegaard - dat hij over zichzelf zat na te denken 'terwijl de meest vreselijke verarming van het Engelse industriële proletariaat plaatsgreep' - is,mutatis mutandis,ook op Hertmans van toepassing, en bij uitbreiding op een groot deel van wat onder literatuur en filosofie wordt verstaan.
Het neemt niet weg dat deze bundeling ook essays bevat waarin anderen centraal staan, en andermans oeuvres. De tekstSchaamteloos frummelen aan het subliemeuit 1997, over de poëzie van generatiegenoot Peter Verhelst, behoort tot het meest enthousiasmerende wat over diens werk is geschreven. Het is onvermijdelijk een essay waarin je een auteur (die zelf ook dichter is) ziet denken: dat wil ik ook, maar voorlopig laat ik het aan een ander over.
Over Herman de Coninck, een heel andere, meer realistische dichter, schrijft Hertmans in 2002 inKnackook een heel ander essay - minder instemmend, kritisch, maar toch evenzeer begripvol en begrijpend, bijvoorbeeld in de gevatte bewering dat De Coninck er op uit was 'de werkelijkheid te tutoyeren, als was ze een oude bekende die bij hem in huis woonde'.
Wat de essays over Verhelst en De Coninck gemeen hebben - en er zijn er nog meer in deze massa materiaal, over Sebald, bijvoorbeeld, over Quentin Tarantino of John Coltrane - is dat ze de weerspiegeling zijn van 'de vrijheid van het kinderlijke, dat schaamteloos gepassioneerd raakt door datgene wat anderen gedaan hebben' (om nog één keer Adorno te citeren). Het zijn, met andere woorden, geen essays van een schrijver, maar van een lezer.
Thomas Andenmatten | Stefan Hertmans' essays vormen een gestaag aangroeiend boeket dat al lang niet meer in één vaas past - ook over mensen die zich geen raad weten in een steeds complexere wereld