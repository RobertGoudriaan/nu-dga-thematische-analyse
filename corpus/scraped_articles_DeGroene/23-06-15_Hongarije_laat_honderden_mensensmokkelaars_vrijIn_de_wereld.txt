Hongarije laat honderden mensensmokkelaars vrij In de wereld

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
15 juni 2023
Boedapest −Vijf mannen stappen uit een minibus in Szombathely, een stad in West-Hongarije. Rugzakken op, tassen aan de arm, papieren in hun hand. Na een kort gesprek splitst het groepje op: iedereen loopt een andere kant uit. Die ochtend werden ze alle vijf nog wakker in de gevangenis, nu zijn ze vrij om te gaan - míts ze Hongarije verlaten.
Dat tafereel was te zien in een filmpje dat uitgezonden werd door de Hongaarse tv, en het toont de vrijlating van een groepje mensensmokkelaars. Zo'n zevenhonderd mensensmokkelaars zijn inmiddels al vrijgelaten uit Hongaarse gevangenissen, nadat de regering-Orbán afgelopen maand besloot dat niet-Hongaarse mensensmokkelaars hun vrijheid terugkrijgen. De enige voorwaarde: ze moeten het land binnen 72 uur verlaten. Waar ze precies heen gaan, maakt daarbij niet uit. Doordat Hongarije in de Schengenzone ligt, ligt het grootste deel van Europa voor de ex-gevangenen open.
Zo wordt het door critici dan ook gezien: dat de regering-Orbán een cohort mensensmokkelaars loslaat over Europa. Het is een manier om de druk op de EU op te voeren in de discussie over de EU-fondsen die nog altijd niet aan Hongarije zijn uitgekeerd. De rechtvaardiging van regeringswoordvoerder Gergely Gyulás wijst ook in die richting: het gevangen houden van de buitenlandse criminelen past niet binnen het huidige budget, zei hij.
Dat de huidige hoeveelheid mensensmokkelaars druk legt op het Hongaarse detentiesysteem klopt: voor deze massavrijlating zat zo'n twaalf tot dertien procent van alle gevangenen in Hongarije een straf voor mensensmokkel uit. De grote hoeveelheid mensensmokkelaars in gevangenissen werd tot nu toe juist vaak door de regering aangehaald als bewijs voor hun effectieve optreden tegen illegale migratie.
Buurland Oostenrijk reageerde boos op de vrijlating: de Hongaarse ambassadeur moest op gesprek komen. Na Cyprus verwerkt Oostenrijk momenteel relatief het hoogste aantal asielaanvragen in Europa, en de huidige regering voelt de adem van de extreem-rechtse anti-immigratiepartij fpö in haar nek: die hebben het in jaren niet zo goed gedaan in de peilingen als nu. Het mogelijk binnenstromen van honderden mensensmokkelaars komt dus op een slecht moment. Oostenrijk heeft controles aan de Hongaarse grens inmiddels aangescherpt.
Een Hongaarse staatssecretaris reageerde een dag later op de kritiek. 'Hongarije móest de beslissing om deze smokkelaars vrij te laten wel nemen: Brussel betaalt niet mee aan onze grenscontroles maar straft ons wel voor onze overvolle gevangenissen.'