Vastberadener Buitenland

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
6 februari 2025
Toen Donald Trump aankondigde dat hij Groenland bij de Verenigde Staten wenste in te lijven, of Denemarken dat nu leuk vond of niet, kon je nog zeggen dat dat in feitebusiness as usualwas. 'Om de tien jaar moeten de VS een klein en lullig landje oppakken en het tegen de muur gooien, gewoon om te laten zien dat we het menen', zo had de neoconservatieve strateeg Michael Ledeen het in de jaren negentig verwoord.
Maar dat was voordat duidelijk werd dat Trump een handelsoorlog gaat beginnen. In eerste instantie met buurlanden Mexico en Canada (en een klein beetje met China); hoogstwaarschijnlijk ook met de Europese Unie.
Het was ook voordat bekend werd dat alle buitenlandse hulp bevroren wordt. Het lijkt er zelfs op dat Elon Musk, de techbaas die zich in dienst van Trump heeft gesteld, vrije hand gekregen heeft om USAID de nek om te draaien. USAID is het destijds door president Kennedy opgerichte agentschap dat Amerikaanse buitenlandse hulp coördineert. Denk hierbij bijvoorbeeld aan ziekte- en armoedebestrijding. Critici van deze drieste buitenlandpolitiek wijzen op het zelfdestructieve karakter van een handelsoorlog en onderstrepen de grote waarde van USAID als bron van Amerikaansesoft power.
Trump wil laten zien dat hij maling heeft aan dit soort argumenten en bereid is om veel verder te gaan dan een onbeduidend landje tegen de muur gooien. Het isAmerica first,en voor zover er daarbij nog ruimte is voor bondgenoten moeten ze in het gareel.
Binnen de Amerikaanse landsgrenzen is het niet anders. In de ruim twee weken die zijn verstreken sinds de inauguratie rollen Trump en zijn medestanders een onversneden radicaalrechtse agenda uit. Miljoenen illegale migranten, die vaak vuil, gevaarlijk en slecht betaald werk doen, werden als criminelen weggezet en kunnen deportatie tegemoetzien.
Tegelijk werd de strijd aangespannen tegen de vijanden van eigen bodem: de progressieven met hun ondermijnende 'woke-agenda's' en hun 'marxistische billijkheid'. Per direct gaat het mes in federale programma's die ten doel hebben om gelijke kansen te bevorderen. Ook bestaan er wat Trump betreft vanaf nu nog maar twee genders: mannen en vrouwen. Het is de strijd tegen een imaginair en steeds muterend monster - vijandpolitiek zoals we die ook van Europese radicaal-rechtse politici kennen.
Trump trekt zijn land terug uit het klimaatverdrag van Parijs, wil grootschalig olie en gas gaan opboren en liet zien dat hij maling heeft aan de rechtsstaat: hij verleende gratie aan veroordeelde Capitool-bestormers, óók aan degenen die geweld hadden gebruikt tegen de politieagenten die het gebouw op de bewuste januaridag in 2021 bewaakten. In het verlengde daarvan worden de openbaar aanklagers en rechercheurs die destijds onderzoek deden naar de zaak naar de uitgang geleid. De verwachting is dat op tal van plekken binnen het staatsapparaat loyalisten worden aangesteld.
Waar de begindagen van Trumps eerste termijn werden gekenschetst door chaos en incompetentie, is het nu anders - ook wat Trump zelf betreft.Hij oogt zelfverzekerder, vastberadener, en vooral: ideologisch coherenter. Hoe moet je Trump-II karakteriseren? John Ganz, auteur van de invloedrijke blogUnpopular Front,zag een analogie met Vichy, het Franse regime van maarschalk Pétain dat tussen 1940 en 1944 collaboreerde met de nazi's. Misschien niet fascistisch als zodanig, maar een reactionaire en defaitischecatch all, het product van een lange uitholling en plotselinge ineenstorting van de instituties van een gevestigde democratie.
Een regime dat voortkomt uit 'uitputting, nihilisme en cynisme' van het zittende establishment, en dat zelf hybride is: een coalitie met uiterst rechts, grote industriëlen, internetmiljardairs en sociaal-conservatieven.
Toen ik afgelopen jaren in Boedapest sprak met aldaar residerende Amerikaanse rechtsconservatieven (nota bene met Rod Dreher) klaagden die erover hoezeer Trump er een rotzooitje van had gemaakt, hoe ongedisciplineerd hij was, hoe ongeïnteresseerd in het landsbestuur. Nee, dan Viktor Orbán, de Hongaarse premier, die wist tenminste hoe hij de zaken moest aanpakken. Die riep niet alleen iets, maar dééd het ook.
Hebben de Verenigde Staten met Trump-II dan hun eigen Orbán? Dat zal de komende weken en maanden moeten blijken. Maar er zijn verontrustende tekenen genoeg. In hoeverre gaat de vergelijking met Vichy op? Reactionair zijn Trump en de zijnen zeker, maar defaitistisch? Als Trump momenteel iets uitstraalt is het energie en vastberadenheid. Hij blaast er radicaal-rechts stevig mee in de zeilen, ook in Europa.
Het begin van Trump I werd gekenschetst door chaos en incompetentie, nu is het anders