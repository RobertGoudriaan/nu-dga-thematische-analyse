Chemours vervuilt ook in Taiwan

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
1 februari 2024
Taipei -Wie is opgegroeid met de filmToy Storykan het zich misschien nog herinneren. Actiefiguur Buzz Lightyear ontdekt als hij naar zijn arm kijkt dat hij niet meer is dan een stuk speelgoed. Daarop staat in hoofdletters 'Made in Taiwan'. Ooit was het eiland met bijna 24 miljoen inwoners niet synoniem voor hoogwaardige microchips, maar voor gympen en plastic speelgoed. Goedkope producten kwamen er vandaan lang voordat China de fabriek van de wereld werd. Taiwan heeft nog altijd veel proces- en maakindustrie, met mogelijke vervuiling en andere risico's van dien.
Lokale media meldden massale vissterfte in een rivier in Taoyuan, bij de internationale luchthaven van Taipei. Dit was het gevolg van een chemisch lek in een fabriek van Chemours die titaanoxide produceert, een stof die onder andere wordt gebruikt in verf en zonnebrandcrème. Het voorval was niet door het bedrijf gemeld, maar werd ontdekt toen burgers drie uur na het voorval de dode vissen aan de gemeente rapporteerden. Chemours wist dat er een grote hoeveelheid zoutzuur was gelekt en had dit inmiddels verholpen, maar geen officiële melding gemaakt van de illegale lozing. Hierop staat een boete van maximaal 180.000 euro en de kosten van het reinigen van de rivier.
Het was niet het eerste incident bij de fabriek, die momenteel wordt afgebroken na het onverwachte ontslag van 260 werknemers. Eerder al meldden gemeenteraadsleden en milieuorganisaties dat mogelijk jarenlang resten uit de chloreringsovens van de fabriek op landbouwgrond zijn gedumpt. Door afvalstoffen aan te merken als 'product' kon het bedrijf de milieuwetgeving omzeilen. Hoewel bij gebrek aan toestemming geen onderzoek kon worden gedaan naar bodemverontreiniging, werd wel een boete van 4500 euro opgelegd aan Chemours voor het niet aanleveren van verplichte milieugegevens.
Een vergelijking met Chemours in Dordrecht is snel gemaakt, maar klopt slechts deels. Waar in het Nederlandse geval sprake is van langdurige toxiciteit, is dat niet duidelijk in Taiwan. Wel zijn er andere overeenkomsten. Zo moesten burgers en politici zelf de feiten achterhalen. En hebben voorspelbare milieuboetes ogenschijnlijk geen afschrikkende werking. Grotere dreiging kan uitgaan van groepsvorderingen, zoals ook in Taoyuan wordt overwogen. In 2019 werd het Amerikaanse rca in hoger beroep tot zestig miljoen euro schadevergoeding veroordeeld voor de blootstelling van duizenden werknemers in de gemeente aan schadelijke stoffen.