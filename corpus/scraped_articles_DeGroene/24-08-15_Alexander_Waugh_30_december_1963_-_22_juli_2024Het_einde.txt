Alexander Waugh 30 december 1963 - 22 juli 2024 Het einde

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
15 augustus 2024
Alexander Waugh zou nooit een grote schrijver worden zoals zijn opa, noch een venijnige columnist zoals zijn vader. Wel was de 'christelijke anarchist' een echte Waugh.
Aan het einde van de bbc-documentaireFathers and Sons(2010) leest Alexander Waugh, kleinzoon van de beroemde schrijver Evelyn, de laatste woorden uit het gelijknamige boek voor aan zijn zoontje Bron. Het gaat om een advies om de naam 'Waugh' met trots te dragen, maar niet te denken dat schrijverschap de bijbehorende lotsbestemming is, tenzij je iets te melden hebt en je dat op knappe wijze kunt doen. 'Waak voor ernst', luiden de laatste woorden, 'het is een vorm van domheid. Vrees saaiheid. Gebruik nooit het woord "ersatz".'
Een lach verscheen op het gezicht van Alexander toen zijn zoon, twaalf jaar oud, vroeg of hij deze woorden, die hij meteen wilde herhalen, als 'een schat' kon bewaren. Het was een emotioneel moment voor Waugh, die onlangs op zestigjarige leeftijd aan prostaatkanker is gestorven. De Waugh-dynastie is een anderhalve eeuw durende geschiedenis van moeizame vader/ zoon-verhoudingen, door Alexander opgetekend inFathers and Sons: The Autobiography of a Family.De titel is een verwijzing is naar de roman van Ivan Toergenjev.
Alexander droeg de naam van de man met wie de intergenerationele miserie begon: zijn betovergrootvader, een arts met de veelzeggende bijnaam 'de Bruut' die zijn kinderen zou hebben mishandeld. Een van die kinderen was Arthur, een belezen uitgever die zich had voorgenomen een betere vader te zijn. Dat was hij voor zijn oudste zoon, maar bepaald niet voor zijn tweede zoon, Evelyn. Binnen de familie gaat het verhaal dat hij liever een dochter had gehad, vandaar de genderneutrale naam waar Evelyn mee zou kampen.
De auteur van de literaire klassiekerBrideshead Revisitedzelf was ijskoud tegenover zijn zoon Auberon (Bron), en tegen kinderen in het algemeen. Toen de jonge Bron, in 1958, als soldaat op Cyprus bijna het leven verloor - uiteindelijk verloor hij zijn milt, een long en een paar ribben - bracht zijn vader hem geen bezoek tijdens de negen maanden waarin hij in het ziekenhuis lag. Hij schreef Bron niet, noch was hij aanwezig bij zijn terugkeer op Engelse bodem. Desondanks hield Bron meer van zijn vader dan van wie ook.
De relatie tussen Bron en zijn zoon Alexander was beter, al zouden ze nooit een goed gesprek met elkaar hebben. Van de Waughs is bekend dat ze moeite hebben hun gevoelens te uiten. Die gingen altijd schuil achter een grap, achter ironie. 'Alles zal goedkomen', beweerde Auberon op zijn sterfbed. 'Is het leven niet geweldig? Het spijt me mijn vrouw en diverse vrienden te verlaten, maar ik kan beter nu gaan dan een vreselijke oude zeur te worden.' Hij stierf op zijn 61ste, een jaar eerder dan zijn vader, een jaar later dan zijn zoon.
Zijn zoon Alexander zou nooit een grote schrijver worden zoals zijn opa, noch een venijnige columnist zoals zijn vader. Hij koesterde andere talenten. Het genoemde boek over zijn familie is een parel, net als een soortgelijk boek over een andere gepijnigde familie: de Wittgensteins. Een groot deel van zijn te korte leven bestond uit pogingen om te bewijzen dat de werken van William Shakespeare in werkelijkheid waren geschreven door Edward de Vere, de zeventiende graaf van Oxford van wie hij via zijn grootmoeder, de tweede vrouw van Evelyn, een nazaat was.
Alexander Evelyn Michael Waugh werd op 30 december 1963 in Londen geboren, als tweede kind en de oudste zoon van Auberon en diens vrouw Teresa, de dochter van de zesde graaf van Onslow. Hij was drie toen zijn beroemde opa overleed, op het toilet van het landhuis Combe Florey. Herinneringen aan Evelyn had hij niet en zijn geboorte bleef onvermeld in diens dagboeken. Zijn vader besloot de jonge Alexander, die hij 'een dikke dwaas' noemde, uit mededogen niet naar de rooms-katholieke school te sturen waar hij slechte herinneringen aan had.
Anders dan zijn voorvaderen kreeg hij niet de kans om op Oxford te studeren. In plaats daarvan ging hij naar de universiteit van Manchester, waar hij zijn latere vrouw Eliza leerde kennen, dochter van de bekende journalist Alexander Chancellor. Na zijn studietijd werd hij muziekrecensent en schreef hij twee boeken over klassieke muziek. Later zou Waugh ook een biografie van God schrijven. Christopher Hitchens noemde het een 'sprankelende polemiek van een athe√Øst', maar Waugh beweerde dat hij eerder een 'christelijke anarchist' was.
Meer in het algemeen was Waugh, net als zijn vader, een anarcho-conservatief, gezegend met een gebrek aan ontzag voor autoriteiten, en de heersende opinie. Tegendraadsheid uitte zich niet alleen in zijn genoemde strijd tegen de shakespeareanen. Rebels was zijn kandidatuur, in 2019, voor de Brexit Party van Nigel Farage, net zoals zijn vader ooit verkiesbaar was voor de Dog Lovers' Party. Dat was een ludiek protest tegen de Liberale leider Jeremy Thorpe, wiens seks- en huurmoordschandaal had geleid tot de dood van een hond.
Ook tijdens de pandemie ontpopte hij zich als een muiter, met zijn kritiek op draconische lockdownmaatregelen. Anders dan zijn voorvaderen was Alexander Waugh, vader van drie kinderen, alom geliefd. InThe New English Reviewomschreef de Amerikaanse dichter Jeffrey Burghauser hem als 'dapper, eervol, zelfverzekerd, amusant, een beetje slonzig, mild-snobistisch, een beetje lastig en schrikbarend belezen'. De Amerikaan noemde hem een typische Engelsman. In ieder geval behoren deze karakteristeken tot een typische Waugh.
Hij was gezegend met een gebrek aan ontzag voor autoriteiten
GlynHowells / GettyImages | 2004