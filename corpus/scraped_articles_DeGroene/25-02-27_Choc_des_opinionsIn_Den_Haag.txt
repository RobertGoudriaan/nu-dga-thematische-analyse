Choc des opinions In Den Haag

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
27 februari 2025
Hij wasmein liebster Feind,om met filmregisseur Werner Herzog te spreken. Ik verdedigde zo'n zeven jaar terug mijn proefschrift over de ideeën achter de Fortuyn-revolte. Niet de opstand van de onderbuik maar die in de bovenkamer wilde ik blootleggen. De vorige week overleden VVD-leider Frits Bolkestein speelde in mijn relaas een sleutelrol, als aanjager van de ideeënvorming op rechts.
Bolkestein was daar niet bijzonder van gecharmeerd. Hij noemde me in een interview metde Volkskranteen 'dwaas' en ontkende publiekelijk de denkers te hebben gelezen die hij veelvuldig citeerde in zijn boeken. Het was altijd al een van de opvallende tegenstrijdigheden van Bolkestein als publiek figuur: hij gold als een van de meest uitgesproken ideologische politici van zijn tijd, tegelijkertijd deed hij zich voor als een ondogmatisch pragmaticus. Het liefst profileerde hij zich als nuchtere zakenman en beriep hij zich op zijn ervaring. Hij had de ideeën waar hij zo van gecharmeerd was eigenlijk helemaal niet nodig.
Deze tegenstrijdigheid stond tevens centraal in zijn kloeke boekDe intellectuele verleiding. Bolkestein prees daarin de nuchtere bescheidenheid van de man van de praktijk (hijzelf dus). Hij beschreef vervolgens niet die praktijk, maar deed een manmoedige poging om 250 jaar aan politiekfilosofische geschiedenis samen te vatten.
Of je zijn invloed nu positief of negatief waardeert, vaststaat dat Bolkestein een politicus van statuur was, die zijn stempel heeft gedrukt op de Nederlandse politiek. De voormalig VVD-leider introduceerde de ideeënpolitiek in Nederland: de overtuiging dat je eerst het opinieklimaat naar je hand moet zetten, voordat je politiek succes kunt hebben.
Bolkestein was een bewonderaar van de neoliberale denker Friedrich Hayek, die na de oorlog stelde dat een langlopende ideeënstrijd nodig was om de sociaal-democratie te verslaan. Hayek schreef in 1949 dat er een nieuwe klasse van hoogopgeleiden was ontstaan: journalisten, leraren, academici, beleidsmakers, advocaten en cultuurmakers. Deze vormde een links tegenwicht ten opzichte van de liberale economische elite. Wat de gewone man leert over de wereld, zo stelde Hayek, is sterk afhankelijk van deze nieuwe sociale klasse, die een groot deel van de moderne informatievoorziening organiseert.
Zowel in de Verenigde Staten als in het Verenigd Koninkrijk leverde Hayek de inspiratie voor een rechtse ideeënpolitiek, georganiseerd via denktanks als The Institute of Economic Affairs en The American Enterprise Institute. Toen Bolkestein de politiek inging, achtte hij een vergelijkbare ideeënstrijd noodzakelijk in Nederland. De linkse babyboomers van '68 'beheersten het opinieklimaat' en hadden zo 'een hele generatie beleidsmakers' politiek gevormd, stelde hij in zijn eerste boek. Om Nederland weer naar rechts te trekken, was het nodig om allereerst het publieke debat aan te gaan. 'Voor het tot stand brengen van een nieuwe consensus heb je eerst een botsing van meningen, eenchoc des opinionsnodig', schreef Bolkestein. 'Het gaat er in de politiek om hoe een nieuw gedachtegoed de overhand krijgt boven het oude.'
Bolkestein beheerste het debat in de jaren negentig via trefzekere opiniestukken en controverses over de vrije markt, de islam, Europa, het minimumloon, het poldermodel en de christelijke identiteit. Toen Bolkestein in 1998 de Nederlandse politiek verliet om eurocommissaris te worden, werd zijn strategie van een choc des opinions voortgezet en geradicaliseerd door anderen op de rechtervleugel. Zo formuleerde Pim Fortuyn zijn koude oorlog met de islam expliciet als een ideeënstrijd die met 'het woord als wapen' moest worden gevoerd. Geert Wilders is om dezelfde redenenen bekend komen te staan als de 'tovenaarsleerling' van Frits Bolkestein. Het verhaal over de linkse elite die sinds 1968 de instituties en de meningsvorming zou beheersen, is een bekend stokpaardje van zijn adjudant en huidig Kamervoorzitter Martin Bosma.
De linkse politiek maakte in de jaren negentig een omgekeerde ontwikkeling door. Daar werden de ideologische veren juist uitgeplukt en weggezet. Politici als Wim Kok, Ad Melkert en Wouter Bos waren veel bestuurlijker en technocratischer van karakter. Zij richtten zich niet zozeer op het opinieklimaat als wel op het ontwikkelen van beleid. Sindsdien is het alsof links voortdurend achter de feiten aan loopt. Gedoemd, zo lijkt het soms, om op ontwikkelingen te reageren in plaats van deze zelf in gang te zetten.
Theatrale tweets hebben inmiddels de plaats ingenomen van de opiniestukken van weleer. Ophef en mediarelletjes verdringen het politieke handwerk steeds meer naar de marge. Wat hetzelfde is gebleven is dat het de rechtervleugel veel beter lukt om issues te agenderen en het debat naar zijn hand te zetten.
Wat Wilders naar eigen zeggen van Bolkestein leerde, was diens langetermijnstrategie: dat 'je tegen grote tegenstand moet kunnen, de agenda moet willen bepalen, een dikke huid moet hebben, en dat vandaag geen gelijk niet betekent dat je morgen ook ongelijk hebt'. Het zijn stuk voor stuk kwaliteiten die je de linkse oppositie nu toewenst.
Wil je politiek succes, zet dan eerst het opinieklimaat naar je hand, wist Bolkestein