Niña Weijers

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
16 mei 2024
Ik was niet de enige die de afgelopen weken de Netflix-serieBaby Reindeerkeek, en vast en zeker niet de enige die kostbare slaap inleverde voor nóg een aflevering, nog eentje dan. Mijn verlangen het allemaal te zien raakte vermengd met het op den duur even sterke verlangen het allemaal achter de rug te hebben. Waarom fascineert stalken zo?
Ten eerste omdat het gemak en de willekeur waarmee het gebeurt huiveringwekkend is. Je kijkt iemand net iets te lang of te meelevend aan, je serveert haar een kop thee en dat blijkt de grootste fout uit je leven. Iemand de hele dag schaduwen, e-mailen en uitschelden blijkt gedrag dat in principe binnen de grenzen van het wetmatige valt. Zo lang je niet overgaat tot fysiek geweld of doodsbedreigingen, kun je iemands leven op volstrekt legale wijze ontwrichten.
Ten tweede is stalken een uitvergroting van menselijk gedrag waar iedereen mee te maken heeft. Het is een extreme versie van het sociale spel waar we ons elke dag opnieuw aan moeten wagen: welke afstand of nabijheid tot de ander is normaal of wenselijk, hoe moeten we dat (telkens opnieuw) inschatten, waarom zijn sommige mensen daar beter in dan anderen?
Ooit was er iemand die niet erg goed aanvoelde welke afstand tot mij de juiste was, of daar niet al te zeer in geïnteresseerd was. Mijn vrienden noemden hem algauw 'de stalker,' maar dat corrigeerde ik altijd. Hij stalkt me gewoon een beetje, zei ik dan. Hij doemde op bij optredens, op feestjes en plekken waar ik ook was, waarvan hij wist dat ik er ook was. Ik ben hier gewoon, straalde hij dan uit,jijbent niet de baas over een publieke ruimte, over mij. Het was beklemmend, onaangenaam, maar ik wist wat mijn eigen aandeel was geweest. Ik was namelijk ook ingegaan op zijn avances, niet één keer, maar nog eens, en later - toen ik allang wist dat ik dat niet moest doen - nog eens. Soms was hij open en vriendelijk, dan belerend, boos, beledigend of verongelijkt. Hij stuurde berichten, reageerde op social media, blokkeerde me, deblokkeerde me, volgde me opnieuw, ontvolgde me weer. Het lukte me nooit helemaal hem te negeren. En ik was te trots om hem terug te blokkeren.
Kijkend naarBaby Reindeerkwamen de herinneringen aan die vreemde, en in veel opzichten voor mijzelf verbijsterende, dynamiek weer terug in mijn bewustzijn.
De gestalkte barman en wannabecomedian is niet alleen maar de onschuldige, gedupeerde partij. Hij werkt actief mee aan zijn eigen ontwrichting, voedt zijn stalker, de vrouw die meent dat ze zijn grote liefde is, met net genoeg aandacht om zijn eigen geloofwaardigheid als slachtoffer aan het wankelen te brengen (iets wat pijnlijk duidelijk wordt op het politiebureau waar hij, na veel wikken en wegen, aangifte tegen haar probeert te doen). Ze is onder zijn huid gekropen, zelfs als ze er niet is is ze daar, en het lukt hem hoe langer hoe minder om zelf een gepaste afstand te houden tot haar; tot wie hij voor haar is, wie hij door haar is geworden. Medelijden, schuldgevoel, verlangen naar aandacht, woede en zelfs geilheid wisselen elkaar in rap tempo af, raken met elkaar vermengd. Ik begreep het onbegrijpelijke ervan, de verwarring, de krachten sterker dan intuïtie. (Dat de serie ook een traumaplot tevoorschijn tovert is, hoewel op zichzelf geen eenduidig verhaal, toch een zwaktebod. Alsof iets wezenlijk onverklaarbaars toch een verklaring zoekt, een psychologische duiding die uitgaat van een simpel principe dat incongruent gedrag altijd voortkomt uit een ervaring in het verleden.)
WatBaby Reindeerlaat zien is dat de gesprekken over machtsrelaties en consent, zoals die sinds #MeToo gevoerd worden, vaak precies dat zijn: gesprekken. En dat die maar een heel klein gebied verkennen van het onmetelijke landschap van menselijk gedrag, en alle manieren waarop dat, subtiel en minder subtiel, grenzen negeert en overschrijdt. Meer dan een helder 'ja' of 'nee' voorafgaand of tijdens seks, hoort consent bij een voortdurende wisselwerking. Meer dan op heldere codes en uitdrukkingen, berust ze op stilzwijgende afspraken, fatsoensnormen, empathie en zelfbewustzijn. In het verlengde daarvan zijn machtsrelaties meestal verre van statisch. AlsBaby Reindeeriets laat zien, is het dat: wie geen macht heeft kan toch ongekend machtig zijn, want na wederzijdse liefde is volledige controle over de ander het op één na beste wat je kunt krijgen.
'Ben ik wel belangrijk voor hem? Houdt hij wel van haar?'
Emy Koopman,Tekenen van het universum