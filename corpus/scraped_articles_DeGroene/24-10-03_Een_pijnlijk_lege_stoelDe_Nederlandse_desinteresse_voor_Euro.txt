Een pijnlijk lege stoel De Nederlandse desinteresse voor Europa

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
3 oktober 2024
In Brussel is een discussie losgebarsten over hoe de Europese terugval in de wereld moet worden voorkomen. De Nederlandse inbreng hierin is nihil. Het huidige kabinet doet alsof de Europese Unie niet bestaat. Deze onverschilligheid komt op een wel heel ongelegen moment.
Terwijl op Prinsjesdagop het Binnenhof het nieuwe regeringsprogramma werd gelanceerd, werd in Brussel de ploeg voor de nieuwe Europese Commissie gepresenteerd. In de Troonrede benadrukte koning Willem-Alexander dat burgers acute zorgen hebben over migratie, de woningmarkt en hun bestaanszekerheid. De oorzaak van veel van deze problemen werd teruggevoerd op 'de gegroeide complexiteit van te veel regels, procedures en controledrang'. Het probleem van te veel regels kwam ook naar voren in de zogenaamde missiebrieven van de voorzitter van de Europese Commissie Ursula von der Leyen, waarin ze de portefeuilles voor toekomstige commissarissen beschrijft. De versimpeling van regels zou een belangrijk instrument zijn om de concurrentiekracht van Europese bedrijven en groei op het Europese continent aan te zwengelen.
Hier houden de overeenkomsten tussen Den Haag en Brussel wel op. Als we de inhoud van de Troonrede verder vergelijken met de missiebrieven voor toekomstige eurocommissarissen vallen twee duidelijke verschillen op. Ten eerste: in tegenstelling tot de Troonrede waarin het woord Europa slechts drie keer viel, stonden de missiebrieven bol van de buitenlandse ontwikkelingen. Ten tweede: terwijl de beleidsprioriteiten van de nieuwe Europese Commissie vooral betrekking hadden op het klaarstomen van het Europese continent voor de toekomst, waren de Nederlandse regeringspartijen vooral bezig met 'crises' op de korte termijn.
Stonden in Brussel thema's als innovatie, concurrentiekracht en defensie op de voorgrond, in
Den Haag kwamen deze onderwerpen bijna niet aan bod. De nieuwe Europa-politiek van de huidige Nederlandse regering lijkt gestoeld op een desinteresse over wat er in Europa speelt. Deze onverschilligheid komt op een wel heel ongelegen moment. Er is namelijk een strijd losgebarsten in Brussel over hoe de economische en politieke positie van het continent in de wereld het beste nieuw leven kan worden ingeblazen. Aan deze ideeënstrijd neemt Nederland tot nu toe geen deel.
Een van die drie verwijzingen naar Europa in de Troonrede had betrekking op een opt-out op het gebied van Europees asielbeleid. Een opt-out is een uitzonderingsregeling waardoor een lidstaat niet verplicht is om zich aan een Europese afspraak te houden. Deze opt-outs worden in de Europese verdragen vastgelegd. Inmiddels is er ook een officiële brief van minister Marjolein Faber uitgegaan naar de Europese Commissie. Hoewel een dergelijk verzoek eigenlijk aan de Europese Raad gericht had moeten zijn, vraagt de regering om een opt-out op het Europese asielbeleid in het geval van een toekomstige wijziging van het EU-verdrag. Tot dusver kreeg de Nederlandse regering alleen bijval van de Hongaarse regering, de paria van Europa. Het opt-outverzoek is dan ook, zoals wel vaker vastgesteld, vooral een vorm van symboolpolitiek voor de eigen achterban, en politiek simpelweg onhaalbaar in de huidige Europese verhoudingen.
In tegenstelling tot de discussiein Den Haag, leken de beleidsplannen van de nieuwe Europese Commissie vrijwel geheel gericht op de lange termijn en op de nieuwe geopolitieke en geoeconomische ontwikkelingen in de wereld. Tegen de achtergrond van de oorlogen in Oekraïne en Gaza en het snel veranderende geopolitieke landschap met een groeiende verwijdering tussen China en de Verenigde Staten, zal de vraag van de politieke en economische concurrentiepositie van Europa steeds belangrijker worden. Het risico bestaat dat Europa steeds verder terugvalt. De prioriteiten van de Commissie geven een voorzet om hier verandering in te brengen.
Hierbij wordt vaak teruggegrepen op het recente rapport van de voormalige president van de Europese Centrale Bank, Mario Draghi. Daarin pleitte hij voor drastische beleidshervormingen in Europa. Als de Europese Unie er niet in slaagt om het concurrentievermogen van de Europese economie te vergroten en blijft steken op een pad van lage groei, aldus Draghi, zullen lidstaten gedwongen worden zeer moeilijke keuzes te maken. Als Europa niet duidelijk van koers verandert en productiever wordt door meer te investeren, zal het Europese continent, volgens Draghi, de strijd met andere grootmachten, China en de Verenigde Staten, verliezen. Het welzijn, de vrijheid, en de veiligheid van alle Europese burgers staan op het spel, en juist nu blijft de Nederlandse regering aan de zijlijn staan.
Draghi's beleidsaanbevelingen vonden duidelijk hun weg in de prioriteiten van de tweede Europese Commissie van Von der Leyen. In tegenstelling tot haar eerste Commissie, waarin klimaatwetgeving centraal stond, wordt nu sterker de link gelegd tussen klimaat, concurrentievermogen en groei. Er heeft een duidelijke beleidsverschuiving plaatsgevonden: ambitieuze klimaatdoelstellingen worden niet langer als een doel op zichzelf gezien, maar klimaatbeleid moet een manier worden om groei en innovatie in de Europese Unie te stimuleren, bijvoorbeeld door groene en schone technologie te ontwikkelen. In deze heroriëntatie wordt ook geprobeerd de mogelijke kosten van te veel regelgeving voor bedrijven, op het gebied van klimaat en daarbuiten, aan te pakken. In het rapport van Draghi worden regeldruk en problemen bij beleidsimplementatie benoemd als zaken die de concurrentiekracht van Europese bedrijven en groei op het Europese continent kunnen tegenwerken.
De link tussen klimaat, concurrentievermogen en groei zie je niet alleen terug in het mandaat voor de beoogde commissaris voor Mededinging, de Spaanse Teresa Ribera, maar ook in die van de beoogde commissaris voor Klimaat en Schone Groei, Wopke Hoekstra. In vergelijking met de eerste Commissie van Von der Leyen, waarin de toenmalige Nederlandse commissaris Frans Timmermans een centrale rol innam in het uitvoeren van de prioriteiten, bekleedt Hoekstra nu een post van B-garnituur. Dit lijkt een van de duidelijkste signalen dat de al voorspelde stap terug in de Nederlandse invloed in Brussel na het tijdperk van veertien jaar Mark Rutte nu toch wel heel snel is gemaakt.
Daarnaast is het in de Spaanse pers niet onopgemerkt gebleven dat Hoekstra nu moet rapporteren aan de Spaanse vicepresident Ribera. Hij heeft wel wat diplomatiek werk te doen na zijn handelen gedurende het begin van de coronacrisis, toen hij de solidariteit van Nederland ten aanzien van Zuid-Europa ter discussie stelde. Hoekstra heeft mogelijk toch een paar belangrijke dossiers in zijn portefeuille gekregen, denk aan importheffingen of mogelijke eigen Europese middelen. Ook hierbij zal hij diplomatiek te werk moeten gaan, want dit zijn van oudsher geen populaire beleidsvoorstellen in Nederland.
Het feit dat het rapport van Draghieen blauwdruk is geworden voor de tweede Europese Commissie van Von der Leyen is belangrijk. Meer investeringen en industriepolitiek om zo productiviteitsgroei, ondernemerschap en innovatie te bevorderen, vormen de rode draad in de prioriteiten. Hiermee wordt een oude strijd over het Europese economische model nieuw leven ingeblazen.
In de Europese Unie bestaan er van oudsher twee scholen in het denken over de Europese concurrentiekracht. De eerste school zet vooral in op Europese industriepolitiek en de ontwikkeling van Europese kampioenen die kunnen concurreren met bedrijven in de hele wereld. De tweede school richt zich vooral op het scheppen van een raamwerk voor gezonde concurrentie door middel van Europees mededingingsbeleid; dat wil zeggen door middel van regels die erop toezien dat er geen verstoringen in de competitie tussen bedrijven ontstaan door staatssteun of andere politieke inmenging.
Mededinging is een pijler van het Europese economische model tot nu toe. Maar sinds de coronacrisis, toen er uitzonderingen werden gemaakt op het gebied van staatssteun om de economie van lidstaten te stimuleren, staat dit model onder druk. Daarnaast staat de vraag centraal: als je wil investeren, waaraan moet dit geld dan worden uitgegeven, bijvoorbeeld aan onderzoek en innovatie, of aan directe steun aan Europese kampioenen? De hamvraag is welk economisch model ten grondslag zal liggen aan de Europese beleidshervormingen in de toekomst.
Deze ideeënstrijd is van essentieel belang voor een kleine open economie als Nederland, vooral omdat we naast asml geen echte Europese kampioenen hebben binnen onze landsgrenzen. Als we de inhoud van de Troonrede en de Algemene Beschouwingen erop naslaan, lijkt deze boodschap bij de Nederlandse regering nog niet echt te zijn aangekomen. In de regeringsverklaring vind je wel meer als het om steun gaat voor verdere stappen om de Europese markt te versterken. Het kabinet zet in op 'de versterking van de Europese interne markt' en de invoering van een 'kapitaalunie om zo het vrije verkeer van kapitaal en daarmee de toegang tot private financiering voor bedrijven te bevorderen'. Maar deze ideeën staan nu onder druk, vooral door de inzet van grote lidstaten. Het is dus van enorm belang dat de Nederlandse regering haar invloed laat gelden in de strijd die nu losbarst in Brussel, maar tot nu toe gebeurt dat amper.
De desinteresse van deNederlandse regering voor Europa valt samen met twee nieuwe politieke realiteiten. Na veertien jaar Rutte hebben we nu een onbekende premier die geen legitimiteit heeft via een kiezersmandaat. Daarnaast hebben we na Timmermans nu een commissaris die een veel minder belangrijke post bekleedt. Het zal hard werken worden voor welke Nederlandse regering dan ook om niet in de Europese periferie te belanden. Het wordt vooral hard werken voor de huidige regering die grotendeels doet alsof de Europese Unie niet bestaat of de vijand is. Als het om de Nederlandse invloed in Brussel gaat, lijkt het of we een periode ingaan waarbij Nederland geen rol speelt. Waar is het denken over de toekomst van Europa? Waar zijn de Europese beleidsinitiatieven uit Nederland om met de nieuwe geopolitieke en geo-economische werkelijkheid om te gaan?
In zijn boekReis naar het continentwees historicus Mathieu Segers erop dat er binnen Nederlandse regeringen al eerder ambiguiteit bestond ten aanzien van Europese samenwerking. In het verleden zochten Nederlandse regeringen vaak hun heil buiten Europa in transAtlantische bondgenootschappen. Maar gezien de draai die de Verenigde Staten heeft gemaakt naar andere delen van de wereld, zelfs onder de huidige Democratische president, kunnen we niet langer leunen op een sterk Amerikaans bondgenootschap.
In tegenstelling tot grote Europese landen, zoals Duitsland en Frankrijk, heeft Nederland internationaal gezien ook weinig andere fora om zijn landsbelang na te streven. We zitten niet in de G7 of in de VN Veiligheidsraad. Daarnaast hebben we te maken met een Amerikaanse presidentskandidaat die zich openlijk afvraagt of een Europees Navo-lid wel militaire steun zou moeten ontvangen bij een aanval door bijvoorbeeld Rusland. Een sterkere drang naar Amerikaans isolationisme zal het functioneren van het westerse bondgenootschap toenemend onder druk zetten.
Deze geopolitieke veranderingen maken de mogelijke economische en politieke terugval van de Europese Unie in de wereld nog ernstiger. Met oorlogen aan de oostelijke en zuidelijke zijde van het Europese continent en de Verenigde Staten die zich steeds sterker naar de Azië-Pacific bewegen, zal de Europese Unie hard moeten nadenken over de manieren waarop ze zelf de groeiende geopolitieke uitdagingen het hoofd zou kunnen bieden. Hiervoor is veel diplomatiek handwerk nodig, omdat Brussel dit alles moet bewerkstelligen in samenspel met de Navo. Dit zal mogelijk ook betekenen dat er in de toekomst meer eisen zullen worden gesteld aan de defensie-uitgaven van Europese staten.
Als de Europese economie niet groeit, zal het bijzonder lastig worden voor lidstaten om hieraan gehoor te kunnen geven zonder binnenlandse bezuinigingen door te voeren. We hebben dus nieuw denken nodig over de vraag welke rol Europese investeringen, het functioneren van de Europese binnenmarkt en een mogelijke banken-en/of defensie-unie hierbij zouden kunnen spelen. In politiek Den Haag komen deze vragen amper aan bod. Terwijl Brussel bezig is met de grote vragen die op Europa afkomen, heerst in Nederland een politiek van desinteresse in wat er in Europa gebeurt en is de Nederlandse stoel aan de Europese discussietafel tot dusver leeg.
Het is niet de eerste keerdat Brussel te maken krijgt met de lege-stoel-politiek van een lidstaat. Bijna zestig jaar geleden, in 1965, weigerde de Franse regering zes maanden lang zitting te nemen in de Europese Raad. Het conflict ging over geld en macht, vooral op het gebied van landbouwbeleid. Uit verzet tegen de toenmalige voorzitter van de Europese Commissie, de Duitser Walter Hallstein, die Europese bevoegdheden wilde versterken door bijvoorbeeld meer gebruik te maken van meerderheidsbesluiten en de Europese financien te hervormen, weigerde de Franse president Charles de Gaulle deel te nemen aan Europese raadsvergaderingen. Uiteindelijk werd deze patstelling opgelost door het compromis van Luxemburg, waardoor elke lidstaat een de facto vetorecht kreeg op onderwerpen die zij van 'nationaal belang' achtten.
Anders dan de Franse lege-stoel-politiek van toen, is de Nederlandse van nu niet het gevolg van botsende visies over de toekomst van Europa. Het is meer het gevolg van een algemene ongeinteresseerdheid over wat er in Europa gebeurt. Als die blijft bestaan zal de Nederlandse regering geen invloed hebben op de discussie over de toekomst van de Europese Unie. Tegelijkertijd is het belang van Europa voor Nederland groot, meer dan de helft van onze wetgeving komt immers uit Brussel. Het past ook niet bij de opvattingen van Nederlandse burgers, die van opiniepeiling tot opiniepeiling aangeven dat ze het Nederlands lidmaatschap van de Europese Unie ondersteunen.
De geopolitieke rust en handelsvrijheid van de laatste decennia zijn passé. Dit heeft vooral grote gevolgen voor een klein land met een open economie als Nederland. Voor deze nieuwe ontwikkelingen kan de Nederlandse regering zich niet afsluiten, ze zal zich ertoe moeten verhouden. Nederlandse burgers snappen dit. Uit een peiling van onderzoeksinstituut Clingendael van afgelopen juni blijkt dat zij vinden dat ons land de Europese Unie nodig heeft, vooral op het gebied van veiligheid en defensie. Drie kwart van de ondervraagden ondersteunt het Europese lidmaatschap en bijna tachtig procent wil dat Nederland de defensietaken met Europese buurlanden deelt.
Terwijl de kosten van het Europese lidmaatschap maar al te vaak worden benoemd in Den Haag, krijgen de baten veel minder aandacht. De oorzaken van de hoge mate van welzijn en veiligheid die Nederland op dit moment geniet, liggen niet alleen binnen onze eigen landsgrenzen, maar ook ver daarbuiten. De bedreigingen voor het welzijn en de veiligheid van Nederlandse burgers komen vaak ook van buiten de landsgrenzen. Het geopolitieke klimaat wordt grimmiger, met alle mogelijke gevolgen van dien.
In Brussel is nu een voorzet voor een oplossingsrichting gedaan, de vraag is wat politiek Den Haag hiervan vindt en hoe de Nederlandse regering zal bijdragen aan deze beleidsdiscussie. Wat in ieder geval al wel duidelijk is, is dat het overlaten van deze discussie aan anderen gevolgen zal hebben voor Nederland. Met politieke ongeinteresseerdheid en vijandigheid ten aanzien van Europa zal de Nederlandse regering niet alleen haar eigen doelstellingen niet halen, maar mogelijk ook het Nederlandse belang in de Europese Unie schaden.
Thierry Monasse / Getty images | De kandidaat-commissarissen met in het midden Wopke Hoekstra (Klimaat en Schone Groei), achter hem staat Teresa Ribera (Mededinging), helemaal rechts: Ursula von der Leyen