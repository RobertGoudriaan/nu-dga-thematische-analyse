Een vrachtwagen vol schilderijen Beroving van de families Schloss en Hamburger

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
14 maart 2024
De kunstverzamelingen van twee joodse families raakten deels vermist nadat ze in handen van de nazi's kwamen. Nog altijd is het opsporen van werk en rechtmatige eigenaar een lastige opgave, maar niet onmogelijk.
In haar tentoonstellingSpolialaat kunstenaar Lisa Oppenheim kunstwerken die in handen van de nazi's kwamen en nog altijd vermist zijn, terugkeren in het heden in een getransformeerde vorm. Zo laat ze niet alleen op een gelaagde manier de geroofde kunst zien, maar brengt ze ook de geschiedenis van vervolgde en beroofde joodse families zoals de familie Schloss en de familie Hamburger onder de aandacht. Twee families die nog altijd op zoek zijn, niet alleen naar hetgeen waarvan ze beroofd zijn, maar ook naar hun familiegeschiedenis.
Adolphe Schloss (1842-1910) vestigde zich aan het einde van de negentiende eeuw in Parijs. De kunstverzamelaar, van Duits-joodse afkomst, bracht een belangrijke en internationaal gerenommeerde privé-collectie van vooral Nederlandse en Vlaamse meesters bijeen, die bezichtigd kon worden in hethôtel particuliervan Schloss aan de Avenue Henri-Martin in Parijs. Bij zijn dood bestond de nalatenschap uit meer dan driehonderd schilderijen van onder anderen Rembrandt, Frans Hals en Gerard Dou. De verzameling werd door de familie bijeengehouden en beheerd in Schloss' voormalige woning in Parijs. Toen de oorlogsdreiging toenam, voorzagen de kinderen van Schloss dat de 333 schilderijen die zo goed pasten bij de smaak van verzamelaars als Göring en Hitler, wellicht het doelwit van het naziregime zouden kunnen zijn, mocht Parijs bezet worden. Het bracht ze er in 1939 toe hun eigendommen in veiligheid te brengen. Een vrachtwagen met daarin tien kisten met schilderijen reed naar de Corrèze, waar de waardevolle vracht werd opgeslagen in een kluis van de Banque Jordaan in het Château de Chambon. Het familiebedrijf in de mode-industrie werd verplaatst naar Bordeaux.
De voorzorgsmaatregelen bleken terecht, want een maand na de wapenstilstand tussen Frankrijk en Duitsland in juni 1940 werd de jacht op eigendommen van Frans-joodse collectioneurs ingezet. Een gespecialiseerde Frans-Duitse eenheid deed invallen bij meer dan twintig joodse particuliere verzamelaars en kunsthandelaren in Parijs en in het zuidwesten van Frankrijk. Op 24 juli werd ook Schloss' woning in Parijs binnenstebuiten gekeerd, maar zonder het gewenste resultaat. De verblijfplaats van de verzameling bleef voorlopig verborgen en de kinderen Schloss en hun gezinnen waren gevlucht naar het vrije deel van Frankrijk. De zoektocht naar de kunstschat ging met onverminderde inzet door. Zowel de Duitse als de Franse Vichy-autoriteiten, waar het al dan niet confisqueren van de collectie feitelijk onder viel, waren er nauw bij betrokken.
In augustus 1940 wist de Franse inspecteur Liénard door ondervraging van de vrachtwagenchauffeur die de kisten had vervoerd te achterhalen waar de schilderijen zich bevonden. Het duurde echter nog tot april 1943 tot collaborerende Franse functionarissen en nazi-agenten overgingen tot de inbeslagneming. De verzameling werd overgebracht naar Parijs, waar de opslagplaats van de Einsatzstab Reichsleiter Rosenberg (err) in het gebouw Jeu de Paume was. De err was een nazi-roofinstelling die op grote schaal kunst(collecties) roofde en vanaf 1941 ook systematisch complete inboedels in beslag nam van joden die waren gevlucht of gedeporteerd, ook in Nederland. Hun bezit behoorde volgens Hitler rechtens aan Duitsland. Het door de err geroofde goed werd vervolgens geadministreerd, van theezeefje tot Rembrandt, en in het geval van kunst ook vaak gefotografeerd alvorens het werd doorgeleid naar nazileiders, particuliere veilinghouders en kopers of andere opslagplaatsen. Rose Valland, een Franse kunsthistorica die al bij Jeu de Paume werkzaam was voor de komst van de err en daarna aanbleef, gebruikte haar positie en kennis om gedetailleerde informatie over de roof te verzamelen en door te geven aan het Franse verzet.
In Parijs was een complexe concurrentiestrijd uitgebroken met de kunst van Schloss als inzet. Niet alleen de bezetter maar ook het collaborerende Franse Vichy-regime van maarschalk Pétain meende er recht op te hebben. En ook opportunistische privé-personen probeerden zich een lucratieve rol toe te eigenen in de verdeling van de buit. De Franse autoriteiten stelden zich op het standpunt dat het Louvre, dat al voor de oorlog met de erven Schloss over een mogelijke schenking aan het museum had gesproken, een voorkeursrecht zou kunnen laten gelden omdat de collectie van nationaal belang was en het land niet mocht verlaten. De uitkomst van deze machtsstrijd was dat de verzameling in drie delen werd gesplitst.
Verreweg het grootste deel was bestemd voor het Führermuseum van Adolf Hitler. Dit beoogde museum in de Oostenrijkse stad Linz, vlak bij de geboorteplaats van Hitler, zou een gigantische hoeveelheid kunstobjecten moeten herbergen, veelal geroofd uit bezette gebieden, maar werd nooit gerealiseerd. Vanaf 1939 begon de Sonderauftrag Linz hier gericht voor te verzamelen, hetgeen doorgaans neerkwam op het roven van kunst van joodse eigenaren. De 262 schilderijen van de familie Schloss die voor het museum in Linz bestemd waren, werden in november 1943 overgedragen aan de Führerbau in München, waar duizenden stukken werden opgeslagen in afwachting van de realisatie van Hitlers museum. In München kreeg elk werk een nummer, het zogenaamde 'Linz-nummer', dat met een herkenbaar etiket op de achterkant of op de lijst van schilderijen werd bevestigd. De catalogus, deFührerbau-Kartei,is overgeleverd en nog altijd een onmisbaar onderzoeksinstrument, net als de overgeleverde administratie van de err. Aan het einde van de oorlog braken inwoners van München in de Führerbau in en namen honderden werken mee, onder meer afkomstig uit de Schloss-collectie.
Een tweede groep van de van de familie Schloss geroofde kunstwerken, in totaal 49 schilderijen, werd verkocht aan het Louvre, dat op die manier de collectie Nederlandse meesters met topstukken kon uitbreiden. Na de oorlog verklaarden betrokkenen dit gedaan te hebben om te voorkomen dat de bezetter de werken in handen kreeg.
Het lot van de overige 22 werken is onduidelijk. Er lijkt een schimmige relatie te zijn met Nederlandse tussenpersonen die de werken doorverkochten. Hun sporen zijn vooralsnog lastig te traceren. Bijna honderd schilderijen uit het Münchense deel van de Schloss-collectie werden in de jaren 1945-1951 in en rond die stad teruggevonden en gerestitueerd. Ook de schilderijen die naar het Louvre waren gegaan, zijn in 1946 teruggekeerd bij de familie. Maar bijna de helft van de geroofde collectie is niet terecht en de erven zoeken er nog altijd naar.
Nog in 2000 dook een verloren gewaand werk van Batholemeus van der Helst uit de Schloss-collectie op in de kunsthandel in München. Het was via het Jeu de Paume naar de Führerbau gegaan en daar waarschijnlijk in 1945 gestolen en in de omgeving gebleven. Daarna werd het nog een paar keer verhandeld en in 2016 ter veiling aangeboden door het Weense veilinghuis Im Kinski. De inbrenger stelde het te goeder trouw gekocht te hebben. De kwestie leidde internationaal tot verontwaardiging en uiteindelijk werd de Van der Helst een paar uur voor aanvang uit de veiling teruggetrokken. Inmiddels is er een akkoord met de erven Schloss bereikt en is het werk alsnog geveild.
Over de Schloss-collectieen de roof daarvan zijn relatief veelpaper trailsbekend. Alle bekende gegevens worden gebruikt bij een pilotproject, het Jewish Digital Cultural Recovery Project (jdcrp), gefinancierd door onder andere de Europese Commissie. Sinds 1998, toen de Washington Principles werden opgesteld, staat nazi-roofkunst op de agenda: de noodzaak om structureel onderzoek te doen om deze kunst te identificeren, informatie daarover transparant en toegankelijk te maken én mogelijke rechthebbenden op te sporen. Claims op roofkunst moeten worden opgelost op een wijze die'fair and just'genoemd werd, een criterium dat tot veel discussie heeft geleid. Diverse nationale overheden, waaronder Nederland, committeerden zich aan de principes.
In de Washington Principles werd ook gepleit voor een centraal register voor al die te verzamelen informatie. Het jdcrp probeert hieraan nadere invulling te geven. Onder meer aan de hand van de casus Schloss moet 'a comprehensive listing of all Jewish-owned cultural objects plundered by the Nazis and their allies from the time of their spoliation to the present'gerealiseerd worden waarin alle gegevens van de 'omstandigheden, daders en medeplichtigen' aan elkaar gekoppeld worden en doorzoekbaar zullen zijn. Een gecompliceerde en ambitieuze digitale puzzel waarvan de uitkomst nog lang niet zeker is.
De door Lisa Oppenheim vaak gebruikte administratie van de Einsatzstab Reichsleiter Rosenberg (err) is zeker een belangrijk instrument in het onderzoek. Maar in veel gevallen bieden de nauwkeurige archieven van de nazi's, voor zover overgeleverd, onvoldoende houvast om het verband tussen een familie en het geroofde te herstellen. Veel objecten, vooral als die uit de Möbel-Aktion afkomstig waren (het systematische roven van inboedels door de err), kregen slechts een generieke beschrijving zonder vermelding van de eigenaar. En hoe herken je dan een uit een inboedel afkomstig 'landschap' dat in de administratie geregistreerd is zonder foto als afkomstig uit jouw familie?
Kunst viel niet altijd ten prooi aan de systematiek van de nazi-roofinstellingen, maar werd ook ad hoc geroofd en verdween via verschillende routes. Gegevens over de herkomst raakten op de achtergrond of werden verdoezeld. Verlies van eigendom'under duress', bijvoorbeeld doordat een familie kunst verkocht om de onderduik te bekostigen of onder valse beloftes over vrijstelling van deportatie, leidt doorgaans tot gecompliceerde zoektochten waarbij diep in de (familie-)geschiedenis gedoken moet worden om nog iets van de feiten te achterhalen. In de wirwar van internationale bronnen is het moeilijk wegwijs worden voor niet gespecialiseerde onderzoekers. Voor nabestaanden is het bijna ondoenlijk, en zo kan het gebeuren dat verschillende personen eenzelfde object als uit hun familie afkomstig menen te herkennen.
Zoiets gebeurde ook met het schilderijGod verschijnt aan Abraham te Sichemvan Nicolaes Moeyaert. Dit zeventiende-eeuwse werk was in de oorlog door de roofinstelling Dienststelle Mühlmann verkocht om opgenomen te worden in Hitlers nog te bouwen museum in Linz. Vrij laat, in 1957, werd het gerecupereerd en belandde zo in de NK-collectie, de verzameling van naar Nederland gerecupereerde kunst die vooralsnog in beheer is van de staat. Er werd drie keer door verschillende personen om teruggave van dit werk gevraagd, op basis van bronnen waarin de namen van familieleden werden genoemd. Uiteindelijk adviseerde de Restitutiecommissie, die onder andere is ingesteld om de minister te adviseren over verzoeken tot restitutie van kunstwerken in bezit van de staat, in 2023 positief op het restitutieverzoek van een nazaat van de in Parijs woonachtige ondernemer en kunsthandelaar Herman Hamburger (1879-1948).
Het schilderij van Moeyaertwas maar één van de vele kunstwerken die uit bezit van Herman Hamburger en zijn familie zijn geraakt. De van oorsprong Utrechtse familie was sinds de late negentiende eeuw actief in de kunsthandel in Utrecht, Amsterdam en Parijs. Hermans neef Gustaaf Hamburger (1887-1977) was directeur van de bank Hamburger & Co. die net als de N.V. tot Uitoefening van den Kunsthandel gevestigd was aan de Amsterdamse Herengracht. De kunsthandel was een voortzetting van de bekende Parijse kunsthandel Hamburger Frères en werd gerund door Herman Hamburger. Diverse familieleden bekleedden posities in de bank, de kunsthandel en andere familieondernemingen. Er was veel zakelijk kunstbezit in de familie, maar ook behoorlijk wat kunst in privé-eigendom, waarbij het niet ongebruikelijk was dat eigendom van zakelijke goederen overging in privaat bezit van familieleden die zelf verzamelden, en omgekeerd.
Bij het uitbreken van de oorlog in Nederland en Frankrijk bevond het kunstbezit met verschillende eigendomstitels, namelijk van individuele familieleden en de vennootschappen, zich op verschillende plaatsen. Zover bekend is er geen overzicht van wat precies waar stond en met welke eigendomstitel. In ieder geval stond er kunst in privé-woningen in onder andere Laren en Parijs. En in Nederlandse kluizen en kluizen van de Chase Safe Deposit Company in Parijs was bezit van de N.V. tot Uitoefening van den Kunsthandel ondergebracht. In een andere kluis bij die bank stonden weer privé-bezittingen. Het schilderij van Moeyaert, dat eerder in bezit was geweest van de Amsterdamse verzamelaar Siegfried Granaat, was in 1936 eigendom geworden van de in Parijs woonachtige Herman Hamburger, maar bevond zich in 1940 nog in de woning van Siegfried Granaat aan de Herengracht in Amsterdam, omdat Herman het aan hem in bewaring had gegeven.
Nog net voor de aanvang van de bezetting in Nederland had bankdirecteur Gustaaf Hamburger het land via Frankrijk kunnen ontvluchten naar de Verenigde Staten. Zijn achtergelaten zakelijke en privé-bezittingen, waaronder de kunstverzameling die in villa Westerengh in Laren stond, werden als vijandelijk bezit aangemerkt en geconfisqueerd. Ook de eigendommen van Herman Hamburger en Siegfried Granaat, waaronder de Moeyaert, werden als vijandelijk bezit gezien en kwamen in handen van de bezetter. Die was het echter snel duidelijk dat een deel van wat men bij Granaat aantrof, feitelijk aan Herman Hamburger toebehoorde, zoals ijverig werd genoteerd.
Ook een aantal van de in Frankrijk verblijvende Hamburgers wist tijdig te vluchten zonder dat ze hun eigendommen hadden kunnen veiligstellen. In 1941 werden in Parijs de bankkluizen van de Hamburgers en hun ondernemingen leeggehaald. De buitgemaakte kunst werd deels via Nederland naar Dresden vervoerd. In hetzelfde jaar werd in de Rue Wagram in Parijs het appartement van Herman Hamburger, die toen zelf in het vrije deel van Frankrijk verbleef, geplunderd. In ieder geval een deel van de daar geroofde objecten werd ondergebracht in de opslag van de err in het gebouw Jeu de Paume. Documentatie van twee van de schilderijen die tijdens deze acties werden buitgemaakt en die na de oorlog niet meer zijn opgedoken werden door Oppenheim gebruikt als basis voor haar transformaties.
Het ene kwam uit de woning van Herman Hamburger en werd onder de titelFruchtesstillebengeadministreerd en gefotografeerd. In 1944 werd het getransporteerd naar Nikolsburg, tegenwoordig Mikulov (Tsjechië), waar de err een kunstdepot had ingericht in een kasteel. Bij het naderen van de geallieerden werd een deel van de opgeslagen kunst er weggehaald en in zoutmijnen verstopt. Het kasteel zou bij het oprukken van de Russische troepen door brand zijn verwoest, inclusief de achtergebleven kunst, maar na de oorlog doken er toch nog werken op. Het andere schilderij, uit bezit van de N.V. tot Uitoefening van den Kunsthandel, was uit de Chase Safe Deposit gestolen en is in de err-administratie terug te vinden onder de titelStilleben mit Früchten.Het werd vanuit Parijs doorgestuurd naar een depot van de err in een klooster in het Duitse Buxheim. Toen de geallieerden die opslagplaats ontdekten, troffen ze er onder meer tweehonderd schilderijen aan. Wat ze alsafkomstig uit Frankrijk konden identificeren werd gerecupereerd, maar het stilleven was daar niet bij.
Onmiddellijk na de oorlogpoogden de Hamburgers die de oorlog hadden overleefd via overheden in Nederland en Frankrijk de geroofde eigendommen, zowel uit het bezit van de kunsthandel als uit de privé-verzamelingen, terug te krijgen. Gustaaf Hamburger had met dat doel zelfs al tijdens de oorlog vanuit de VS informatie over zijn noodgedwongen achtergelaten collectie verstrekt aan de regering in ballingschap. De N.V. tot Uitoefening van den Kunsthandel meldde meer dan honderd uit hun eigendom geraakte bezittingen. Het reconstrueren van het vooroorlogs bezit was niet makkelijk, omdat vaak ook de administratie verdwenen was of het geheugen niet ver genoeg reikte.
Maurice Hamburger gaf bij de Franse autoriteiten aan dat hij was beroofd van zijn privébibliotheek, maar kon niet aangeven wat daar precies in had gezeten. Herman Hamburger meende in een Parijse antiekhandel twee kandelaars uit zijn bezit te hebben herkend en kocht na een verhit gesprek met de antiquair zijn bezit terug. In Duitsland werden verschillende door de familie als geroofd aangegeven objecten door de geallieerden teruggevonden en gerecupereerd naar Nederland en Frankrijk. De familie en de kunsthandel ontvingen zo al vroeg na de oorlog verschillende stukken terug, maar van veel objecten is nooit een verblijfplaats achterhaald.
Een verzoek om teruggave van het schilderij door Moeyaert werd pas decennia later gedaan. Niet door de nazaten van eigenaar Herman Hamburger maar door een erfgenaam van zijn neef Gustaaf die meende dat het afkomstig was uit zijn bezit. Familie van Siegfried Granaat, de eerdere eigenaar van het werk, meende dat de Moeyaert geroofd was uit die familie. Uit onderzoek door en voor de Restitutiecommissie bleek dat het schilderij tijdens de confiscatie en de verkoop ervan aan de nazi's niet in eigendom was van Gustaaf Hamburger noch van de familie Granaat; de verzoeken werden afgewezen. Hoewel de minister uit deze adviezen had kunnen opmaken dat het schilderij sinds 1936 eigendom was van Herman Hamburger en daarom waarschijnlijk aan diens erfgenamen toekwam, werd daar geen actie op ondernomen, zoals de Washington Principles verlangen. Pas toen de juiste erfgenaam zich meldde met verzoek tot teruggave kwam er een advies tot teruggave.
Het is te hopen dat in de toekomst pro-actiever wordt gehandeld in vergelijkbare situaties. Dat is in ieder geval wel de bedoeling nu de minister aanbevelingen hieromtrent overnam van de commissie-Kohnstamm, die het Nederlandse restitutiebeleid evalueerde. Dat heeft er ook toe geleid dat in Nederland het structurele herkomstonderzoek naar de NK-collectie, dat - eveneens strijdig met de door Nederland ondertekende Washington Principles - in 2007 stil was komen te liggen, weer op gang is gekomen. Daarbij worden duizenden objecten uit de NK-collectie opnieuw op herkomst onderzocht, nu ook voor de periode 1933-1940, die eerder buiten beschouwing was gelaten. Ook wordt er proactief naar potentiële rechthebbenden gezocht.
Een klein nieuw team in dienst van de Rijksdienst voor het Cultureel Erfgoed moet dit complexe onderzoek in een erg korte periode van vier jaar uitvoeren. Hierna zullen de resterende objecten uit de NK-collectie die van joodse eigenaren afkomstig zijn als 'verweesd' worden beschouwd en worden overgedragen aan de joodse gemeenschap. Het opsporen van de objecten die ooit wel bij de overheid zijn aangemeld als 'onvrijwillig uit bezit geraakt', maar waarvan we niet weten waar ze zijn gebleven, krijgt in dit project geen aandacht. De zoektocht daarnaar wordt overgelaten aan families en commerciële partijen. Het lijkt erop dat structureel dus toch weer tijdelijk zal zijn. Dat is erg jammer, want jaarlijks worden nieuwe bronnen gevonden of openbaar gemaakt.
Recent werden door het Franse Ministère de l'Europe et des Affaires étrangères dossiers met betrekking tot roof en restitutie online gezet, onder andere dikke dossiers over de beroving van de Hamburgers. Volgend jaar vervallen de openbaarheidbeperkingen op het Centraal Archief van de Bijzondere Rechtspleging. De dossiers die zich daarin bevinden zullen ongetwijfeld veel nieuwe gegevens over vervolging en roof prijsgeven. Daartussen zit in ieder geval een dossier over de 'jodenjager' Adrianus Kaptijn, die in augustus 1942 in Amsterdam Albert Hamburger (1886-1943) arresteerde. Hij stuurde die niet gevluchte broer van Gustaaf daarmee richting Auschwitz, en joeg hem de dood in.
...