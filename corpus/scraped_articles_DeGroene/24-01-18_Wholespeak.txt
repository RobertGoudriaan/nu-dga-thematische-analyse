Wholespeak

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
18 januari 2024
Tijdens het opruimenstuit ik in eenVrij Nederlanduit 1998 op deDefence of Poetryvan de Australische dichter Les Murray, uitgesproken tijdens het Poetry International-festival van dat jaar, waarin hij onder andere schrijft over 'Wholespeak' (poëtische of averechtse taal) versus 'Narrowspeak' (praktische, rationele taal). 'Als ik dan toch mijn eigen jargon creëer, zorg ik er tenminste voor dat het lekker klinkt!'
Volgens Murray heeft elke 'onbeschadigde' mens twee geesten en een lichaam. Het bewustzijn levert de woorden, de droom zorgt voor het 'tijdloze karakter en zijn mysterieuze en onaardse aura', en het lichaam is verantwoordelijk voor gevoel en ritme. Begin je aan een gedicht 'in de juiste fase van het groeiproces in jezelf', dan valt alles op zijn plek 'in een duizelingwekkende gelijktijdigheid'. Als je te vroeg begint, is er grote kans op een 'verwarde, ongearticuleerde brij' en als je te laat bent, blijf je waarschijnlijk achter met een 'steriele, uitgeloogde tekst'. Samengevat klinkt Murray's stelligheid nogal esoterisch en pompeus, maar zijn Verdediging is geen wetenschap, wel een poëtica die de sensatie van het maken wil vangen.
Wat zou Murray van het werk van Marc Kregting vinden, die metDe vriendelijke menssinds lange tijd weer poëzie publiceert? Kregtings complexe poëzie mag de gemiddelde lezer wellicht verwarren, daarmee is het werk zélf natuurlijk niet inherent verward of ongearticuleerd. Integendeel, achter deze uitgekiende poëzie schuilen volgens mij een paar weloverwogen beginselen, namelijk om niet in de val van het cliché te trappen, niet toe te geven aan het verlangen naar eenduidige betekenissen, en geen hiërarchieën aan te brengen in een wereld die grenzeloos is. Best een politieke, strijdlustige kunstopvatting, waarmee je niet per se veel vrienden maakt, maar ik vind haar verfrissend. Wat niet wil zeggen dat deze poëzie mij niet kan frustreren.
Ik herinner me een avond, jaren geleden, waarin we met een groep dichters en schrijvers integraal Kregtings bundelDood vogeltje(2006) voordroegen voor publiek. Zinnen als 'Van de agaten zon, zeker gevangen door de onberispelijke steppen, mocht de straling niet worden onderschat'. Wég was de neiging om dat vreemde, dode hoofdpersonage en 'hets' wederwaardigheden te duiden, het ging allereerst om klank en ritme, die op zichzelf al genoeg bestaansredenen zijn voor een gedicht.
Klank, ritme, improvisatie, ze spelen opnieuw een hoofdrol in het gedichtDe vriendelijke mensdat bestaat uit 72 achtregelige strofen. Even denk ik nog met een verrassend duidelijk omlijnde Elckerlijc van doen te hebben, een soort Awater, Pornschlegel (Van Bastelaere), of Fredy Neptune (Murray):
Op een gewone namiddag, echt doodgewoon, het licht hing nog een vaatdoek te zijn boven het opmerkelijk geasfalteerde pad, het is wel Patatonië waar elke mobiliteit voor de mensheid zonder motor aangewezen is op strookje en kassei, op die gewone namiddag kwam ons tegemoet niemand minder dan de vriendelijke mens.
Deze vriendelijke, anonieme kleinburger, werkzaam in de horeca, ken ik klaarblijkelijk nog 'uit de/ nacht waarin we doorzakten met de zon in/ Antverpia'. Ik kom hem tegen in Patagonië, nee wacht, 'Patatonië'. Hij 'straalt niets uit, hij/ kaatst', deze vader die 'zo brodeloos/ zo verantwoord (...) beweegt door zalen voor/ catering Senseo Planvacuüm'. Deze mens is 'onboos', 'polariteit/ de baas', zwaarlijvig, lacht graag 'maar niet van harte'. Halverwege blijkt hij een Poolse arbeidsmigrant. Vier keer wordt gerept van een syndicaat, maar niet alleen de vriendelijke mens kaatst, ook de tekst kaatst. Op het eerste gezicht.
Tegen beter weten in verwacht ik een niet te missen verhaallijn, maar halverwege merk ik dat ik ondanks mezelf bezig ben mijn nek te rekken om in de kaarten te kijken die de dichter achter de hand houdt. Het 'R-woord'? 'Spray met antecedenten'? 'Urmen met de Jap'? 'Oproep zonder deelteken'? 'Kopwijzer'? 'Patatonië' kom ik via Google tegen in een vwo-examen: 'In Patatonië geldt in de uitgangssituatie de wereldmarktprijs, omdat er geen invoerbelemmeringen zijn.' Een sjabloon dus, zoals het gedichtDe vriendelijke mensergens ook een sjabloon lijkt.
Dit is een poëzie van toespelingen, hyperlinks, als muziek zonder rustpunten, een soort onstuimige post-punk of avant-jazz. Waarin Fassbinder opduikt, een flard van The Beatles of Lucebert, een regel van The Communards, dan weer Solidarnosc, Aleksander Wat, reclametaal. De soepel geformuleerde en onnavolgbare zinnen blijven nergens bij stilstaan, de ene vergelijking vergelijkt de andere vergelijking. Geen poëzie van de omweg, maar de verhulling. Zonder dat er echt iets te ontmaskeren valt.
De slotstrofe van deze zelfbewuste bundel daagt mijn banale verlangen naar hapklare Betekenis uit: 'wie is die/ vriendelijke mens, ben jij het, wij en wie niet,/ is hij een beetje zoals iedereen nee dat is hij/ niet.' Waarop Ben Cramer om de hoek komt kijken, maar ook iets anders: 'Hij was maar een Pool en nu is hij dood./ Vast bedankt om de vriendelijke mens gescheiden/ bij het afval te sorteren.// Of stop en doe iets'.
Een vriendelijk mens is een onkenbaar mens, omdat hij de behoeften van anderen boven die van zichzelf stelt, wil hij aanvaard worden. Als buitenstaander ('gelukszoeker'?) leeft hij in verwarring en onwetendheid. Lees ik er nu te veel morele urgentie in? Misschien. Maar die allerlaatste zin, 'Of stop en doe iets', dat is toch een noodklok?
Oké, kom maar door, duizelingwekkende gelijktijdigheid.
MARC KREGTING De vriendelijke mens het balanseer, 32 blz.