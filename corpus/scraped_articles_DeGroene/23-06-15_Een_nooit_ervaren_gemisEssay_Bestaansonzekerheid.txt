Een nooit ervaren gemis Essay Bestaansonzekerheid

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
15 juni 2023
De samenhang van klasse en kleur zadelt kansarme migranten op met specifieke problemen die specifieke beleidsantwoorden vragen. Maar waarom lijken we dat maar zo moeizaam te begrijpen?
David woonde in de torenflataan het einde van mijn straat, ik in een rijtjeshuis aan het andere uiterste. Ergens in groep zes kwam hij bij ons in de klas. David leek in de verste verte niet op de andere kinderen. Voor zijn leeftijd sprak hij veel te bedeesd en met lange pauzes, en zo iemand kende ik niet in mijn wijk. Ik wilde weten wat Davids geheim was, van welke planeet hij kwam, waar we zijn bezoek aan te danken hadden.
We werden vrienden en na niet al te lange tijd nodigde hij me uit om bij hem te komen spelen. Ik herinner me de eeuwige tocht met de lift naar boven. Toen de deur openging stond hij plots stil, spreidde zijn armen en sloeg zijn ogen op naar de blauwe hemel.
We genoten allebei van het uitzicht. David wees naar een hoog gebouw in de verte. 'Daar werkt mijn vader, hij werkt aan de universiteit.'
'Wat doet hij daar, op een...' Ik keek hem vragend aan, het woord had ik niet eerder gehoord.
'U-ni-ver-si-teit. Hij doet onderzoek', zei David.
Ik mompelde dat mijn vader dekbeddenmaker was, dat leek me een stuk concreter. Ik wist toen niet dat ik later aan een universiteit zou werken.
Schijnbaar ontkom ik niet aanhet schrijverscliché, dat maak ik op uit de essays die ik lees, om materiaal te putten uit gesprekken rondom lezingen. Mijn leven bestaat eruit om met gekromde rug aan mijn wankele keukentafel te werken, en dat zo nu en dan af te wisselen met een lezing.
Toen ik na een zogeheten 'keynote-lezing' een pleidooi hield om onszelf niet langer blind te staren op racisme, maar scherper te kijken naar de samenhang daarvan met klasse, zei de moderator aan het einde van de dag, terwijl ik alweer in het publiek zat: 'Zoals de keynote-spreker ons adviseerde. Laten we stoppen met het kijken naar kleur, het moet weer over klasse gaan.'
'Hé David', hoorden we iemand roepen.Zijn vader verscheen in de deuropening van het huis. Hij had een bril, net als David, en zag er elegant uit. Zonder zijn schoenen uit te trekken stormde David naar binnen. Ik stond een paar seconden roerloos stil voor de deur die wagenwijd openstond.
'Wat sta je daar', riep David ongeduldig. Ik stapte over een drempel heen, en zette mijn eerste schreden in zijn wereld. Er gebeurde niet veel, alles bleef op het eerste gezicht bij hetzelfde, alleen was alles wel degelijk voorgoed veranderd. Wat ik over de wereld, de mensen en de dingen meende te weten zou op zijn kop komen te staan, en de vertakkingen die hieruit volgden, en weer later tot nieuwe vertakkingen leidden, zouden een ondoorgrondelijk mysterie voor me blijven. David was enig kind, wij waren met zijn vieren, David had geen televisie in huis, bij ons stonden er minstens twee aan. In hun woonkamer stond een grote boekenkast, van vloer tot plafond, die ontzettend veel indruk op me maakte. Nu heb ik zelf een boekenkast van vloer tot plafond in mijn woonkamer, en geen televisie in huis. (In mijn bijeengeraapt leventje berust niets op toeval.)
Wanneer ik me een voorstelling probeer te maken van levens die ik geleefd zou kunnen hebben, versies van mezelf in een ander era, de Vroege Middeleeuwen bijvoorbeeld, of het Victoriaanse tijdperk, dan zou diezelfde voorstelling net zo goed betrekking kunnen hebben op dít leven, mijn tijd als kind bijvoorbeeld. Als ik oude foto's bekijk − een bezigheid die ik van Annie Ernaux heb geleerd − dan kan ik me nauwelijks een voorstelling maken van het kind dat in de lens kijkt. Het kind toen en de man die ik ben geworden lopen zo uiteen dat het geheel me net zo onwerkelijk voorkomt, buitenaards bijna, als wanneer ik een beeltenis van mezelf zou zien in toga, uit het oude Griekenland.
Sarah Sylbing en Ester Gould maakten deveelgeprezen documentaireserieKlassen. Er hebben een miljoen Nederlanders naar gekeken, onder wie Sander Schimmelpenninck. Waar je wieg staat, bepaalt in grote mate je onderwijskansen. Ik had het niet voor mogelijk gehouden, dit type klassenbewustzijn in Nederland. Tien jaar geleden hadden ze je afgevoerd als linkse radicaal.
Tegelijkertijd ergerde ik me lichtelijk, aflevering na aflevering, aan de grondtoon van de documentaire, die een Klasse-Eerst-verhaal vertelde. Zo wil Mirjam Leinders, een schoolbestuurder, niet langer spreken van zwarte en witte scholen. Ik was er verheugd over, dit zijn toch Nederlandse kinderen? Ze verklaart haar motieven: 'Het zit niet in kleur, het zit in opleidingsniveau.'
Toch is kansenongelijkheid in het onderwijs niet alleen een kwestie van hoogopgeleide en laagopgeleide ouders; ze is verweven met kleur, zeker in het geval van onderadvisering. In dezelfde aflevering ondermijnt de bestuurder haar relaas. Ze parafraseert een docent die zei over een pupil: 'Dit kind is half Antilliaans, ze spreekt Antilliaans, ze gedraagt zich als een Antilliaan, en haar intelligentie laat zien − toen had je het nog niet over leerachterstanden − dit kind is gewoon dom.' Het zou dus zomaar kunnen dat kinderen óók worden opgenomen in raciale, morele hiërarchieën waarin ze goede en negatieve eigenschappen krijgen toegeschreven, die voor docenten vragen beantwoorden als: wie is intelligent? Wie is dom?
Gianny, dertien jaar oud, zit met zijn vrienden op een bankje, ze filosoferen. Ondanks een hoge Cito-score krijgt hij een laag schooladvies. Dat overkwam een andere jongen uit de wijk ook.
'Juffrouw ging d'r niet eens gunnen.'
'Mijn juffrouw heeft me ook niet gegund, man', zegt Gianny. 'Ze heeft mijn ma leip omgepraat.'
De jongens houden er een iets andere, ik zou zeggen aanvullende, zo niet cruciale maatschappelijke analyse op na. Ze zijn zich ervan bewust hoe zij door anderen worden gelezen (of gelezen kunnen worden, of bevinden we ons enkel in het domein van de zelfbeschrijving?). Als Gianny samen met zijn twee vriendjes richting de ingang van zijn nieuwe school loopt, knipoogt hij.
'Politie, drie [n-woord].'
Zijn vriend: 'Opeens gaat alarm af.'
Ik pakte een boek uit de kasten bladerde erin. 'Zal ik voorlezen?' vroeg Davids moeder met een zachte stem. Ze was een kunstenaar, dat had David eens gezegd. Ik stelde haar geen vragen, ik wist niet welke reeks van vragen je aan een kunstenaar stelde.
Haar kalme bewegingen, haar stem, ik was meer met haar bezig en de manier waarop ze het boek vasthield dan het verhaal zelf. Ik keek naar haar lippen die op en neer gingen, naar haar vingers die de bladzijden omsloegen. Ik was in een totale vervoering.
Davids vader las eens langgerekt op de bank een boek. Ik weet niet wat de Davids in hun eten hadden, maar ook hij zag er vredig uit. Ik had niet eerder in mijn leven een volwassen man zo zien lezen, in die houding. Als wij thuis op de bank lagen, zapten we comateus van zender naar zender totdat onze hersenen aanvoelden als pulp.
Tijdens mijn bezoekjes begreep ik dat er andere werelden bestonden, met andere omgangsvormen, andere kledingvoorschriften, andere interieurs, andere kleuren, andere smaken, andere woorden en andere lichamen, andere ouders, andere kinderen. Dat wil ik ook, dacht ik toen.
In het zojuist verschenen boek vanSunny Bergman,Mijn nazi-opa,komt ook haar vader voor. Hij verkondigt luidkeels zijn onvrede over het antiracismeverhaal. In een interview inde Volkskrantzegt Bergman: 'Mijn vader begreep het concept witte privileges in eerste instantie ook niet. Hij heeft zich nooit geprivilegieerd gevoeld. Hij is in armoede opgegroeid, hij moest op zijn veertiende in een fabriek gaan werken. Hij zegt: je moet je focussen op de macht. Wie heeft de macht? Wie heeft de productiemiddelen in handen?'
Ik was klasseblind. De verschillen tussenDavid en mezelf begreep ik als een 'etnisch verschil', ik dacht: hij is een Nederlander, ik ben een Turk, dát verklaart onze verschillen. Maar ik zat er faliekant naast, zoals al die beleidsmakers en wetenschappers die ik later in mijn leven zou ontmoeten er ook naast zaten. Ze droegen een culturele bril, waardoor ze alleen nog maar 'culturele kwesties' zagen. Ook zij waren klasseblind.
Dat ik een lichaam heb dat niet helemaal Nederlands is, dat wist ik inmiddels wel. Geregeld waren er abrupte herinneringen aan mijn voorkomen op momenten dat ik er geen acht op sloeg, bijna was vergeten hoe dat ook alweer werkte, racisme, maar een buitenwereld volbracht plichtsgetrouw haar taak.
Pas veel later kwam ik tot de ontdekking, geheel tot mijn eigen verbazing, dat wij vroeger geen cent te makken hadden (eigenlijk sloot onze situatie beter aan bij de eufemistische, maar desondanks nauwkeurigere beleidsterm 'bestaansonzekerheid', een woord dat de lange, ontologische nasleep van een leven in de overlevingsstand goed beschrijft). Racisme leek aanweziger, tastbaarder, lijflijker ook, dan klasse-uitsluiting: een dichte deur van een discotheek vond ik concreter dan de onzichtbare hekken die om ons bestaan stonden, die niettemin vooraf definieerden welke levens er in het verschiet lagen.
De klassenstrijd zonder antiracisme, dat is de Socialistische Partij. Antiracisme zonder de klassenstrijd? De politieke partij Denk (die richt zich op de kleinburger met een migratieachtergrond).
De Grote Kopieermachine stond ook in onze wijk, het stelsel dat kansen en levens definieert, alleen zagen we dit niet. Als tiener kwam ik 'gevallen' buiten mijn wijk tegen en vielen de schellen mij langzaam van de ogen. Ik had deze 'gevallen' nodig om mijn bestaan te doorgronden, waardoor ik ontdekte dat er mensen waren met vlakkere levens, en mensen met reliëf op hun lijven, stekelige puntjes, deuken. David was een van mijn 'gevallen'.
Natuurlijk zijn mijn herinneringen aan David te zoet, te volmaakt, te idyllisch (alsof er achter de voorgevel van de middenklasse geen sores, of derrie schuilgaat). Toch houd ik mezelf voor dat mijn ontmoeting met hem was uitgelopen op iets groots.
De zwarte socioloog W.E.B. DuBoisschreef dat de levens van arme witte en zwarte Amerikanen grotendeels overeenkomen, en zij zich voor het merendeel in dezelfde misère bevinden. Arme mensen worden uitgebuit in een kapitalistische orde. Niettemin beweert DuBois dat witte mensen een 'psychologisch salaris' gestort krijgen omdat ze wit zijn, dat hen verschoont vanspecifiekeervaringen met criminalisering en stigmatisering.
Een 'psychologisch salaris' suggereert een immaterieel voordeel, maar er is meer aan de hand. Wanneer een agent steevast mensen van kleur controleert, en onder die groepen strafbare feiten vaststelt − wie zoekt zal vinden − dan bestaan er verschillen in materiële kansen. De toeslagenaffaire leert ons dat niet iedereen uit de werkende klasse op identieke wijze in beeld komt bij ambtenaren. Zeker, vooral arme mensen werden hard getroffen, maar etniciteit was een extra risicofactor.Niet het een of het ander, maar de samenhangvan klasse en kleur zadelt kansarme migranten op met specifieke problemen die specifieke beleidsantwoorden verlangen. Klasse en kleur betreffen geen opsomming, een plus dit, plus dat, eerder een samengesmolten, nieuwe toestand.
In algemene zin zijn arme mensen het doelwit van bemoeizuchtige, paternalistische beleidsingrepen. Tegelijk geeft het oude 'integratiebeleid' een inkijkje in de dubbele moraal, of een ander type moralisering vanuit beleidsmakers die uitsluitend migranten viseerde. 'Integratie' verknoopte ongerelateerde zaken met elkaar: van armoede tot criminaliteit, van obesitas tot schoolverzuim. Integratie werd eenall-size-fits-verklaring. De Ander wist zich niet te gedragen, want was schijnbaar 'niet-geïntegreerd'. De beleidsoplossing was dat 'zij' moesten worden zoals 'wij' en dan zouden 'hun' problemen verdwijnen. Ze werden het doelwit van speciaal integratiebeleid, geen algemeen armoedebeleid.
De correctie op deze culturele bril is zéér welkom. Maar waarom moet de pendule weer de geheel andere kant op slaan? (Of is deze veronachtzaming te verklaren door een witte onschuld?) Lang geleden schreef de BritsJamaicaanse cultuurtheoreticus Stuart Hall een zin waarvan mijn leven het empirische bewijs is: 'Ras is de modaliteit waarin klasse wordt geleefd.'
In mijn tocht omhoog, in die liftwaar David me in sleurde, raakte ik hem tegen wil en dank kwijt. Hij verhuisde naar een andere wijk. Door David zette ik mijn schreden in nieuwe werelden die werden bevolkt door mensen van een bepaalde klasse, werelden die samenvielen met witheid. David had me een aanblik geboden van een ander leven. Onbedoeld markeerde zijn leven een gemis dat ik nooit als zodanig had ervaren. Als tiener was ik verschoond van een behulpzaam venster op mijn toestand, ik was klasseblind, zei ik al, waardoor degenen die het dichtst bij me stonden, mijn ouders dus, kop van Jut werden. Zij kregen de volle laag.
Lange tijd had ik niet door dat het geweld van deze orde eerst op hen had ingewerkt, en zij op hun beurt braaf, met harde hand, dat geweld weer ten uitvoer brachten, als poppen in een eeuwenoud spel waarin onze armen en benen waren gevangen, ook daar hadden we geen weet van. Zoals ieder ander verkeerden we in de volle overtuiging 'vrij' te zijn.
Hoe hoog ik ook zou klimmen − of viel ik almaar − er zou altijd iets zijn wat me afzonderde van de mensen die in een bepaalde klasse waren geboren. Hun kalme zelfverzekerdheid was niet in me gecementeerd, die mengeling van een vreemd soort zelfgenoegzaamheid, een bepaalde finesse, een vernederende gemakzucht; ze waren erin opgeleid. Er waren blikken vol zelfvertrouwen gevoerd, vermoedde ik. Diezelfde orde had mij geleerd om met minachting naar beneden te kijken − en naar mezelf − en glunderend, vol aspiraties naar boven. Het belastte me met een gevoel van almaar tekortschieten en schaamte, en nee, dat is niet te herleiden tot mijn wankelmoedige psyche, de ware toedracht is gelegen in harde, objectieve achterstanden, waardoor kinderen en tieners zich vereenzelvigen met de negatieve keerzijde van de medaille, met de achterkant van een spiegel, zo mogelijk: met het slechte, het lelijke, het minderwaardige. Dit staat, op zichzelf, niet los van racisme, een denkraam dat je in de eerste plaats leert jezelf te verachten. Het maakt je bestaansonzeker.
Ik wilde hiervan vluchten, zoals Didier Eribon en Édouard Louis uit hun sociale milieu wilden ontsnappen. Ik wilde een individu worden, iemand zijn. De toevallige samenloop van mijn omstandigheden, mijn 'biografie' met andere woorden, maakte van mij een geschikte kandidaat voor liberale zinsbegoochelingen. Mijn aspiraties vielen perfect samen met dat programma.
Of emancipeerde ik me?
Gewillig pleegde ik verraad, in alzijn vormen, ik betaalde de prijs voor mijn vlucht die ik had aangezien voor 'zelfontwikkeling' en 'zelfontplooiing', ja, mijn inspanningen hadden in het teken van het Zelf gestaan. Ik was als een rat in de val gelopen, ik holde holde holde holde. Had iemand me maar gevraagd: waar gaat de reis naartoe? Had ik tijdens mijn zelfverzonnen wedstrijd maar vaker de vraag gesteld: waar ren je eigenlijk naartoe? Naar wie?
Sinan Çankaya is cultureel antropoloog en schrijver. Hij werkt als docent aan de Vrije Universiteit. Voor zijn boekMijn ontelbare identiteitenontving hij de Jan Hanlo Essayprijs 2021, de E. du Perronprijs en de Sociologische Bril 2021. Dit is de tekst van de Jan Hanlolezing die hij uitsprak voor de uitreiking van de prijzen van 2023
Ik stond een paar seconden roerloos stil voor de deur die wagenwijd openstond