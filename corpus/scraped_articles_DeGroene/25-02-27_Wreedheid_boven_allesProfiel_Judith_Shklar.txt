Wreedheid boven alles Profiel Judith Shklar

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
27 februari 2025
Volgens de Lets-Amerikaanse politiek theoreticus Judith Shklar is niets vernietigender voor vrijheid dan wreedheid. Haar minutieuze ontleding van deze en andere alledaagse ondeugden staat bepaald niet los van haar levensloop.
Het liefst begin je eenverhaal over een serieuze denker niet te zwaar. Het liefst begin je met iets luchtigs. Over hoe er buiten beeld een moeder was die, terwijl de serieuze denker in dat hutje in het bos zat, al die tijd gewoon zijn wasjes bleef doen. Of over hoe de serieuze denker, aan het einde van zijn leven krankzinnig geworden, op straat een beklagenswaardig paard om de hals viel - heel droevig natuurlijk, maar op een duistere manier ook wel grappig? Het liefst haal je zo meteen de druk een beetje van de ketel -het wordt niet alleen maar moeilijk hoor,wil je de lezer op het hart drukken. Maar zo nu en dan besef je vrij snel dat zoiets er niet in zit. Dat je gewoon even in het diepe moet springen om daarna weer, happend naar adem, boven te komen. Nu is zo'n moment, vrees ik. Adem in.
In de eerste regels van het laatste hoofdstuk vanOrdinary Vices(1984), getiteldBad characters for good liberals,vat Judith Nisse Shklar (1928-1992) samen wat ze in de voorafgaande tweehonderd en nog wat pagina's de lezer heeft willen bieden. Ze schrijft:'This has been a tour of perplexities, not a guide for the perplexed.'Ze heeft, zegt ze, geen centraal argument willen uitwerken in haar boek dat gaat over alledaagse ondeugden als onbetrouwbaarheid, hypocrisie, snobisme en misantropie, en ze heeft tijdens het schrijven geen helder doel voor ogen gehad - al weet de lezer op dit punt aangekomen dondersgoed dat er al die tijd wel degelijk sprake is geweest van een heldere, leidende gedachte - te weten: dat wreed zijn het ergste is wat we doen en dat niets de menselijke vrijheid, die we zo gemakkelijk en zo vanzelfsprekend zeggen te koesteren, radicaler vernietigt dan wreedheid. Dat wie de vrijheid liefheeft wreedheid vooraan in haar gedachten houdt.
Ze heeft, schrijft ze, niet gepreekt en 'de moderne mens' niet willen aanklagen. Ze heeft willen doen wat zij voor de belangrijkste taak van haar vakgebied, de politieke theorie, houdt: 'Onze gesprekken en onze overtuigingen over onze maatschappij completer en samenhangender maken en een kritische blik werpen op de oordelen die we vellen en de mogelijkheden die we gewoon zijn te zien.' Op die manier onze gewoonten bevragen is slechts haar professionele taakopvatting, haast ze zich te zeggen, het is geenszins een substituut voor handelen.
Adem uit. Die ene zin, dat het een reis was geweest langs het verbijsterende, geen handleiding voor wie in verbijstering verkeert, is precies dat waarmee Shklar me, toen ik het boek voor het eerst in handen kreeg en ik me er manmoedig doorheen had gewerkt, definitief voor zich won. Haar ironische en onderkoelde toon geeft haar schijnbaar totale gebrek aan illusies iets monters. Ze is angstaanjagend belezen - wie kan in godsnaam nu nog de hele catalogus van Molière reproduceren? - maar haar proza is toegankelijk, zonder dat ze ooit voor de lezer op de knieen zit. Als de dingen daadwerkelijk ingewikkeld zijn, moet je ze niet gemakkelijker willen maken. Dan moet je die ingewikkeldheid zo helder mogelijk willen tonen.
Shklar overleed in 1992,vrij plotseling, en hetobitdatThe New York Timesdestijds afdrukte was wat summier. Maar haar werk en ideeën kwamen een paar jaar geleden opeens voorbij in de tv-serieThe Good Place- die zich afspeelt in de hel en waarin in de bewuste aflevering een moraalfilosoof (die komen de hemel dus niet binnen) een college geeft overOrdinary Vices.David Runciman sprak liefdevol over haar in zijn podcastThe History of Ideas.Yale-historicus Samuel Moyn tilde in zijn laatste boekLiberalism Against Itself(2023) haar eerste boekAfter Utopia(1957) op, om er vervolgens Shklar zelf en haar generatiegenoten mee aan te vallen. Deze'cold war liberals'waren er volgens hem verantwoordelijk voor dat een reactionair pessimisme de kans had gekregen zich in het hart van het liberale denken te nestelen. De liberale traditie, zei hij mét en tegen Shklar, draaide om de vraag hoe onze levens beter en interessanter konden zijn, hoe die levens het leven meer waard konden worden. Daarbovenop verscheen er opeens voor het eerst een boek van haar in een Nederlandse vertaling:Over onrecht(2024).
Kun je een heel volwassen leven aan een instituut als Harvard verbonden zijn en toch op de een of andere manier altijd een beetje een buitenstaander blijven? Het lijkt een gek idee, maar de gedachte is moeilijk te negeren wanneer je het leven en werk van Shklar probeert te overzien. Het gaat te ver om te beweren dat ze haar eigen marginaliteit cultiveerde, maar duidelijk is dat het aanzien en de potentiële maatschappelijke invloed die haar positie met zich meebracht haar koud lieten. Onze biografie is geen lotsbestemming, maar het zijn onze ervaringen die ons en ons leven inkleuren en ons de wereld op onze eigen wijze doen begrijpen en het is geen gek idee om de wortels van die houding te zoeken in haar leven. De weg die Shklar aflegde, van haar geboorteplaats Riga naar de prestigieuze universiteit in Cambridge, Massachusetts, waar ze tot haar dood werkte, was er een die niet los te zien valt van haar ontvankelijkheid of juist weerstand tegen de ideeën die op haar pad kwamen, en de eigenzinnigheid waarmee ze die ideeën van anderen en die van haarzelf doordacht.
Het Duitstalige, seculier-joodse gezin Nisse waarin Shklar (roepnaam 'Dita') werd geboren en naar omstandigheden beschermd opgroeide, was welgesteld en vrijzinnig in een wereld die met elk jaar dat verstreek dreigender werd. Het antisemitisme ontwikkelde zich, herinnerde ze zich later, van'passively nasty'tot gewelddadig. Haar vaders achtergrond, joods en bourgeois, had al voor haar geboorte, tijdens de Eerste Wereldoorlog en de revoluties die erop volgden, voor de nodige moeilijkheden gezorgd. Hij kon in militaire dienst geen promotie maken en zijn verantwoordelijkheden strekten zich niet verder uit dan leidinggeven aan de echte nietsnutten onder de nieuwe rekruten, een groep dichters en intellectuelen, en hij hoefde ze alleen maar wegwijs te maken in de wondere wereld van het autorijden. De familielegende wilde dat hij in die hoedanigheid zowel Vladimir Majakovsky als Boris Pasternak had geleerd de handen op tien over twee te houden.
Na de revolutie belandde hij als klassenvijand enige tijd in de cel, terwijl op datzelfde moment Shklars toekomstige moeder - die in Zwitserland had gestudeerd - via een omweg ook in Moskou was beland en daar als een soort veredeld kindermeisje het kroost van wat partijbonzen moest verzorgen. (Een ervaring die haar moeder, die er brave socialistische ideeën op nahield, met een gezonde scepsis over de revolutionaire idealen opzadelde.) Het was de geboorte van Shklars oudste zus die ervoor zorgde dat het jonge gezin kon terugkeren naar Riga.
Aan het einde van haar leven blikte Judith Shklar in een lezing getiteldA Life of Learningterug op haar jeugd in Letland en op het professionele leven in Amerika dat er, onbegrijpelijk genoeg, uit was voortgevloeid. Zo ze iets was geweest, zei ze, dan was ze een boekenwurm. Niet altijd,mind you:het had lang geduurd voordat ze überhaupt kon lezen. Het had haar ouders tot waanzin gedreven en er was zelfs een privéleraar aan te pas gekomen. Maar vanaf het moment dat ze een Duitse vertaling vanDavid Copperfieldhad gelezen en ze vervolgens in de bibliotheek van haar ouders een meerdelige geïllustreerde geschiedenis van de wereld had ontdekt was zeoff to the races.
Het waren niet allemaal gelukkige ervaringen, vertelde ze, want de angst die ze voelde op de dag dat ze het gebundelde werk van Shakespeare uit de kast pakte en nietsvermoedend begon inTitus Andronicusstond haar een halve eeuw later nog altijd helder voor de geest. 'Ik was bang en in de war en ik kon me er niet toe zetten iemand te vertellen wat me dwarszat. Uiteindelijk flapte ik het eruit tegen mijn oudste zus. Zodra ik het zei, voelde ik me, natuurlijk, eindeloos opgelucht, zeker omdat ze me verzekerde dat deze dingen allemaal niet echt gebeurden. (...) Het probleem was dat zowel zij als ik wist dat zich overal om ons heen veel ergere dingen voltrokken.' Wie Shklars werk leest, begrijpt dat ze in feite altijd diezelfde allesverslindende lezer is gebleven, iemand die meer houvast vindt in verhalen dan in theoretische constructies.
De Duitssprekende joodseminderheid in Riga hield het nieuws uit Berlijn angstvallig in de gaten, terwijl men ook, net als de rest van het land, besefte dat de dreiging van sovjet-annexatie met de dag reëler werd. Shklars oudste zus studeerde medicijnen, net als haar moeder dat had gedaan, en spendeerde een jaar in Zwitserland. Shklars ouders probeerden haar zus ertoe over te halen haar studie aan Columbia, in New York, te vervolgen, zodat het hele gezin wellicht visa kon krijgen om haar in Amerika te komen bezoeken. Maar voordat dat plan doorgang kon vinden, sloeg het noodlot toe. In de winter van 1939 overleed Shklars zus: ze stikte toen ze een bad nam en de gaskachel die het water verwarmde kapot ging - al is nooit helemaal duidelijk geworden of er sprake was van pech of dat ze, wanhopig over de toekomst, haar eigen dood had gekozen.
Vlak voordat de Russen Letland bezetten vluchtte het gezin naar Zweden, om daar veel te lang, tot na de Duitse inval in Noorwegen, te blijven hangen. Daarna reisden ze met valse papieren met de Transsiberië Express van Moskou naar Vladivostok, in de hoop uiteindelijk vanuit Japan in Canada asiel te kunnen aanvragen. Een reis vol ontberingen die even leek te stranden in een gevangenis voor illegale migranten in Seattle - tot een rabbijn het gezin wist te bevrijden.('If I were asked what all these adventures had on my character, I would say that they left me with an abiding taste for black humor.')
In de intellectuele biografieThe Political Theory of Judith N. Shklar: Exile from Exile,laat Andreas Hess mooi zien hoe die vlucht, niet alleen voor de nazi's maar voor de totalitaire waanzin die aan alle kanten oprukte, haar wereldbeeld anders kleurde dan dat van zoveel andere uit Europa gevluchte joden die op hoge posities aan Amerikaanse instituties terecht zouden komen.
Het concept waarmee haar naam in politicologische kringen onlosmakelijk verbonden is geraakt,'the liberalism of fear',valt niet los te zien van haar achtergrond. Shklar kwam uit bij dat 'liberalisme van de angst' niet omdat vrijheid het grootste goed was, maar omdat de vernietiging ervan het grootste kwaad was. Ze zocht niet naar hetsummum bonum,maar probeerde in plaats daarvan hetsummum malumin het oog te houden. Haar idee was niet dat overheden onze vrijheid beknotten, maar wel dat wanneer het verkeerd gaat de staat op een unieke wijze toegerust is om terreur te zaaien en mensen zowel geestelijk als fysiek te doen lijden. Haar liberalisme lijkt in zekere zin herkenbaar - en is dat als een product van zijn tijd tot op zekere hoogte ook - toch verschilt haar denken wezenlijk van dat van haar tijdgenoten.
Over onrecht(vertaald door Timon Meynen) verscheen oorspronkelijk in 1990 en behandelt kort gezegd een drietal vragen: de vraag wat het verschil is tussen pech en onrecht; de vraag hoe we het fenomeen onrecht op zichzelf genomen 'recht kunnen doen' in onze analyses; en de vraag welke plek de beleving van zulk onrecht zou moeten innemen in onze gedachten over het onderwerp. Ze doet een poging om voorbij 'het normale model van rechtvaardigheid' te komen. Ze wil onrechtvaardigheid als een opzichzelf staand iets beschouwen, als iets wat wellicht, waarschijnlijk, meer is dan alleen de afwezigheid van een rechtvaardige situatie - voor de goede verstaanders zal destijds duidelijk geweest zijn dat haar aftastende benadering in contrast moest worden begrepen met de aanpak die haar collega John Rawls verkoos in zijn monumentale studieA Theory of Justice(1971).
In een zeldzame passage waarin ze zich niet tot de literatuur of de geschiedenis maar tot de beeldende kunst wendt, schrijft ze over een werk van de laatmiddeleeuwse Florentijnse kunstenaar Giotto, die in een kapel in Padua een beeld van'L'Ingiustizia'schilderde. Het is een portret van 'De Onrechtvaardigheid' als een heerser die zich afwendt van het geweld dat zich onder hem, lager op het tableau, afspeelt. Zijn onrechtvaardigheid is passief, geboren uit zijn onverschilligheid, maar daarmee niet minder onrechtvaardig. Een perfecte illustratie van een punt dat Shklar al eerder heeft gemaakt: 'Overheden die niets doen, zijn vaak het onrechtvaardigst van alles.' Maar het gaat haar hier ook om een besef dat de politieke kwestie uiteindelijk is dat 'de onrechtvaardige burger, net als de Onrechtvaardigheid zelf, niet alleen moet worden beschouwd als misdadig of hebzuchtig, maar als moreel doof en gespleten. (...) Wat hij de slachtoffers van onrecht aandoet, is niet alleen dat hij ze rechtstreeks aanvalt, maar dat hij hun aanspraken negeert. Hij ziet liever alleen maar pech waar slachtoffers onrecht ervaren.'
Ze kiest, zoals zo vaak, een perspectief vanaf ooghoogte. Hoe zien de dingen eruit als we er niet boven gaan hangen, maar we ze gewoon vanuit een menselijk perspectief proberen te beschouwen en zo precies mogelijk trachten te zijn in onze beschrijvingen en zo volledig mogelijk in ons begrip? Iets wat ook in de oorspronkelijke titel van het boek naar voren komt:Faces of Injustice.Die gezichten zijn niet in de eerste plaats de gezichten van slachtoffers, hoewel ze dat misschien ook zijn, het zijn ook de vele verschillende oppervlakten van het concept die vanuit verschillende perspectieven zichtbaar worden. Shklars politieke theorievorming is onderzoekend, essayerend, optellend, schrijvend. Ze bouwt nooit aan een theorie die iets, van binnenuit en sluitend, moet zien te verklaren, maar aan een uitdijende verzameling perspectieven die samen uiteindelijk houvast geven op de veelvormigheid van dingen, op hun aard die lijkt te kunnen verschuiven naarmate wijzelf ons anders positioneren.
Wat het oplevert is dit: het voortdurende besef dat er tussen al die perspectieven, en tussen al die verschillende manieren van kijken naar dezelfde werkelijkheid, soms onoverbrugbare kloven gapen. Kloven die grotere theorieën in het beste geval negeren en in het slechtste proberen te bedekken. Ze laat zien hoe een en dezelfde heldere wet de een een gevoel van rugdekking geeft, terwijl hij bij een ander nooit de ervaring van onrechtvaardigheid ongedaan zal kunnen maken. Ze heeft een scherp oog voor hoe wij mensen onszelf in de weg kunnen zitten. Dat we zelden wat ze omschrijft als 'de les van Cleopatra's neus' kunnen verdragen en we in onze ervaring van onrecht oorzaken nodig lijken te hebben die even zwaar aanvoelen als de gevolgen waarmee we worden geconfronteerd. (Het is een verwijzing naar Blaise Pascal, die in zijnGedachten
ergens beweerde dat de geschiedenis van toevalligheden aan elkaar hangt en dat als die neus korter was geweest de Romeinse generaal Marcus Antonius zich misschien nooit had laten verleiden, et cetera.) Dat het soms goed is om je af te vragen: 'Is het een tegenslag of een onrecht om vrouw te zijn?' (Shklar kreeg pas na decennia een volledige aanstelling als professor aan Harvard, iets waarop ze, daar was iedereen het al die tijd min of meer over eens geweest, vanaf het begin van haar loopbaan recht had gehad.)
Een zonde is een overtredingtegen de goddelijke orde. Hoogmoed, hebzucht, luiheid en de rest, al die dingen zijn in de eerste en de laatste plaats een zaak tussen schepper en geschapene. Hoe anders is dat bij de ondeugden die Shklar bespreekt inOrdinary Vices.Zulke 'alledaagse ondeugden' zijn het slechte gedrag waaraan we ons allemaal weleens schuldig maken en waarmee we vooral elkaar voortdurend dwarszitten. Het is gedrag 'dat we allen verwachten, niets spectaculairs of ongehoords'. Te weten: onbetrouwbaarheid (of verraad), snobisme, hypocrisie, misantropie en, last but not least,wreedheid. Het zijn stuk voor stuk onhebbelijkheden die niet alleen een persoonlijke maar ook een publieke dimensie hebben, ondeugden die een rol spelen in ons alledaagse bestaan en in onze politiek-maatschappelijke levens.
Filosofen, zegt Shklar, die hebben er gek genoeg nooit zoveel aandacht voor gehad. Was het gedrag voor hen een beetje te ordinair? Je kunt, zegt ze, bij Plato even lang als vergeefs zoeken naar zijn ideeën over wreedheid. En Aristoteles, zegt ze, kwam eigenlijk ook niet verder dan wat terzijdes over 'pathologische beestachtigheid'. Nee, wie geïnteresseerd is in dit soort zaken kan zich beter tot historici, dichters en toneelschrijvers wenden. De kleine verschrikkingen die we elkaar aandoen zijn hun dagelijks brood: 'We moeten ons tot hen richten voor een schijnsel op een erkenning van dat wat onze dagelijkse ervaring reeds heeft geleerd.'
Haar boek is filosofie, geschiedenis noch psychologie, beseft ze. 'Wellicht komt het erop neer dat de ondeugden, en dan vooral wreedheid, zich zo volledig aan rationalisering onttrekken dat alleen verhalen hun betekenis kunnen vangen.' En laat duidelijk zijn: het is absurd om te geloven dat we ooit gevrijwaard zullen zijn van wreedheid, snobisme, hypocrisie en verraad. Ze heeft weinig anders willen doen dan op zoek te gaan naar de moeilijkheden in het denken over deze zaken. 'Dit is, kort gezegd, een zwerftocht door een moreel mijnenveld, geen mars richting een doel, en deze essays zouden in die geest gelezen moeten worden.'
Ze vindt de ondeugden daar waar je ze misschien niet meteen zou verwachten (wreedheid in filantropie, bijvoorbeeld) en heeft een neus voor bullshit: in een onderkoelde passage fileert ze E.M. Forsters gevleugelde woorden dat hij hoopte dat hij, puntje-paaltje, liever zijn land dan een vriend zou verraden.'Even without its heroics',schrijft Shklar,'this is not an intelligent statement.'Shklars eigen instinct leidt haar nooit naar zulke zich als morele helderheid maskerende versimpelingen. Ze zoekt de problemen op (de ambiguïteit in het verraad, de vergevingsgezindheid die we inzake hypocrisie wellicht wat vaker zouden moeten betrachten, hoeveel woede ze ook bij ons oproept) en stapelt steeds meer voorbeelden en verhalen op elkaar. Eenmer à boirezo nu en dan, maar je komt toch altijd weer boven water.
En daar staat tegenover dat de kerngedachte van het boek niet zo heel ingewikkeld is: dat in een onvolmaakte wereld vol onvolmaakte mensen het verstandig is, om, zoals zij het zegt, de ondeugden te rangschikken en daarbij wreedheid bovenaan te zetten. Dat het voor liberalen een woord is dat waarschijnlijk te zeer bezoedeld is geraakt door economen, halfzachte politici en sentimentele wereldbeschouwers om nog betekenisvol te kunnen gebruiken, maarbon,voor mensen die vrijheid liefhebben, het belangrijk is om altijd in gedachten te houden dat wreed zijn het ergste is wat we elkaar aandoen: omdat een leven in angst voor zulke wreedheid dat is wat de menselijke vrijheid onherroepelijk vernietigt - en dat wie zich blindstaart op de andere manieren waarop we elkaar afvallen en tekortdoen het risico loopt de wreedheid, die altijd op de loer ligt, uit het oog te verliezen, tot het te laat is.
En daarbovenop is het zaak om van dit alles ook nog eens niet pessimistischer te worden dan strikt noodzakelijk. Misantropie is menselijk, maar we moeten het wel weten te temperen, tot iets wat ons niet meer kan verteren. (Dit is waarom, naast Montesquieu, Montaigne uiteindelijk haar grote held is - en Nietzsche en Machiavelli waarschijnlijk haar grootste vijanden zijn.) Wat Shklar misschien het sterkst doet voelen, is dat het liberale denken verdedigen geenszins een gemakkelijke opdracht is. En dat op hetzelfde moment zulk een illusieloze blik op de onverbeterlijkheid van de mens - een wezen dat zichzelf dikwijls schromelijk overschat - niets zegt over de mogelijkheden om de omstandigheden waarin de mens is wie hij is te verbeteren. Dat een erkenning van onze feilbaarheid vraagt om realisme, niet om sentimentele berusting of cynisme. Dat als je je loyaliteit aan een zekere scepsis wil vastklinken, je moet blijven inzien dat ook het wantrouwen moet worden gewantrouwd.
Het liefst eindig je zo'n verhaalover een serieuze denker dan natuurlijk met een elegante passage waaruit de hoogst actuele waarde van iemands werk op een ongedwongen manier helder naar voren komt. Een paar alinea's waarin moeiteloos een brug wordt geslagen tussen het denken van toen en de wereld van nu. Ik hield uiteraard netjes een lijstje bij waarop ik neerpende hoe ik die onvermijdelijke passage hopelijk toch wat verrassend zou kunnen insteken.
Ik noteerde bijvoorbeeld dat haar werk ons veel kon vertellen over daders en slachtoffers in het toeslagenschandaal, of over ambtenaren en politici in Den Haag met meer aan hun hoofd dan scheuren in Groningse muren. Dat ze een boek over staatsburgerschap had geschreven dat een licht zou kunnen werpen op een idee dat van het ene op het andere moment in Amerika onder dodelijk vuur lijkt te liggen. Ik noteerde nog veel meer, over de machteloosheid die mensen hadden gevoeld bij de nooit aflatende stroom beelden uit Gaza - en over dagelijkse, totale onverschilligheid daarover op al die schermen groter dan dat van een telefoon - en ook daar trouwens.
Ik noteerde dat het om meer ging dan alleen een gevoel van verraad, dat al die waarden die zo gemakkelijk van de tong rollen lucht en leugens zijn. Dat het gesprek telkens weer zo gemakkelijk werd verlegd naar vermeende hypocrisie of een misplaatst, veelal academisch, snobisme van jonge mensen die de wereld niet zouden begrijpen. Dat al die wreedheden anderhalf jaar lang in woord en daad werden gesteund door een Amerikaanse regering die op hetzelfde moment van de eigen kiezers blinde trouw eiste omdat het alternatief zoveel erger zou zijn, zoveel wreder. Dat de mensen die in de coulissen stonden te wachten hun wreedheden niet zoals brave liberalen met pijn in het hart zouden begaan, maar dat ze er plezier aan zouden beleven. Dat ze medicijnen moedwillig zouden achterhouden; dat er aan burgerrechten zou worden getornd; dat ze oorlogsmisdadigers de hand boven het hoofd zouden houden; dat in hun geval'the cruelty the point'was, zei men net als een paar jaar eerder telkens weer. Alsof dat voor het slachtoffer van zulke wreedheid iets uitmaakt. Een bom is een bom is een bom.
En gaandeweg begon het te dagen dat dat waarvoor Shklar me gevoelig had gemaakt niet in de eerste plaats de wreedheid zelf was, die overal is, maar de vele momenten en manieren waarop we onze blik van zulke wreedheid afwenden. Hoe we die wreedheid zo vaak moedwillig uit het oog lijken te verliezen, misschien omdat we niet goed weten hoe we anders verder zouden moeten leven.
Een paar weken geleden schreef Andrea Long Chu, de even scherpe als ongenadige literatuurcriticus vanNew York Magazine,een stuk over'the intolerable side of liberalism',waarin ze zich keerde tegen wat ze zag als een verheven liberalisme dat via een achterdeur iets reactionairs naar binnen leek te loodsen. Ze schreef over zulke reactionaire liberalen dat voor hen 'politiek conflict nooit iets kan zijn wat door een worsteling moet worden opgelost, en altijd iets wat moet worden overstegen door de eigen tolerantie'. Haar aanleiding was het vertrek van een columniste vanThe New York Times,Pamela Paul, een vrouw die jarenlang de boekenbijlage had geleid en die zich daarna had ontpopt tot misschien wel de meest cynische, contraire columnist van de krant.
Maar Long Chu had haar pijlen niet alleen gericht op Paul, maar ook op liberaledarlingsals schrijver Zadie Smith enNew Yorker-journalist Adam Gopnik. Op die manier zo zelfbewust ongenadig zijn, verbeten zelfs, is wat mij betreft geen eigenschap die mensen werkelijk kan sieren, maar ik kon Long Chu moeilijk ongelijk geven. De sentimentele bevoogding die ook ik had ontwaard in Smiths woorden over haar studenten, die op de verkeerde manier protesteerden tegen iets wat echt wel verschrikkelijk was, was ook mij in het verkeerde keelgat geschoten - al had ik uit liefde voor zoveel andere dingen die ze had geschreven mijn best gedaan om het te negeren.
Anders was dat in het geval van GopniksA Thousand Small Sanities: The Moral Adventure of Liberalism(2019), waarschijnlijk de enige boektitel die ik graag met een honkbalknuppel te lijf zou gaan. Dat opgeblazen, pathetische en zelffeliciterende humanisme. Ik zeg dit allemaal zo stellig omdat wat Shklar me duidelijk maakte, is dat het zoveel makkelijker is om wreedheid of het negeren ervan te herkennen in mensen wier hele wereldbeeld je vreemd is, mensen als Trump en de moreel verdorven leden van zijn hofhouding, en zoveel moeilijker om te erkennen dat ook jijzelf of mensen die je bewondert in de verleiding kunnen komen wreedheid ondergeschikt te maken aan een niet altijd ongerechtvaardigde ergernis over andere ondeugden.
Ik hoorde mezelf tegen mensen zeggen dat ik, door de vernietiging in Gaza en door het machteloze gespartel van zoveel welwillende liberale politici oog in oog met oprukkend autoritarisme, langzaam maar zeker was gaan rondlopen met de vraag of er überhaupt een liberalismedenkbaarwas dat het redden waard was. Ik hoorde mezelf zeggen dat ik allang geen onderscheid meer kon maken tussen wat Shklar had geschreven en wat ik al lezende nodig had gehad. En dat ik dacht dat het minder erg is dan je misschien zou vermoeden, omdat het denken nu eenmaal altijd op die manier nieuw moet worden gemaakt. En dat dat denken over de wereld, zoals Shklar zich maar één enkele keer laat ontvallen, nooit een substituut kan zijn voor ons handelen in de wereld.
Maar terwijl ik dat allemaal zei - of als ik heel eerlijk ben: terwijl ik dat vooral vaag dacht en stamelend probeerde te verwoorden - besefte ik dat ik de vraag die ik had geformuleerd, of er een liberalisme denkbaar is die het redden waard is, alleen hardop durfde uit te spreken omdat Shklar, die lang geleden en over een andere en toch ook dezelfde wereld als de onze leek te schrijven, me het antwoord al had gegeven.
...