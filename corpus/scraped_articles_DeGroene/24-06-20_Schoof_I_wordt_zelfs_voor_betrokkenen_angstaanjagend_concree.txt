Schoof I wordt zelfs voor betrokkenen angstaanjagend concreet In het nieuws

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
20 juni 2024
Vanuit democratisch oogpunt zou je kunnen zeggen dat er in het slot van de formatie iets goeds is gebeurd. Zij die al jarenlang het felst riepen om verandering en daarbij botsten op bewindspersonen die technocratisch en geduldig het onmogelijke van al die wensen uitlegden, mogen het nu zelf gaan opknappen.
Caroline van der Plas krijgt het volledige landbouwministerie en gaat het nu zelf uitzoeken met Brussel. Geert Wilders en zijn loyalisten (je kunt ze geen partijgenoten noemen) gaan hun hard-rechtse taal omzetten naar migratiebeleid en mogen zelf het gevecht aan met rechters, ambtenaren en coalitiegenoten. Pieter Omtzigt kan met het ministerie van Sociale Zaken én een staatssecretariaat op Financiën eindelijk aan oplossingen bouwen voor het toeslagenschandaal waar hij zijn rechtstatelijke aura aan te danken heeft. 'Goed bestuur' en andere staatshervormingen mag hij vanaf Binnenlandse Zaken en via een staatssecretaris voor Rechtsbescherming vormgeven.
De VVD, de bestuurderspartij bij uitstek, krijgt een fiscale havik op het machtige departement Financiën en zet daar iemand neer die al jarenlang vanuit het parlement roept om minder uit te geven. Verder mag ze haar onlangs ontdekte klimaatidealen vormgeven op het 'ministerie van Klimaat en Groene Groei'.
Grofweg kun je de verdeling van de posten samenvatten als: centrum-rechts (VVD en NSC) sleept de formele macht en het geld binnen, populistisch rechts (PVV en BBB) krijgt symbolen die voor hen zo belangrijk zijn om te overleven.
Met boeren op landbouw en xenofoben op migratie tekenen zich politiek interessante scenario's af. Stel dat de BoerBurgerBeweging nu met de vuist op tafel slaat in Brussel en daarmee net zo weinig effect sorteert als haar voorgangers? Incasseren ze dan de boerenwoede die de katalysator was die hen aan de macht heeft geholpen? Of geven ze succesvol de schuld aan ambtenaren, eurofielen en rechters? Of lonkt er zelfs een scenario waarin de boze achterban inziet dat als het zelfs 'Caroline' en haar mensen niet lukt er al die tijd misschien toch verandering nodig was? Precies dit dilemma zal ook spelen rond migratie en de PVV.
De Bulgaarse politicoloog Ivan Krastev wees onlangs in een essay op een opmerkelijke 'politieke asymmetrie' als het aankomt op hoe burgers zich verhouden tot de grote crises van deze tijd. Linkse kiezers die klimaat als grootste probleem beschouwen, worden paniekeriger op het moment dat groene partijen regeren. Zelfs wanneer hun politieke bondgenoten aan de macht zijn, worden groene activisten eerder ongeduldig dan gerustgesteld. Wanneer rechtse partijen regeren, worden stemmers die migratie als grootste crisis zien juist 'ontspannener'. 'De angst voor migratie neemt voor hen al af als regeringen slechts hun retoriek veranderen', schrijft Krastev. Het is een cynische waarneming die niet cynisch bedoeld is: slechts symboliek - eenhardlinerop een eigen migratieministerie - kan gemoederen doen sussen, zelfs als het beleid niet wezenlijk verandert.
Je kunt de menselijke geest heel lang voor de gek houden zolang zaken niet expliciet worden. Het verklaart de soms kinderachtige zoektocht van de parlementaire pers naar 'poppetjes', al bewijzen de afgelopen weken ook hoe cruciaal die zijn. Politiek moet in de meest letterlijke betekenis van het woord 'belichaamd' worden om tastbaar te zijn.
Een half jaar geleden gebeurde dat toen PVV-ideoloog Martin Bosma de voorzittershamer van de Tweede Kamer strijdvaardig omhoog hield. Plots zagen mensen hoe de electorale verschuiving van een maand eerder eruitzag. De afgelopen weken gebeurde hetzelfde. Er kwam een coalitieakkoord vol hard-rechtse plannen. Maar pas nu dat wordt bemenst ziet het land hoe rancune die tot nog toe in papier gevangen zat er daadwerkelijk uitziet.
Gidi Markuszower was zo'n gezicht. Direct na zijn benoeming kon je Haagse ambtenaren al horen huiveren, evenals VVD'ers en nsc'ers. Hoe kan iemand met zulke racistische uitspraken, over wie al inlichtingenwaarschuwingen lagen en die ooit werd opgepakt voor verboden vuurwapenbezit plaatsnemen binnen de muren van een ministerie met het woord 'Justitie' in de naam?
Uit de aivd-informatie moest zelfs Wilders concluderen dat deze kandidaat onhoudbaar was. Het was de derde keer dat hij bestuurders lanceerde die direct het veld moeten ruimen. Zijn alternatief? Marjolein Faber. Zij is weliswaar nooit veroordeeld, maar sleept eveneens een integriteitskwestie, racistische uitspraken en oraties over omvolkingstheorieën achter zich aan.
'Geen onomstreden kandidaat', zei VVD-leider Dilan Yesilgöz. Dat klinkt zuinig maar het is een ongekend hard oordeel over een voorgedragen bewindspersoon van een andere partij. Enkele uren later kwam de kersverse coalitie bij elkaar voor een bijeenkomst die zich niet anders laat beschrijven dan een kabinetscrisis-nog-voor-er-eenkabinet is. Het tekent hoe niet alleen burgers gezichten nodig hebben om zich een beeld te vormen van hoe regeren met Wilders eruitziet. Dat wat een vage abstractie was - in zee gaan met radicaal-rechts - begint nu zelfs voor de directbetrokkenen angstaanjagend concreet te worden.
Pas nu het akkoord wordt bemenst ziet het land het gezicht van de rancune