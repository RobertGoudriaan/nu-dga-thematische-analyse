Democide is zo gepleegd Essay Hoe demagogen de democratie vernietigen

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
12 september 2024
De dreiging dat onze vrijheid om zeep geholpen wordt door demagogen was nog nooit zo wijdverbreid als nu. Wat kunnen we doen tegen oprukkend despotisme?
Het is een teken van onze onrustige tijddat miljoenen burgers wereldwijd op de vraag naar de gezondheid van hun democratie reageren met gevloek op politici en geklaag over de slechte prestaties van hun overheid, en dat ze de angst uitspreken dat hun democratieën snel zullen afglijden. Over de hele wereld zeggen burgers dat ze zich vooral zorgen maken over zaken als ongelijkheid, sociale polarisatie, politieke wanorde en de opkomst van extremistische leiders. Daarbij noemen ze gebeurtenissen als de aanval op het Capitool op 6 januari 2021, toen gewapende demonstranten aangemoedigd door een demagogische president het Amerikaanse parlement bestormden, vastbesloten om de verkiezingsuitslag ongedaan te maken.
Ze noemen ook crisismomenten van het soort dat Brazilië twee jaar later in zijn greep hield, toen aanhangers van Jair Bolsonaro - die weigerde zijn verkiezingsnederlaag toe te geven en opriep tot militair ingrijpen - een presidentieel paleis bestormden, kunstwerken vernielden, kapotte meubels door verbrijzelde ruiten gooiden, zalen van het Hooggerechtshof plunderden en gewoon voor de lol sprinklersystemen aanzetten om delen van het Congresgebouw onder water te zetten.
Deze bezorgdheid van burgers over momenten van populistische razernij is gegrond. Ze herinneren ons aan de grote kwetsbaarheid van de democratie: terwijl het opbouwen van een democratie een zware taak is die minstens een mensenleven in beslag kan nemen, is de vernietiging ervan, of 'democide', makkelijk en kan ze zich snel voltrekken. Sterker nog, het is al vele malen gebeurd in de geschiedenis van de democratie. Democide is altijd sneller dan demogenese, maar de vernietiging van de geest en essentie van de democratie gebeurt meestal niet in een handomdraai.
Dit is de verontrustende waarheid van de door demagogen geïnspireerde opstanden die we de afgelopen jaren hebben gezien: het zijn geen momenten van'sudden death',ze zijn onderdeel van een veel langer reizend circus van politieke ijdelheden, opgeblazen lol, sociaal verval en wraakzucht, tegen een achtergrond van honger naar macht, rijkdom en roem.
Democide door demagogengaat terug tot het oude Griekenland, waar geregeld sterke mannen de rol van 'verkeerde leider van het volk' speelden. Dit ondanks pogingen hun opkomst te voorkomen met maatregelen als verbanning(ostrakismos),openbare beoordelingen van hun geschiktheid voor het ambt(dokimasia)en juridische stappen(graphe paranomon)tegen demagogen die achteloos beleid voorstonden dat in strijd was met bestaande wetten.
De verkiezingsdemocratie die na de Franse Revolutie ontstond, werd eveneens geteisterd door demagogie. En ook nu zijn overal demagogen in opkomst. Meestal gaat het om agressieve machomannen: denk aan de vrouwonvriendelijke capriolen van Trump of de WhatsApp-berichten van Boris Johnson overboys will be boysen de 'wispelturigheid' van vrouwen.
Hoe en waardoor gebeurt dit, over enorme geografische afstanden, en waarom nu? Wat hebben aspirant-demagogen gemeen?
Allereerst is het belangrijk te begrijpen dat demagogen niet door God zijn gegeven en ook geen bewijs zijn dat heldenverering een 'natuurlijk' kenmerk is van de menselijke conditie, zoals de Schotse denker Thomas Carlyle twee eeuwen geleden betoogde.
Demagogen zijn in feite een auto-immuunziekte van de democratie, zoals de Duitse socioloog Max Scheler ruim een eeuw geleden voor het eerst opmerkte. Simpel gezegd is demagogie niet alleen symptomatisch voor het onvermogen van democratische instellingen om effectief te reageren op antidemocratische uitdagingen als toenemende sociale ongelijkheid, onvervulde verwachtingen en de vergiftiging van verkiezingen door zwart geld. Demagogen zetten de cellen, weefsels en organen van democratische instellingen in vuur en vlam, waardoor ze zichzelf beschadigen. Demagogie lijkt op een kankergezwel in het politieke lichaam dat democratie heet.
Of, om metaforen te mengen: demagogie is als reumatoïde artritis, in die zin dat het gebruikmaakt van de immuunmechanismen van het lichaam - vrijheid van openbare vergadering, open communicatie, vrije verkiezingen en concurrentie tussen partijen - om deze mechanismen te overbelasten met zwermaanvallen die ze verlammen en het hele politieke lichaam ziek maken.
Voor een medicus zijn deze vergelijkingen vooral retorisch van aard. Maar het belangrijkste punt is duidelijk: doordat democratieën prat gaan op de garantie van 'één persoon, één stem' en op de belofte van waardigheid en welzijn voor iedereen, vragen ze om problemen als ze toestaan dat politieke ongelijkheden, sociale onrechtvaardigheden en grieven van burgers wortelschieten en zich vermenigvuldigen.
Deze tekortkomingen van de democratie wekken bij burgers gevoelens op die bekendstaan alsressentiment(door Friedrich Nietzsche gedefinieerd als een gevoel van afgunstige vijandigheid tegenover de vermeende bron van iemands frustraties). Ze worden jaloers en boos, nostalgisch naar een ingebeeld groots verleden - vaak inclusief de verloren bezittingen van het rijk - en hoopvol over wat zij zien als een terugkeer naar grootsheid in de toekomst. Deze teleurstelling en bitterheid, vermengd met afgunst en hoop, zijn ernstige ziekteverschijnselen van de democratie. Ze vullen de compostbak waarin demagogen worden uitgebroed.
Demagogen hebben een neus voor ressentiment.Ze ruiken wijdverbreide publieke onvrede en nemen de leiding over een politieke partij of een coalitie die beweert een hotline naar de ontevredenen te hebben. Met een goedgevulde portemonnee, vol narcistisch zelfvertrouwen en dankbaar gebruikmakend van het recht van vergadering en de mediavrijheid richten ze zich op het winnen van de komende verkiezingen. Ze doen geruststellende uitspraken over gematigdheid. Hun prioriteiten zijn het op subtiele wijze verleggen van de grenzen van het zegbare, het gemene zaak maken met de vijand en het zichzelf als 'onschadelijk' voordoen. Er zijn beloften van verantwoordelijk bestuur, maar als de harde campagne begint, wordt er veel ruwe taal gebezigd uit naam van 'het volk'.
Sommige demagogen beweren zelfs dat ze de fysieke belichaming zijn van 'de wil van het volk'. Dat was misschien wel het duidelijkst te zien in 2014, toen Narendra Modi in India zei dat zijn overwinning was gezegend door de hindoegod Krishna. Grove simplificaties, bangmakerij, onwaarheden, makkelijke grappen en beledigingen met een vulgaire ondertoon worden toespraak na toespraak herhaald. Niemand weet of de demagogen geloven wat ze zeggen. Ondertussen beloven ze dat ze het politieke 'moeras' zullen droogleggen en de 'corrupte', gevestigde politieke kaste vernietigen (ofla casta,zoals de agressieve, flamboyante, rechts-populistische president van Argentinië Javier Milei het verwoordt).
Demagogen roepen 'het volk' op een einde te maken aan zijn ellende. Demagogen sporen de mensen aan om te gaan stemmen, en om op de juiste manier te stemmen, zelfs om buitengewone dingen te doen zoals 'het regime ten val brengen' - de sleutelwoorden van de Tunesische revolutie van 2011, slim gerecycled door de demagoog Kais Saied tijdens zijn verkiezingstoespraken in 2019.
De volgende stap: als rivaliserende politici over het algemeen impopulair zijn en oppositiepartijen moeite hebben om bij te blijven, trekt de Leider, inmiddels geoefend in de duistere kunsten van de volksverleiding, een aanzienlijke aanhang. De demagoog gedraagt zich als een god op aarde, een meta-mens die straffeloos welzijn en kwaad kan laten neerdalen.
De retoriek van de demagoog over 'het volk' is ontworpen om delen van de bevolking ertoe aan te zetten te bevestigen wie ze zijn: Het Volk. Demagogie is 'demolatrie': het aanbidden van mensen in plaats van goden. Demagogie is buikspreken. Miljoenen ontevreden kiezers vinden de beloften van de demagoog aantrekkelijk. De opwinding stijgt naarmate de verkiezingsdag nadert. Met behulp van hopen geld, vastberadenheid in overvloed, een behoorlijke opkomst en een beetje geluk is het officieel: de demagoog heeft gewonnen.
Wat volgt: veel lof en afkeer op de sociale media, eindeloze praatprogramma's, wilde geruchten en roddels, en vreugde op straat. De demagoog, de Grote Verlosser, is opgetogen. De overwinning in naam van Het Volk is zoet. De demagoog zegt dat het een grote triomf voor de democratie is. Wat is er immers democratischer dan een verkiezingsoverwinning op oligarchen uit het bedrijfsleven, kartelpartijen uit de middenmoot en corrupte politici die misleiden ten gunste van de machtigen en rijken? Is de democratie niet een manier van leven die gebaseerd is op het gezag van 'het volk'? De mobilisatie van hoop, het erop aandringen dat dingen anders kunnen en dat alle burgers beter mogen verwachten, bevestigen toch de nivellerende geest van de democratie?
Dan komt het moment waarop korte metten gemaaktmoet worden met de democratische traditie van het delen van de macht. De overwinning brengt de demagoog en zijn adviseurs ertoe snel te handelen, en tegenstanders te overvleugelen en politiek te verpletteren. Alle politieke trucs uit het boekje worden toegepast. Het brullen en opscheppen gaan gewoon door. Er is sprake van bedreigingen en steekpenningen in achterkamertjes, deals die gesloten worden tijdens diners met zakelijke oligarchen, gerechtelijke overwinningen, state-of-the-art hondenfluitjes, trollenfabrieken en berichtenbombardementen, berekende stilte en dreigingen met bruut geweld.
De demagoog kruipt dicht tegen mediamagnaten aan: multimiljardairs als de Amerikaanse Rupert Murdoch en de Indiase Gautam Adani. Onafhankelijke mediaplatforms en journalisten (Modi noemt ze'presstitutes')zijn speciale doelwitten. Teleprompted speeches en gemanipuleerde persconferenties worden alledaagse spektakels. Er worden pogingen ondernomen om overheidsbureaucratieën, onafhankelijke regelgevende instanties, lokale overheden en andere instellingen die toezicht houden op de macht uit te schakelen, te politiseren en over te nemen. Onafhankelijke rechtbanken en 'losbandige' parlementen zijn ook geliefde doelwitten (in Turkije hekelt president Erdogan regelmatig rechters als leden van de 'juristocratie', terwijl Nayib Bukele Ortez in El Salvador ze 'genocidaal' noemt).'Winner takes everything'is de naam van het spel.
De regering van de Grote Verlosser geeft weinig om de complexiteit van de wereld of de finesses van publieke verantwoording en hunkert naar geconcentreerde politieke macht. De Grote Verlosser heeft een voorkeur voor decreten. Gedeelde macht, geven en nemen, eerlijke behandeling: uit zulke democratische beginselen zuigen demagogen het leven. Gegrepen door een innerlijke drang om mechanismen die hun macht publiekelijk inperken te vernietigen, beginnen ze hun ware aard te tonen.
Het is een mythe dat de verkiezing tot president hun dorst naar macht verzacht. In het Peru van Alberto Fujimori betekende'democracia plena'of 'volledige democratie', zoals hij het noemde, vijandigheid tegenover wat hij beschouwde als de ijdele praatjes van de politieke klasse en de gevestigde media. De demagoog verklaarde dat er een einde moest komen aan oligarchie, regeringsgeheimen en stilzwijgen, maar sprak zichzelf openlijk tegen door wetgevers, rechters, bureaucraten en leidinggevenden van bedrijven om te kopen en in te palmen.
Boris Johnson droomde ervan om het parlement om te vormen tot een 'poedel van de uitvoerende macht', in naam van een fictief 'Brits volk'. Kenia's Uhuru Kenyatta ging tekeer tegen rechtbanken; die zouden worden geleid door wat hij 'misdadigers' noemde, betaald door 'buitenlanders en andere dwazen' die ingaan 'tegen de soevereine en hoogste stem van het volk'. Mexico's Andrés Manuel López Obrador liet schoolboeken herschrijven, ontbond de federale politie, viel het Nationale Kiesinstituut en het Hooggerechtshof lastig, en versterkte de positie van het leger. In Hongarije heeft de regering van Viktor Orbán de mainstreammedia, de rechterlijke macht en de politie in het nauw gedreven, en blijft ze de universiteiten en maatschappelijke organisaties het vuur aan de schenen leggen.
Donald Trump was niet anders. Zijn stormachtige presidentschap was tussen 2016 en 2020 permanent in oorlog met de federale bureaucratie, de zogenaamde'fake news'-media, de rechterlijke macht, de inlichtingendiensten en zelfs de Amerikaanse padvinders. Hij stelde al zijn vertrouwen in familiebanden en eiste loyaliteit van zijn volgelingen, aangemoedigd door praatjes over de noodzaak om 'alles neer te halen' van Trump-enablerSteve Bannon. Hij bereikte dit door diep te snijden in de begroting, de federale besluitvorming te centraliseren en vacante leiderschapsposities niet in te vullen. Trump waande zich een uitzonderlijk leider, een gids, een god, een verlosser die nooit gevechten verliest. Hij stond, en zal opnieuw staan, voor een regering die beheerst wordt door vriendjespolitiek: geen procedureregels die eerlijk spel garanderen, maar persoonlijke banden - zelfverzekerd machismo tegen vijanden in binnen- en buitenland.
Onschuldige omstanders vinden de dynamiekvan de demagogie in eerste instantie raadselachtig, doordat de vernietiging van de democratie plaatsvindt uit naam van de democratie. Maar er komt een moment waarop de sirenes gaan loeien: als er op hoog niveau machtsspelletjes worden gespeeld en de autocratie steeds meer toeneemt, worden de tegenstanders van de demagoog gealarmeerd. Ze realiseren zich dat de demagoog ondanks al het populistische gebral in werkelijkheid een saboteur van de democratie is - dat de regering van 'het volk' gedreven wordt door de drang om de instellingen en instrumenten die de machthebbers controleren te vernietigen.
Dezechecks and balanceszijn van vitaal belang om de macht in de gaten te houden en het misbruik ervan door zowel regeringen als bedrijven publiekelijk aan banden te leggen. Ze vertegenwoordigen een belangrijke vraag: wat gaat er verloren als een democratie de weg kwijtraakt en haar geest en essentie verliest? Weinig journalisten en wetenschappers tonen interesse om daarop te antwoorden; degenen die waarschuwen dat de democratie op sterven na dood is, krijgen beperkte media-aandacht. Of hun wordt met geweld het zwijgen opgelegd.
Als de protesten toenemen, duurt het niet lang voordat de demagoog hard begint op te treden tegen tegenstanders. De politiek wordt geladen met strijdkreten en de duistere energie van geweld. Trumps aansporingen aan het publiek om hard op te treden tegen provocateurs - 'sla ze in het gezicht', 'draag ze naar buiten op een brancard' - en zijn advies aan politieagenten om 'niet al te aardig te zijn' bij het omgaan met verdachten waren geen incidenten. Gesteund door de politie in legeruitrusting, geholpen door'kettling'(het in een afgesloten ruimte bijeendrijven van betogers), rubberen kogels, waterkanonnen en traangas, worden beperkingen van de vrijheid van vereniging en mediacensuur afgedwongen. Er volgen arrestaties, veroordelingen en gevangenisstraffen.
Maar het is belangrijk te begrijpen dat de heerschappij van demagogen niet alleen gebaseerd is op onderdrukking. Demagogen hebben een voorliefde voor verleiding. Ze behandelen de hele wereld als een podium waarop ze de rol spelen van heldhaftige figuren in opgeblazen voorstellingen die bedoeld zijn om de harten en hoofden van hun publiek voor zich te winnen. De demagoog verkoopt passie en vooroordelen, onverdraagzaamheid en onwetendheid. Demagogen scheppen op dat ze alles overhoopgooien, maar gaan ondertussen vlijtig door met het opbouwen van een systeem van het belonen van vrienden en straffen van vijanden.
In dit stadium van het 'circus extravaganza' is de politiek niet langer een geven en nemen in een geest van eerlijke compromissen. Zij ontaardt in spektakel, het aanwijzen van zondebokken, vuile trucs en permanente campagnevoering door een regering onder leiding van een demagoog-messias. Het regeren met behulp van leugens en bedrog verspreidt zich, maar de Grote Verlosser belooft Het Volk verbeteringen in het dagelijks leven. Er wordt veel gepraat over oplossingen voor problemen als werkloosheid, inflatie, onbetaalbare woningen en slechte gezondheidszorg - maar veel daarvan is niet meer dan gepraat.
Omdat het winnen en behouden van de liefde van trouwe volgelingen een prioriteit is, gedijt dequid pro quo-politiek: alles wordt gedaan in ruil voor iets anders, en gunsten worden uitgedeeld aan favorieten. Rijke vrienden worden rijkelijk beloond. De oude Griekse democraten gebruikten een (nu verouderd) werkwoord,demokrateo,om te beschrijven hoe demagogen die in naam van het volk regeerden meestal samenwerkten met rijke en machtigearistocratenom de democratie de kop in te drukken.
Dat is precies wat er gebeurt in ons tijdperk van demagogen. In Hongarije heeft de regering-Orbán eennouveau riche-stratum vanpoligarchengecultiveerd, dat geniet van belastingvrijstellingen, zakelijke mogelijkheden en luxe leventjes. Trumps campagnepraatje uit 2016 over het 'droogleggen van moerassen' heeft die moerassen uiteindelijk gevuld met miljonairs en miljardairs.
Ondertussen is er sprake van royale aanbiedingen van materiële geschenken aan 'het volk'. In de maand voorafgaand aan de Hongaarse verkiezingen van 2022 heeft de regering van Viktor Orbán naar verluidt ongeveer drie procent van het bbp uitgegeven aan doelgerichte betalingen aan specifieke kiezers, waaronder grote bonussen voor zeventigduizend leden van het leger en de politie, belastingteruggaven voor bijna twee miljoen werknemers en een 'extra maand'-uitkering voor 2,5 miljoen gepensioneerden.
Ondertussen heeft Modi in India stemgerechtigde burgers veranderd in
labharthi's,begunstigden van de overheid. In een land waar tachtig procent van de bevolking op het platteland woont of arm is, hebben zijn regeringen feitelijk minder uitgegeven aan onderwijs, gezondheidszorg, werkgelegenheidsprogramma's en andere sociale investeringen voor de lange termijn - maar bewerkstelligde hij wel zijn herverkiezing in juni 2024 door rijst en tarwe uit te delen in zakken met het merk van de premier erop, door een girosysteem op te zetten en de belofte iedere Indiër aan een persoonlijke bankrekening te helpen, en door de belofte elk huis te voorzien van toiletten en drinkwater.
Wat komt hierna? De demagoog bereidt zich voorop de volgende verkiezingen, geholpen door sluwe mediatactieken en non-stop gepraat over een corrupte en onbetrouwbare oppositie. Het punt wordt bereikt waarop stembiljetten net zo effectief worden gebruikt om de democratie te ruïneren als kogels. 'Electief despotisme' (zoals Thomas Jefferson het noemde) staat op de agenda. Verkiezingen lijken op luidruchtige plebiscieten, openbare rituelen, carnavals van politieke verleiding of vieringen van de macht van de staat, bekrachtigd door de stemmen van miljoenen trouwe volgelingen.
Naarmate de verwijdering van de democratie in naam van de democratie vordert, gebeurt er iets wat nog opzienbarender is. In de handen van de regerende partij en haar despotische leider heeft het geblèr over 'het volk' een meer sinister effect: het heeft als doel om opnieuw te definiëren wie of wat dat volk is. Om hun greep op de staatsmacht te verstevigen, delen ze brood en rozen uit aan trouwe volgelingen en onbesliste weifelaars. Maar de partij slaat hard toe tegen haar zogenaamde vijanden. De regering verspreidt onbeschaafde taal, zoekt politieke ruzie met haar tegenstanders, verscherpt de grenscontroles en bouwt prikkeldraadversperringen tegen buitenlanders en zogenaamde 'buitenlandse invloeden'. De regering bedriegt en liegt er ongestraft op los. Het gebrabbel en gezwets is erop gericht miljoenen volgelingen ervan te overtuigen dat ze samen de leugen leven, en dat leugens een instrument zijn om weerstand te bieden aan hun tegenslagen. Loyale mediaorganen blijven opschepperige overdrijvingen, clownerie en bullshit verspreiden, plus verhalen over samenzweringen waarin zondebokken worden aangewezen.
De kenmerkende campagnetactiek is het aanwakkeren van problemen over wie telt als 'het volk'. Een nieuw soort 'demogenese' krijgt vat. Uit angst voor vijanden van binnenuit probeert de regering mensen uit te sluiten die niet tot het 'echte volk' (Donald J. Trump) worden gerekend. Demagogen uit het verleden gingen tekeer tegen monarchen, aristocraten, spoorwegmagnaten, bankiers en Chinese immigranten. De demagogen van vandaag richten zich tegen moslims en hun zogenaamde 'terrorisme' en ontrouw aan een denkbeeldige 'hindoe-natie' (Modi). Elders spugen ze op liberalen, etnische minderheden en milieuactivisten. 'Polen van een slechter soort' (Kaczynski), 'Marokkanen' (Wilders), mensen die geen 'echte Hongaren' zijn (Orbán) en 'aanhangers van het antisemitisme' (Benjamin Netanyahu) worden gewaarschuwd, net als mensen met een donkere huidskleur die aankomen op boten, ouders van hetzelfde geslacht, dissidente intellectuelen en andere tegenstanders van de 'Italianità' (Meloni).
De Grote Verlosser herhaalt, en herhaalt nog maar eens, dat de regering de steun geniet van een authentiek 'soeverein Volk'. Daarom betekent het winnen van de volgende verkiezingen het creëren van een nieuw 'volk' - een gehomogeniseerd volk dat (zo wordt gezegd) de ware fundering is van een ware democratie, geregeerd door een ware leider wiens kracht voortkomt uit het ware Volk. Het is de dynamiek van Alice in Wonderland: de regering stemt over het volk.
Het eindspel: ervaringen uit het verleden bevestigendat demagogie noodzakelijk noch onvermijdelijk is. Demagogen kunnen wel degelijk worden gestopt: gedumpt door partijrivalen, verbannen door een staatsgreep, gevangengezet of vermoord. Demagogen kunnen ook worden overvleugeld door langdurige democratische hervormingen. Dat gebeurde bijvoorbeeld tijdens het Progressieve Tijdperk in de Verenigde Staten. Kreten als 'de Chinezen moeten weg!' en andere uitbarstingen van populistische onverdraagzaamheid en gemopper van burgers werden toen beantwoord met inclusieve hervormingen als een rechtstreeks gekozen Senaat (1913), stemrecht voor vrouwen (1920), nieuwe wetten voor de inkomstenbelasting en bedrijfsregulering en de achturige werkdag voor alle loontrekkers in het land.
Om demagogie tegen te gaan in onze onrustige tijden, is er meer betrokkenheid nodig van burgers bij het openbare leven - wat 'deliberatieve democratie' wordt genoemd. Maar er is ook behoefte aan robuustere manieren om roofzuchtige machtshonger te blokkeren. Bijvoorbeeld door het opbouwen van netwerken en instellingen met scherpe tanden die in staat zijn de macht van bedrijven en de staat in te perken en het leven op onze planeet te beschermen. En die, meer in het algemeen, de geest van sociale gelijkheid bevorderen onder burgers die waarde hechten aan vrije en eerlijke verkiezingen, diversiteit in de media verwelkomen en zich volkomen op hun gemak voelen in het gezelschap van anderen, die niet als 'vijanden' worden behandeld maar als partners, vreemden, concurrenten, burgers en vrienden.
Als echter weinig of geen van deze hervormingen plaatsvinden, zal de demagogie zegevieren. 'Democide' in naam van de democratie wordt dan de nieuwe realiteit. De vlinder van een open, op machtsdeling gebaseerde democratie wordt dan de rups van een vreemd, nieuw soort door de overheid gecontroleerd politiek systeem waarin de meeste mensen het gevoel hebben dat ze weinig of geen invloed hebben op de grote beslissingen die hun leven vormgeven. Een corrupte vorm van namaakdemocratie zal dan zegevieren. Er zullen zakelijke fortuinen worden gemaakt. De rijken worden superrijk. Er zullen regelmatig verkiezingen worden gehouden en er zal voortdurend gesproken worden over 'het volk'.
Maar die democratie zal lijken op een mooi masker dat wordt gedragen door rijke politieke roofdieren. Hedendaagse voorbeelden die zo verschillend zijn als Modi's India, Vucic's Servië en Maduro's Venezuela laten zien hoe snel dit kan en waarom de resulterende schijndemocratie geen ouderwetse tirannie of militaire dictatuur is, of beschreven kan worden als de horrorshow van één heerser die de Ouden 'autocratie' noemden. Dit moet niet verward worden met twintigste-eeuwse vormen van door angst getekend fascisme en sovjet-totalitarisme. Het is ook meer dan de triomf van hardhandig 'autoritarisme'.
Het eindspel is een vreemd, nieuw soort despotisme: een gecorrumpeerde staat, geregeerd door een demagoog, gesteund door oligarchen uit de overheid en het bedrijfsleven, met de hulp van volgzame journalisten en rechters - een top-downregeringsvorm, beveiligd door de gecombineerde kracht van de vuist en de vrijwillige dienstbaarheid van miljoenen soms mopperende, maar uiteindelijk loyale onderdanen die bereid zijn hun stem te lenen aan een Leider die hun materiele voordelen belooft in ruil voor hun gehoorzaamheid als een fictief 'volk'. Een spookdemocratie.
Vertaling: Menno Grootveld
De verkiezing tot president verzacht de dorst naar macht van een demagoog? Een mythe!