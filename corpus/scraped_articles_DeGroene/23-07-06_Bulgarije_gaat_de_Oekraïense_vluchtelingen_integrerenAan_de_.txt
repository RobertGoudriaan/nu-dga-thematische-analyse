Bulgarije gaat de Oekraïense vluchtelingen integreren Aan de grens

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
6 juli 2023
Het aantal gevluchte Oekraïners dat in Bulgarije is ondergebracht via gesubsidieerde huisvesting is de afgelopen twee maanden meer dan verdubbeld. 'In juni is er een nieuwe golf vluchtelingen uit Oekraïne aangekomen na de overstromingen in Cherson en nieuwe beschietingen in Odesa, Kryvyi Rih en andere steden', zegt Nataliya Ellis, voorzitter van de Stichting Ondersteuning en Renovatie Oekraïne in Plovdiv. Haar stichting beheert het tijdelijke vluchtelingencentrum Tweede Thuis voor Oekrainers die op de vlucht zijn voor de oorlog.
18.804 Oekraïners worden nu met een subsidieregeling ondergebracht in hotels, voornamelijk aan de Zwarte Zee en in Plovdiv, een verdubbeling in ruim een maand. In totaal zijn er 82.473 Oekraïense vluchtelingen in Bulgarije. Eind vorig jaar: vijftigduizend. Toen droeg de onzekerheid rond de verlenging van de hotelaccommodatieregeling bij aan een uittocht van vluchtelingen naar Roemenië en andere buurlanden.
Na twaalf maanden met twee verkiezingen en maar liefst drie interim-kabinetten verlengde de nieuwe regering in Sofia de 'vluchtelingensubsidie' tot 30 september 2023. Volgens het besluit zullen hoteliers 7,50 euro per persoon per dag blijven ontvangen voor de huisvesting van ontheemde Oekraïners. De subsidie werd in 2022, kort na de Russische invasie, ingevoerd door de toenmalige regering van Kiril Petkov. De subsidie werd herhaaldelijk, vaak op het laatste moment, verlengd, maar een overgangsregering schroefde eind 2022 de omvang van de steun terug.
De langetermijnhuisvesting blijft een belangrijke uitdaging in de vluchtelingenrespons, meldt vluchtelingenorganisatie unhcr. In de meeste landen in de regio zal tien procent van de Oekrainers in minder dan drie maanden nieuwe huisvesting moeten vinden, voornamelijk vanwege de stopzetting van gesubsidieerde accommodatie.
Volgens het Bulgaarse Helsinki Comité ontbreekt het in Bulgarije aan een adequaat integratiebeleid en institutionele steun voor vluchtelingen die bescherming kregen, inclusief toegang tot gezondheidszorg, onderwijs, sociale ondersteuning en de arbeidsmarkt. De nieuwe regering in Sofia erkent inmiddels het belang van integratie van Oekraïense vluchtelingen. Bij gebrek aan integratieprogramma heeft de regering de ministers van Arbeid en Sociale Zaken en van Onderwijs en Wetenschap opdracht gegeven binnen een maand met concrete stappen te komen.
Het aantal in 2023 getelde doden en vermisten aan de Europese buitengrenzen volgens het Missing Migrants Project (IOM): 2210