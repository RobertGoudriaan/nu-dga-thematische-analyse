Einde oefening? De lange kredietcrisis

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
26 mei 2022
Na tien renteloze jaren is de wereld verslaafder dan ooit aan schulden. Nu geld lenen niet langer gratis is, groeit de nervositeit over de afkickverschijnselen. Begrijpelijk: de problemen die in 2008 aan het licht kwamen, zijn nooit verholpen.
In het najaar van 2017straalt alles en iedereen in Washington. De grote crisis die tien jaar eerder startte op de Amerikaanse huizenmarkt, om zich van daaruit over de rest van de wereld te verspreiden, lijkt overwonnen. Volgens de officiële maatstaven is de mensheid rijker dan ooit. Zelfs Europa heeft zich ontworsteld aan een vicieuze cirkel van werkloosheid en bezuinigingen. Tijdens de zonovergoten jaarvergadering van het Internationaal Monetair Fonds (imf) - een soort Oerol voor economie-nerds, met overal discussies, lezingen en andere evenementen - roept directeur Christine Lagarde beleidsmakers op de voorspoed te gebruiken om het dak te repareren.
Dat is hoognodig. Om de haperende economie aan te zwengelen, hebben centrale banken in crisistijd voor duizenden miljarden aan staatsen bedrijfsobligaties opgekocht. Lenen is hierdoor spotgoedkoop, maar critici vrezen dat al dat goedkope geld tot nieuwe financiële zeepbellen zal leiden. Gelukkig is de Amerikaanse Federal Reserve net begonnen haar schuldenberg af te bouwen. Een optimistisch gestemde president Klaas Knot van De Nederlandsche Bank (dnb) voorziet in gesprek met de in Washington aanwezige Nederlandse journalisten dat de geldpers ook in Europa wordt uitgeschakeld. 'De discussie gaat hoogstens nog over hoe lang het einde uitgesteld moet worden. Maar het gaat hoe dan ook gebeuren.'
Wie vijf jaar later om zich heen kijkt, kan denken dat de bomen nog steeds tot in de hemel groeien. In de top-honderd jonge miljonairs die het tijdschriftQuotedeze maand presenteert, wemelt het van de kersverse rijkaards: sporters, techondernemers, maar ook cryptohandelaren. Koploper is Adriaan Mol van betaaldienstverlener Mollie. Het vermogen van de 38-jarige wordt geschat op drieënhalf miljard euro.
Ook de middenklasse laat het geld rollen. Sinds het einde van de lockdowns zijn de restaurants afgeladen. Op Schiphol nadert het aantal vakantiereizigers het niveau van voor corona. Door personeelstekorten leidt dat soms tot lange rijen. Tegenover elke honderd werklozen staan dan ook 133 onvervulde vacatures, meldt het Centraal Bureau voor de Statistiek (cbs). Nooit eerder hadden zoveel mensen in Nederland een betaalde baan.
Reden voor een feestje, zou je denken. In plaats daarvan domineert somberheid over de dreigende oververhitting van de economie. 'Denk aan de krant die niet bezorgd wordt. Het kopje koffie op het terras dat maar niet komt omdat er te weinig bedienend personeel is', stelt cbs-hoofdeconoom Peter Hein van Mulligen in zijn toelichting op de nieuwste cijfers. 'Of dat je, als je van Den Haag naar Rotterdam wilt, om moet rijden omdat er een tunnel is afgesloten, doordat ziek personeel niet snel vervangen kan worden.'
Van Mulligen staat niet alleen in zijn zorgen. Tot voor kort brak de Amsterdamse aandelenbeurs record na record. Nu heerst er paniek. Het consumentenvertrouwen is gedaald tot het laagste niveau ooit. Zelfs in de eurocrisis waren Nederlanders niet zo pessimistisch over hun eigen financiële situatie en die van de economie als geheel.
Economen wijten dat aan de inflatie. Die was al hoog doordat de coronacrisis de aanvoer van goederen overhoop heeft gegooid. In Azië kwamen fabrieken en havens plat te liggen. Toen de vraag opveerde, bleken spullen als computerchips en hout ineens schaars geworden. Uitgevers worstelen met een tekort aan papier om hun boeken en kranten op te drukken.
Aanvankelijk verwachtten de meeste experts dat het ongemak tijdelijk was. De Russische aanval op Oekraïne begin dit jaar heeft die hoop op een snelle oplossing de grond in geboord. Net als de nieuwe ronde lockdowns in China, waar het regime koppig vasthoudt aan zijn zero-covidbeleid.
In april lagen de prijzen in de Nederlandse winkels gemiddeld 9,6 procent hoger dan een jaar terug. Mocht het tot een totale boycot van Russisch olie en gas komen, dan lijkt een recessie onvermijdelijk. Maar ook als het niet zo ver komt heeft de inflatie verstrekkende gevolgen. Centrale banken zien zich gedwongen in te grijpen. Zelfs de Europese Centrale Bank (ecb) zal waarschijnlijk in juli de rente verhogen. Ook het einde van de obligatieaankopen, die dnb-president Knot in 2017 al verwachtte, komt dan in zicht. Na tien vrijwel renteloze jaren lijkt dat een welkome terugkeer naar normaal. Zo smelten de tekorten van de Nederlandse pensioenfondsen dankzij de nu al wat hogere rekenrente weg als sneeuw voor de zon. Ineens kunnen zij de uitkeringen verhogen voor hun deelnemers.
Dat ook hierover geen gejuich opstijgt komt niet alleen door de inflatie. Er is namelijk nog een dieper liggende verklaring voor de inktzwarte toekomstverwachtingen. Dat zit 'm in een vraag waar geen centrale bankier, econoom of bankier op dit moment met honderd procent zekerheid antwoord op durft te geven. Is de wereldeconomie nog wel opgewassen tegen 'normale' omstandigheden?
Slimmeriken die de crisesvan morgen willen voorspellen, moeten kijken naar de goedbedoelde oplossingen van gisteren. De kredietcrisis dreigt die oude economische wijsheid te bevestigen. Ondanks strengere regels - banken dienen meer eigen vermogen aan te houden, in Nederland is de aflossingsvrije hypotheek fiscaal ontmoedigd - staat het verdienmodel dat vijftien jaar geleden tot de kredietcrisis leidde fier overeind. Doordat centrale banken het vuur hebben geblust met goedkoop geld zijn bedrijven, huishoudens en overheden alleen maar meer gaan lenen.
De cijfers liegen er niet om. Aan de vooravond van de grootste crisis sinds de Tweede Wereldoorlog was de mondiale schuldenlast bijna dubbel zo groot als de totale wereldeconomie, uitgedrukt in het bruto binnenlands product (bbp). Toen Lagarde in 2017 ertoe opriep het dak te repareren als de zon schijnt, stonden bedrijven, overheden en huishoudens nog dieper in het rood: 225 procent van het bbp. Sindsdien zijn hun financiën verder verslechterd. Het coronavirus dwong overheden miljarden uit te trekken om banen en bedrijven overeind te houden. Inmiddels heeft de schuldenberg het hoogste punt in de menselijke geschiedenis bereikt: 256 procent van de wereldeconomie. Dat is 226 biljoen dollar - geen negen, maar twaalf nullen dus.
Die ongemakkelijke waarheid viel makkelijk te negeren zolang de rentetarieven nihil waren. Als geld lenen niet langer geld kost, zijn schulden geen probleem. Dat verandert nu de rente oploopt. Plotseling heeft de wereldeconomie wat weg van een slechte zombiefilm. Een voor een staan de doodgewaande boosdoeners van 2007 en 2008 op. Springlevend. Sterker nog, de breukvlakken onder onze welvaart ogen kwetsbaarder dan ooit.
Zoals de schulden van bedrijven. Nederland vindt zichzelf verre van spilziek. Dat beeld klopt voorzover het de overheidsuitgaven betreft. De 85,5 miljard euro die in de bestrijding van het coronavirus is gepompt ten spijt bedraagt de staatsschuld slechts 55 procent van het bbp - ruim onder het toch al zeer strenge Europese plafond van zestig procent. Als het gaat om de wijze waarop ondernemingen zich financieren, is de Hollandse zuinigheid echter ver te zoeken. Al voor de coronacrisis lagen de bedrijfsschulden met 166 procent van het bbp ver boven het gemiddelde in de eurozone. Dat is niet zonder risico's. Wat zal er bijvoorbeeld gebeuren met de talrijke maaltijd- en flitsbezorgers nu lenen duurder wordt? Zij maken zelden winst, maar geven wel miljoenen uit aan vervoer,dark storesen bezorgers.
Nog veel ernstiger is de situatie in landen als Turkije en Argentinië, waar lokale bedrijven geld hebben geleend in snel duurder wordende dollars. Of in China, goed voor bijna een derde van de mondiale bedrijfsschulden. Na decennia van groei op de pof wil het land die intomen. Dat is makkelijker gezegd dan gedaan, zoals de zich voortslepende Evergrande-soap laat zien. De vastgoedontwikkelaar gaat gebukt onder een schuldenlast van een slordige driehonderd miljard dollar. Klanten moeten vrezen voor hun nieuwbouwhuis. De autoriteiten hebben intussen heel andere zorgen: wat als een bankroet de hele Chinese vastgoedbubbel doet barsten?
Het door schulden gekwelde bedrijfsleven is niet de enige oude bekende die zich deze dagen meldt. Aan de vooravond van de kredietcrisis bedroeg de Nederlandse hypotheekschuld een kleine zeshonderd miljard euro. Inmiddels staat de teller op 783 miljard euro. Hoewel 95 procent van die leningen een looptijd van tien jaar of langer heeft, is het geen fijn idee dat de hypotheekrente in korte tijd verdubbeld is.
En dan is er nog de eurocrisis. Toen Griekenland, Portugal en Ierland aan de rand van de afgrond stonden, analyseerden gezaghebbende economen als Joseph Stiglitz dat de Europese economieën simpelweg te verschillend zijn om in één muntunie te passen. Zuid-Europa zakte al bezuinigend en hervormend weg in een uitzichtloze recessie. Ondertussen klaagden de Duitsers en de Nederlanders dat ze de portemonnee moesten trekken. De ecb bood uitkomst. Toenmalig president Mario Draghi beloofde'whatever it takes'te doen om de muntunie te redden. In de daaropvolgende jaren daalden de rentes die de zwakkere eurolanden betalen over hun schulden.
Brand meester? Nu de centrale bank op het punt staat te stoppen met haar monetaire stimuleringsbeleid dreigen de problemen op te vlammen. Het verschil in rente dat Duitsland en Italië betalen over leningen met een looptijd van tien jaar - de beruchte'spread'- is in korte tijd opgelopen naar zo'n twee procent. Daar zal het niet bij blijven. Tel daarbij op dat Italië voor ruim 150 procent van het bbp in het rood staat, dat de economie bijna tien keer zo groot is als die van Griekenland, en het is duidelijk: dit land is te groot om te redden.
'Ze kampen met een dilemma',zei de Duitse socioloog Wolfgang Streeck in 2013 in een interview metDe Groene. Het gesprek ging over de centrale bankiers en hun in historisch opzicht unieke obligatieaankopen. 'Enerzijds moeten de geldinjecties, die financiële doping, toegediend blijven worden. Anderzijds weten ze dat stimulerende middelen op termijn dodelijk kunnen zijn.'
Streeck had net daarvoorGekochte tijd: De uitgestelde crisis van het democratisch kapitalismegeschreven. Daarin laat hij zien hoe ons economische systeem al sinds de jaren zeventig in crisis verkeert. Telkens kochten beleidsmakers tijd. In de jaren tachtig deden ze dat door de staatsschulden snel te laten oplopen. Daarna werd vooral het private krediet aangemoedigd, in de vorm van gunstige hypotheken en creditcards. Na 2008 zetten de centrale banken de geldpers aan. Steeds was het doel: de bestedingen van de grote meerderheid van de bevolking op peil houden - zónder de torenhoge winsten van dehappy fewaan te tasten. Dit jaar zal blijken of het einde oefening is, of dat er toch nog onvermoede mogelijkheden zijn om extra tijd te kopen. De uitkomst bepaalt hoe we later terugkijken op deze tijd. Kampte de wereld in 2022 met de naweeën van een korte coronadip die het consumptiefeestje voor heel even onderbrak? Of leefden de mensen, zonder het te beseffen en onderbroken door korte periodes van opklaringen, in wat in de toekomst bekend zal komen te staan als De Lange Kredietcrisis?
Inmiddels heeft de schuldenberg het hoogste punt in de menselijke geschiedenis bereikt