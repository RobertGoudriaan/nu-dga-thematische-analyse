Je ontmanteld tonen Profiel Judith Butler

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
27 juni 2024
De Amerikaanse filosoof Judith Butler laat zien hoe taal uitdaagt tot een nieuwe manier van kijken. Ten opzichte van gender, of 'de ander', zodat er in plaats van angst ruimte ontstaat om elkaar te vinden.
Zo onveranderlijk als Judith Butlerzich aandient in de publieke ruimte - scherp gesneden gezicht, kort licht haar, overzichtelijke gestalte gehuld in een kort leren jackie of een zwart strak jasje - zo beweeglijk toont hun denken zich. Misschien moet je zelfs zeggen: zozeer bereid tot heroverwegen, zich excuseren, opnieuw formuleren.
Twee jaar geleden liet Butler zich officieel registreren als non-binair, een mogelijkheid om buiten de bestaande genderorde te treden. Een consequentie ook van het nadenken over gender, dat begin jaren negentig zijn beslag vond in het boek waardoor hen volgelingen kreeg, én tegenstanders:Gender Trouble,de titel heeft zichzelf bewezen. Butler is filosoof en activist, en erop uit de bestaande hiërarchieën op te schudden. Onlangs verscheen een lezersvriendelijkere herneming van hun klassieker, toegespitst op gendervijandige tijden en voor het eerst ook in Nederlandse vertaling,Wie is er bang voor gender?
Wat ingewikkeld is, een beetje, is dat je om mee te kunnen gaan in Butlers denkwijze je je wel iets eigen moet maken. Het heeft te maken met taal, met termen die zich lastig laten vertalen, en met het moeten wennen aan een nieuw gebruik van voornaamwoorden. Hoe mooi zou het zijn om 'oningevuld' over Butler te kunnen schrijven zoals Maggie Nelson dat doet inDe argonautenover haar geliefde Harry Dodge, die eruitziet als man maar op papier vrouw is. Harry wil niet het ene gender voor het andere inwisselen, maar vloeibaar blijven. Nelson reageert zoals een romanschrijfster dat doet: de taal die er is, zou toereikend moeten zijn. Het doel van liefde en taal is nu juist om die eeuwige zinsnede - ik hou van je - zo in te zetten dat die voor altijd nieuw zal zijn. Ondertussen doet ze haar geliefde recht door ieder voornaamwoord in haar tekst te vermijden en Harry aan te spreken met 'jij'.
Dit is geen roman en Judith Butler is niet mijn geliefde. Eerder een te kraken noot. Het verwijzen met zo'n gearticuleerd persoonlijk voornaamwoord hoort daarbij. Het is een performatieve daad die past bij de provocerende en bevrijdende kracht van het werk.
Wel is Butler minder streng dan je misschien zou denken. Wanneer Amia Srinivasan, hoogleraar filosofie in Oxford, met Butler een uitwisseling per mail heeft over een gezamenlijk project, valt het haar op dat Butler in het stuk dat hen haar voorlegt een paar keer met 'hij' naar haar verwijst, er kennelijk van uitgaande dat Srinivasan een man is. In hetzelfde stuk merkt hen een paar keer op hoe belangrijk het is naar anderen te verwijzen op de manier waar zij om vragen. 'Het juiste voornaamwoord leren is cruciaal als we erkenning willen bieden en verkrijgen.'
Na enige twijfel - dit was tenslotteJudith Butler- besloot Srinivasan hen voorzichtig te wijzen op de vergissing, waarop ze binnen het kwartier een reactie kreeg van Butler:'Sorry Amia! I always did have trouble with gender.'
Dat hen zelf graag met hen wordt aangesproken, moet geen bron van stress worden. Of zoals hen het formuleert: er hoeft geen toezicht op te worden gehouden.
Wat hen pijnlijker vindt is dat hen metGender Troubleeen heel boek dacht te hebben geschreven waarin de identiteitspolitiek in twijfel werd getrokken, om vervolgens als persoon te worden uitgeroepen tot het symbool van lesbische identiteit. Lesbisch?Lesbisch?
Dat is dan de zure les: wat je ook schrijft, waartegen je ook ageert, uiteindelijk word je kennelijk altijd opgeslokt door de behoefte van iemand om je op te sluiten in een hokje.
In feite gaat Gender Troubleverder waar Simone de Beauvoir met haarDe tweede sekseis gebleven.
De Beauvoir publiceerde haar magnum opus in 1949, maar haar invloed reikte tot ver in de jaren tachtig, het hoogtepunt van de tweede feministische golf. In die tijd werden de mannelijke systemen en structuren die de vrouw gevangenhielden blootgelegd. Buiten het man-vrouwverschil werd niet gedacht.
Vergeleken met Butler is De Beauvoir een filosoof die
zich laat lezen als een romancier. En ze wás ook romancier, en schrijver van invloedrijke memoires waarin ze haar eigen leven binnenstebuiten keerde. Dit maakte van haar, in heel haar iconiciteit, een nabij personage. Het leek of ze haar eigen opvattingen over onafhankelijkheid en daadkracht iedere dag weer in de praktijk moest zien te brengen, of het nu ging om zich te verhouden tot Sartre, Fidel Castro, of tot haar eigen lichaam, het afzien van het moederschap, haar weerzin om ouder te worden.
De grote verdienste vanDe tweede seksewas dat het het vrouwelijk bestaan zichtbaar maakte, en verklaringen aandroeg waarom de vrouw gedoemd leek tot ondergeschiktheid. In de beroemd geworden zinsnede 'Men wordt niet als vrouw geboren, maar tot vrouw gemaakt' leek alles vervat: fatalisme, relativering én de mogelijkheid tot verandering. Man en vrouw zijn ook maar net wat ervan gemaakt is door de eeuwen heen, ze zijn menselijke strevers maar ook gevangenen, meer nog van hun tijd en cultuur dan van hun lichaam.
Butlers ogen bleven haken aan dat 'tot vrouw gemaakt' van De Beauvoir. Alsof het daarmee duidelijk kon zijn wat de uitkomst was, of er dan een eindproduct op tafel lag. Is zij die eenmaal vrouw is daarmee voltooid en afgerond? Zijn we klaar, als vrouw, en wie bepaalt dat? Wie of wat is deze vrouw? Wat beweegt haar? De Beauvoirs analyse overtuigde Butler niet direct van een goede afloop. Als we zouden weten tot wat we precies verworden, dan zijn we afgelopen, dood, afgedaan.
Butlers scepsis werd ook gevoed door wat hen achteraf bezag als het heteronormatieve, witte, hoogopgeleide kader van waaruit een vrouw als De Beauvoir haar stellingen betrok. Met behulp van de disciplineringstheorie van Foucault, en het onderscheid tussen 'normaal' en 'abnormaal', gaat Butler inGender Troubleterug naar het idee van 'vrouw'. Hoe te kunnen blijven streven naar gelijkheid en rechtvaardigheid zonder dat vrouw-zijn toch weer vast te spijkeren? De wereld is er tenslotte ook niet per se vrouw- of mensvriendelijker op geworden.
Bij het feminisme dat Butler in de jaren tachtig in de academische wereld leerde kennen, voelde hen zich duidelijk niet thuis. Een vrouw was kennelijk iemand die geen man was. Als kind al had Butler last van opgelegde verwachtingen van wie hen was en hoe hen zich te gedragen had. De middelste van drie, leken de beide genders vergeven aan broer en zus. Hij was mister Man en zij was depetitedanseres die naar Juillard ging, de befaamde theateropleiding in New York. 'Ik was - ik weet het niet. Ik kon geen jurk dragen, onmogelijk.'
Butler groeide op in Ohio, in een joodse familie van Hongaars-Russische afkomst. De grootouders van moederskant bezaten een aantal bioscopen. Zoals Butler het vertelt, begonnen de familieleden filmacteurs na te bootsen om voor Amerikaan door te kunnen gaan. Het was assimilatie vermengd met de angst voor antisemitisme. Nadat Hitler aan de macht was gekomen, waren de grootouders teruggegaan naar hun geboortedorp om hun andere familieleden te bewegen te vluchten. De meesten weigerden en bleken na de oorlog te zijn vermoord in de kampen.
Toen het duidelijk werd dat Butler en twee van hun neven gay waren, bracht dat in de familie schaamte teweeg. In Butler ontwaakte de strijdlust. 'Wij waren de queer wraak. We zouden ons niet conformeren aan iedereens idee van wat we zouden moeten zijn. Maar we leden.'
Op de Hebreeuwse school werd hun aanwezigheid als zodanig ontregelend ervaren - Butler twijfelde of hun roeping filosoof of clown was - dat hen privé-onderwijs kreeg van de rabbijn. In hun eerste samenkomst vertelde hen zich te willen richten op drie vragen. Waarom werd Spinoza verbannen uit de joodse gemeenschap? Was het Duitse idealisme verantwoordelijk voor het nazisme? Hoe moet existentiële theologie worden begrepen, inclusief het werk van Martin Buber? Butler was veertien. De geest mocht strijdvaardig en briljant zijn, het lichaam steigerde. Butler begon dwangmatig de armen open te krabben en kwam bij een psychiater terecht. Of hen bekend was met de ruwe harige pij die in de bijbel wordt gedragen als daad van penitentie. Hij leest de bijbel als literatuur! dacht Butler opgelucht. Het zijn geen letterlijke geschiedenissen, maar metaforen!
Én hij opende voor hen de blik van de psychoanalyticus: het lichaam kan je met een symptoom iets duidelijk willen maken. Een levenslange liefde voor de psychoanalyse werd hiermee geboren: 'Een wijze en gulle gift, die me de mogelijkheid gaf om verder te gaan in mijn leven.'
Het eerste boek van Butlerkwam in 1987:Subjects of Desire,een bewerking van hun dissertatie over verlangen en erkenning bij Hegel. Gezien door de bril van Franse twintigste-eeuwse denkers als Sartre, Lacan en Foucault ging Butlers protagonist met veel vallen en opstaan hartstochtelijk op zoek naar een identiteit, zichzelf voortdurend vernieuwend.
'Ik was een street-dyke', zegt hen over zichzelf in deze periode, eind jaren tachtig. 'Niemand had me iets geleerd over wat ik met m'n haar moest doen, welk overhemd ik kon aantrekken. Ik had geen zijden blouses. Ik droeg een sweater. Ik dacht niet na over mijn uiterlijk. Ik dacht na over Sartre.'
Dat dit weleens tot een probleem kon leiden, bleek toen hen solliciteerde bij Williams College, de universiteit van Massachusetts. Er zou na afloop een etentje zijn met de leden van de vakgroep. Butler werd tot hun verwarring niet uitgenodigd en ging terug naar het motel. Een van de professoren belde hen om zijn verontschuldigingen aan te bieden. De mensen daar waren onaangenaam verrast door hoe Butler eruitzag.
Aan de journalist die dit voorjaar Butler profileerde voorThe New Yorkervertelde Butler dat hen de volgende dag in een slecht humeur de bijeenkomst bezocht van een vrouwenfaculteit. En wie kwam daar net iets te laat binnenzeilen? Het was de politiek filosoof Wendy Brown, werkzaam aan de universiteit. Goh, dacht Butler.Williams, you can't be totally bad. 'Ze kwam gewoon binnen en zei hallo, en ze was zo stralend. Ze is nog steeds stralend. Ze komt een kamer in en het is alsof het licht volop aan gaat.'
Butler en Brown vonden elkaar, en vinden elkaar nog steeds op het terras van hun huis, tussen hun beider werkkamers in,after hours. Er is een grote hangmat om een dutje in te doen, een kleine citroenboom die voor wat schaduw zorgt. Beiden gingen in de jaren negentig lesgeven aan Berkeley, de universiteit van Californië. Ze kregen een zoon, Isaac, die als baby met Butler meeging in de draagzak.
Grappig gegeven: als hij huilde, huilde Butler met hem mee, op zo'n manier dat het een liedje werd. 'Het voordeel van Hebreeuwse liederen is dat ze heel langgerekte klanken hebben.' Hun gezin, een web van vrienden met hun kinderen, was een lichtend baken van ander ouderschap voor hun omgeving. Butler werd door hun studenten 'de rabbijn' genoemd, altijd bereid om mee te denken en advies te geven.
Isaac is inmiddels muzikant en woont vlakbij. Butlers nadrukkelijke open mindset strekt zich kennelijk ook tot zijn existentie uit. 'Mijn vraag aan hem was altijd: wie ben jij? Wie de fuck ben jij? Ja, ik heb hem grootgebracht, maar dat is het dan ook. Hij is niet een weerspiegeling van mij. Je moet vooral niet te snel invullen wie iemand is, of je nu iemands biologische ouder bent of niet.'
Wendy Brown was er van het begin af aan bij en zag Butlers roem groeien. 'Dat hele gedoe van beroemde academici, we zijn er nu aan gewend. Maar toen waren het allemaal oude mannetjes in tweedjasjes. En opeens schitterde Judith daartussen als een ster.' Zoveel jaar later maakt ze zich zorgen over de prijs die betaald moet worden.'Gender Troublekwam voort uit wat wij toen de homo- en lesbische emancipatie noemden, maar het is niet geboren in een lesbische bar. Judith schreef het alleen, thuis, zorgvuldig nadenkend en aandachtig lezend. Dit deel van wie hen is dreigt te verdwijnen in het tumult.'
Wanttroublewás er, zij het dat Butlers genderfilosofie in eerste instantie vooral een openbaring betekende voor een nieuwe generatie feministen aan de universiteit. Door het begrip gender centraal te stellen, in plaats van sekse, werd het mogelijk opnieuw na te denken over aangeboren versus aangeleerd. Butler ondergroef het idee dat twee natuurlijke seksen aan de basis zouden liggen van twee natuurlijke genders. De Britse taalfilosoof John Austin had ooit bedacht dat iets zéggen ook een manier van iets bewerkstelligen was. Veel uitspraken 'beschrijven' niet slechts, zo stelde Austin, maar brengen ook iets teweeg.
Zoals Butler het inGender Troubleformuleert, was hen er niet op uit om een bepaalde manier van leven voor te schrijven. Het ging hen erom 'het veld van mogelijkheden voor gender' te openen, zonder te dicteren welk van die mogelijkheden gerealiseerd zou moeten worden. Degenen die zich vervolgens afvragen wat daarvan het nut is, het vergroten van mogelijkheden, schrijft Butler, hebben kennelijk nooit ervaren wat het betekent om aan te lopen tegen een manier van leven die als onmogelijk werd beschouwd, onwerkelijk, onwenselijk.
Door Austins taalhandelingentheorie uit te breiden naar gedrag, kon Butler uitleggen dat aan iemand een gender toeschrijven een vóórschrijvende daad is. Een performatieve handeling, dwingend, en tegelijkertijd vragend om een reactie. Wat wordt mij aangedaan en wat doe ik met wat mij wordt aangedaan?
Butler was door Gender Troublemeteen een zichtbare denker, maar werd ook beschouwd als een moeilijke denker, met een ondoorgrondelijke schrijfstijl. Zoals Martha Nussbaum in haar recensie schreef: 'Het is moeilijk om greep te krijgen op de ideeen van Butler, omdat het moeilijk is erachter te komen wat die zijn.'
Een tijdje had Butler de neiging zich te verdedigen. Inmiddels kan hen zich veroorloven er grapjes over te maken en er de schouders over op te halen. 'Sorry voor de zinnen', luidde destijds hun reactie op een nominatie voor slechtst schrijvende filosoof.
Minder vergevingsgezind toont hen zich aan hun eigen oorspronkelijke benadering van trans personen. Butler beschouwde trans als maatschappelijke kritiek in plaats van als geleefde ervaring en een diepgeworteld zelfgevoel. Alsof trans zou willen provoceren, en een queer identiteit intrinsiek subversief zou zijn. Alsof er toch zoiets als een natuurlijke genderorde bestond.
InBodies That Matterkwam Butler hierop terug, paste hun theorieën aan, vulde lacunes in hun denken op. Opnieuw is de open denkwijze van Butler opvallend, een openheid die zich niet alleen vertaalt in zelfkritiek. In het boek hierna,Excitable Speech,dringt Butler erop aan voorzichtig te zijn met het veroordelen van hatespeech en pornografie.
Waar Butler in feite voor pleit is een andere politieke moraal. Eentje die zich er rekenschap van geeft dat het verlies van sommige levens als betreurenswaardiger wordt beschouwd dan dat van anderen. Tijdens de aidscrisis zag hen hoe het verdriet van degenen die hun geliefden en familie verloren genegeerd werd.Precarious Lifewas de eerste van een aantal boeken waarin hen schreef over rouw als politieke daad. Hierin bespreekt hen ook de collectieve rouw na 11 september 2001, waarin vooral plaats was voor de omgekomenen die in het plaatje pasten, en de mensen zonder geld, zonder papieren, de queer, de Irakezen, de Afghanen, over het hoofd werden gezien. Het boek vormde de opmaat naar nadenken over racisme, schrijven over Palestina, en de ontwikkeling van kritiek op het zionisme en het Israëlische beleid, geïnspireerd door Martin Buber en Hannah Arendt.
Butler heeft een missie,en het beklimmen van het podium, het waar dan ook en met wie dan ook in gesprek gaan voor een publiek, beschouwt hen als deel van hun werk. Geregeld heeft hen persoonlijke beveiliging nodig. Toen hen in Frankfurt de Adornoprijs kreeg voor hun bijdragen aan de filosofie, werd er gedemonstreerd tegen deze 'bekende hater van Israël'. Rechtse groepen wereldwijd schilderen Butler af als degene die gender heeft uitgevonden, waarbij gender voor alles staat dat het 'normale' leven dreigt te verdringen, het traditionele gezinsleven voorop, de verheerlijking van homoseksualiteit, het aanmoedigen van pedofilie. In Brazilië werd Butler opgewacht door types die Butlers gezicht op spandoeken van duivelshoorntjes hadden voorzien en een pop verbrandden die Butler als heks moest voorstellen.
Minder dan twee weken na 7 oktober 2023 liet Butler zich uit over geweld in Israël en Gaza en de veroordeling van geweld. De manier waarop, tégen de voor de hand liggende denktrant van woede en vergeldingszucht in, is kenmerkend voor hun analyses. Niet ingewikkeld, hoogstens omslachtig, het op eieren lopen tot hogere kunst verheffend. Tegelijkertijd herhaalt hen zich voortdurend met nét iets andere bewoordingen, alsof er anders weleens iets misverstaan zou kunnen worden.
Tegen Israël protesterende studenten voelden zich in de steek gelaten door de genuanceerde manier waarop Butler probeerde te laten zien dat het raamwerk van de permanente vijandschap een val is die 'de media' voor ons hebben opgezet. In een tweede stuk bood Butler hun excuses aan, maar drong andermaal aan op verder denken. We worden uitgenodigd om luidkeels onze morele verontwaardiging te laten horen, en vergeten dat we zonder wederzijds begrip geen stap verder zullen komen. 'Jazzy' wordt Butlers stijl wel genoemd, wat iets langdradigs maar vooral ook iets ongrijpbaars impliceert. Alsof je erin kunt lezen wat je wil, en alsnog van Butler te horen kunt krijgen: nee, zo is het niet precies.
Begin dit jaar was Butler in Parijs om op het toneel van gedachten te wisselen met de Zuid-Afrikaanse kunstenaar William Kentridge over wreedheid in al zijn verschijningsvormen. Na afloop werd hen door een vrouw uit het publiek bij de arm gegrepen. 'U bedreigt mijn kinderen', zei ze tegen Butler. 'Ze luisteren naar u. En als ze naar u luisteren, houden ze ermee op om Israël te verdedigen. U bent geen Europeaan, u weet dit niet, maar de holocaust kan zich opnieuw aandienen.'
Butlers reactie: 'Ik ben opgegroeid met die angst. U en ik willen allebei leven zonder de angst voor geweld. We hebben alleen onderling verschillende manieren om daar te komen.' De ontmoeting maakte indruk op Butler. 'Ik herkende haar', zei hen naderhand tegen de journalist vanThe New Yorker. 'Ze had mijn tante kunnen zijn. Haar angst was ook ooit die van mij. Soms voel ik die nog.'
Gender, zelfs Butler leek er weleven klaar mee. 'Ik ben er uitgeput door, en zou er heel graag van bevrijd worden.' Maar de wereld zoals die nu is, met toenemend geweld dat óók tot uiting komt in een antigenderbeweging, besliste anders en noopte Butler zich opnieuw in gender te verdiepen. Terwijl hen dacht zich eindelijk rustig in Kafka te kunnen verdiepen. Hoe is het mogelijk dat gender het mikpunt werd voor rechts? Dat in Frankrijk wordt gedacht dat we hier te maken hebben met een joodse intellectuele beweging geïmporteerd uit de Verenigde Staten? Butler probeerde er kalm tegenin te schrijven. 'Ik wil dat mensen bij me blijven.'
Wie is er bang voor gender?begint letterlijk met die vraag: wie is er bang voor gender? Nogal wat mensen inmiddels, zo blijkt. Het is een twijfelachtig type inburgering die de term 'gender' ook in Nederland heeft doorgemaakt. Het woord, met keiharde g, is zelfs deel gaan uitmaken van het vocabulaire van Geert Wilders, en betekent voor hem dat iemand vandaag een kameel wil worden en morgen een dromedaris.
Met het nieuwe boek hoopt Butler het ontstane drama weer terug te kunnen brengen tot de essentie. Tegelijkertijd voegt hen toe dat het idee van genderbinariteit ook een erfenis is van koloniaal en racistisch denken, dat het met andere woorden een westers concept is. InWie is er bang voor gender?legt Butler met behulp van denkers en dichters als Audre Lorde, bell hooks en Angela Davis andere geschiedenissen en archieven bloot.
Butler is ervan overtuigddat filosofische taal kan uitdagen tot nieuwe zienswijzen. Dat je de gedachten van mensen kunt veranderen, ook van mensen die bang zijn. Kritische theorie is geen kwestie van dingen uit elkaar halen, maar van de tijd nemen om met anderen te delen wat filosofie hen heeft gebracht en doet voelen. 'Filosofie is voor mij altijd een manier geweest om dingen te ordenen. Het is een manier om de dingen te kunnen zien, en daarmee minder dramatisch te maken.' Typerend voor Butlers teksten is dat opeens, te midden van een batterij aan retorische vragen, een wezenlijke, heldere vraag opdoemt: waarom kunnen we niet veroordelen zonder op te houden met denken? Butler laat er geen onduidelijkheid over bestaan dat hen een politiek van geweldloosheid verdedigt, ook al is het onmogelijk om dit tot absoluut principe uit te roepen. Alleen een bevrijdingsstrijd waarin geweldloosheid wordt beoefend, helpt de geweldloze wereld te creëren waarin we allemaal willen leven.
Hen schrijft het ook met zoveel woorden inWie is er bang voor gender?:dat mensen het recht hebben om te bewegen, te ademen en lief te hebben, en op straat te lopen zonder angst voor geweld.
Butler roept op om buiten vaste kaders te denken, méér te weten te komen en nog weer harder na te denken. Een groots streven dat soms resulteert in een verwarrend amalgaam van academisch jargon en therapeutischesoft speak. In grapjes en een nadrukkelijk nietweten dat je je kunt permitteren als je Sartre bent, Bhagwan, Butler. Een vaak aangehaalde zinsnede uit hun werk, afkomstig uit een verhandeling over rouw als moreel kompas, had bij wijze van spreken afkomstig kunnen zijn uit een nummer van Robbie Williams:'Let's face it. We're undone by each other. And if we're not, we're missing something.'
In haar essay over Butler, opgenomen in het pas verschenenLike Love,pakt Maggie Nelson de handschoen op die ze in deze uitspraak leest. Op wat Butler precies bedoelt met 'undone' is ze al meer dan tien jaar aan het puzzelen, schrijft ze. Makkelijker is het om te zeggen wat 'done' is. Als je 'done' bent, kun je tevreden zijn over jezelf: de haren zijn gekamd, de blouse is tot bovenaan toe dichtgeknoopt, je bént iemand, met duidelijke contouren. Je 'undone' betonen is lastiger. Het raakt aan weerloos durven zijn. Butler nodigt uit ons ontmanteld aan elkaar te tonen, te tasten wie of wat we zijn. Daar de moed voor te hebben, omdat je anders zomaar iets over het hoofd zou zien.
68 is hen inmiddels, en misschien doet hen dit najaar Nederland aan. Maar misschien ook houdt hen het reizen even voor gezien. Kafka roept.
Judith Butler,Wie is er bang voor gender?Vertaald door Mieke Maassen, Margriet van Heesch & Janne Van Beek. Ten Have, 351 blz. Margriet van Heesch,De kleine Butler: Judith Butlers revolutionaire ideeën over feminisme, gender en queer.Atlas Contact, 96 blz.