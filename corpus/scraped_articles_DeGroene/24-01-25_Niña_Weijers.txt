Niña Weijers

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
25 januari 2024
We zaten in de tram, mijn zoon en ik, het leven door te nemen. Welke dag van de week het was, waar we moesten uitstappen, wat we nog allemaal gingen doen die middag (een tosti eten, naar de supermarkt). Mijn zoon deed een reenactment van een situatie die de dag ervoor had plaatsgevonden. Zijn vader was boos op hem geworden omdat hij per se in zijn vieze trui naar de crèche had gewild. Hij hief zijn vingertje in de lucht in kennelijke imitatie van voorgenoemde vader. 'Jij kan niet met een vieze trui naar de crèche, jij moet luisteren!' Onder de stoel voor ons lag een hondje te slapen, en ik dacht eraan hoe goed we daar zaten, in die tram, hoe gouden boekjes-achtig de hele situatie, mijn zoon en zijn krullen, zijn hoge stem, zijn vingertje, en toen stond de eigenaresse van het hondje op. 'Ik ga ergens anders zitten,' snauwde ze ons toe, 'ik word helemaal ziek van dat gelul.'
Ik zou de eigenaresse van het hondje kunnen omschrijven, het verhaal haar kant op kunnen buigen, weg van mezelf. Maar als ik me de scène voor de geest haal zie ik toch vooral mezelf zitten. Ik zie mijn lange, groenwit geruite winterjas, de kobaltblauwe sjaal van Schotse wol en Antwerps ontwerp, mijn zachte leren handschoenen. Wat ik hoor is mijn stem, te hoog, een moeder die met haar kind praat. Een moeder die denkt dat de hele wereld in principe wel op haar en haar kind zit te wachten.
Ik ging alle avonden vroeg naar bed en las de romanGeld als watervan de Deense schrijfster Asta Olivia Nordenhof. De roman gaat, zou je kunnen zeggen, over de uitwassen van het kapitalisme en hoe de onderklasse toch altijd weer de sjaak is. Het aangrijpendste gedeelte van het boek gaat over een vrouw die na jaren zo'n beetje op straat te hebben geleefd haar grote liefde vindt. De grote liefde heeft onvoorspelbare woedeaanvallen, noemt haar 'hoer' en spuugt haar af en toe in het gezicht. Als de hevige verliefdheid voorbij is en ze samen een kind krijgen, stoppen de woedeaanvallen. 'Plotseling was het jaren geleden dat hij er voor het laatst een had gehad,' memoreert de vrouw. 'Maar mijn angst en mijn woede verdwenen niet, ik voelde me nog steeds vernederd. Nu de aanleiding van mijn gevoelens achter de horizon van het verleden was verdwenen, werd het haast nog moeilijker om ze te verdragen.'
Ik ging alle avonden vroeg naar bed, maar alsnog werd ik voor de tweede keer in drie weken ziek. Op de derde dag begon mijn rechteroor te steken. Op dag vier ging ik naar de dokter. Zoals altijd kreeg ik een vervanger, deze keer een knappe jongeman met helderblauwe ogen. Hij keek in mijn oren en in mijn keel, luisterde naar mijn longen. Je bent niet lekker, zei hij een paar keer met een stem vol medeleven. Verder kon hij niets voor me doen, er was niets wat het lichaam niet in principe zelf kon oplossen. Er was niets, ik was niet lekker, ik schaamde me.
In het vliegtuig sluimerde ik wat. Het kind op mijn schoot gloeide van de koorts en was in zichzelf verzonken. In iets wat half gedachte, half droom was dook de vrouw uit de tram weer op, alleen nu als mezelf, haar woede de mijne, de schaamte van de vrouw met het kind de hare.
De vrouw uit het Deense boek wordt op een ochtend wakker met een helse pijn in haar oog. Ze springt uit bed, begint wild om zich heen te schoppen 'alsof ze was blootgesteld aan een aanval die alleen kon worden afgeslagen door gebruik van evenredig geweld'. Ze ziet de pijn aan voor 'een vreemde woede die zich in haar had gemanifesteerd,' en is bang die opnieuw te wekken. Na een paar dagen om de telefoon heen te draaien - 'het voelde alsof de telefoon haar van het leven wilde beroven' - belt ze de dokter. Ze heeft een hersentumor, is niet meer te genezen.
Ik opende mijn ogen. Aan de overkant van het gangpad haalde een man een zwart blikje uit zijn tas.Une Femme, stond er in gouden letters op te lezen. Met zijn duim wipte hij het lipje omhoog. Hij sloot zijn ogen en begon te drinken met grote gulzige slokken, en toen hij ermee klaar was sloot hij zijn vuist strak om het blikje, hij kon het niet laten.
'What do women hold?'
Maira Kalman,Women holding things