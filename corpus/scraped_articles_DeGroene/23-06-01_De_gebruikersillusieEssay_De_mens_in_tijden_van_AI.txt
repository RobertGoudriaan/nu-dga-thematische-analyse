De gebruikersillusie Essay De mens in tijden van AI

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
1 juni 2023
De ene poging de werkelijkheid naar onze hand te zetten geniet meer rechten dan de andere. Maar als wij op zoek zijn naar de waarheid, dan dwingt de komst van AI ons vraagtekens te zetten bij onze voorkeuren. Waar houdt de mens op? En waar begint die?
1. Vuur
Voor het gesprek over artificiëleintelligentie is het aardig om kort wat over de niet-artificiële soort te zeggen, onze eigen intelligentie dus.
Toen ik in 2019 in een gesloten jeugdinrichting in Amsterdam verbleef, hoorde ik hoe over een meisje werd gezegd dat zij 'onbeleerbaar' was. Wat feitelijk betekende uitbehandeld − opgegeven. Wij, die ons buiten gesloten inrichtingen bevinden, zijn als het om onze geestelijke gezondheid gaat nog niet opgegeven, wij zijn 'beleerbaar'.
Leren betekent grosso modo imiteren, je aanpassen. We zijn in staat situaties in te schatten en daar min of meer adequaat op te reageren.
Leren kan ook betrekking hebben op begrijpen, maar dat is lang niet altijd het geval. Wij gebruiken onze telefoon zonder te begrijpen hoe die precies werkt. Gebruikersgemak betekent dat een instrument betrekkelijk gemakkelijk gebruikt kan worden, oftewel zonder dat veel begrip vereist is. Het succes van Apple indertijd berustte precies daarop, gebruikersgemak. Je kon met de computer overweg, zonder al te veel van computers te begrijpen, de computer wekte de indruk de onwetende gebruiker met voor die tijd ongewoon mededogen te bejegenen. En waar de intentie ophoudt en de interpretatie begint is moeilijk te zeggen. Ons zelfbeeld is ook interpretatie.
De filosoof Daniel C. Dennett (80) zegt het in zijn boekVan bacterie naar Bach en terugzo: 'De gebruikersillusies van alle apps die opgeslagen zijn in onze hersenen bestaan om (...) onze competenties (enigszins) toegankelijk [te maken] voor gebruikers - andere mensen - die niet alle ingewikkelde details daarvan kunnen en hoeven te kennen. En dan kunnen we ze zelf ook gebruiken, onder ruwweg dezelfde omstandigheden, als gasten in onze eigen hersenen.'
De verhouding die wij tot onszelf hebben ontwikkeld wordt gekenmerkt door een gebruikersillusie die we soms aanzien voor zelfkennis. De gebruikersillusie is uiteraard een vorm van gebruikersgemak. Wij vinden het prettig als ons lichaam doet wat wij willen, het veroudert natuurlijk maar dat betekent niet per definitie dat het gebruikersgemak ervan afneemt, hooguit dat de esthetische waarde vermindert, dat het design zeg maar niet meer helemaalup to dateis. En daar kan van alles aan worden gedaan: de nachtcrème, de dagcrème, het dieet, de kliniek, de sportschool, een miljardenindustrie. Ik constateer slechts dat veel mensen met enige vervreemding naar delen van hun eigen lichaam kijken. Soms wordt die vervreemding akelig concreet. Het op feiten berustende verhaal van een soldaat die zijn arm opraapt en verder loopt. Of de cosmetisch chirurg die me een jaar of wat geleden vertelde dat hij een man behandelde die een ongeluk had met zijn hand, die hand had klem gezeten, de hand moest worden gerestaureerd. Dat deed de chirurg naar eer en geweten. De man moest vervolgens thuis nog wat oefeningen doen. Na een paar weken kwam de man weer bij de chirurg, hij smeet zijn hand op de tafel en zei: 'Hij doet het nog steeds niet.'
Ons lichaam, een al dan niet verouderd apparaat. Onze grootste droom is nog altijd dat we het kunnen ruilen voor een beter model. De inmiddels vergeten schrijver Manuel van Loggem (1919-1998) zei begin jaren negentig tijdens een interview tegen me: 'Als mensen auto's waren, waren ze al lang uit productie genomen wegens mankementen.'
Dennett parafraserend zou ik zeggendat het de gebruikersillusie is die het mogelijk maakt om ons handelen in de wereld waar te nemen. Als wij onszelf een appel zien optillen, dan is dat alsof we pixels op een computerscherm zien die ons de gebruikersillusie bezorgen dat de computer doet wat wij willen, dat wij hem beheersen. En dat wij denken dat de kleur rood of groen een eigenschap is van die appel, ook dat is een gebruikersillusie. Dit mechanisme is 'op briljante wijze (...) ontworpen door de evolutie'.
Hiermee ontkent Dennett niet het ontstaan van de vrije wil of ons bewustzijn, maar hij beweert dat het twee totaal andere zaken zijn dan de meesten van ons denken.
Om te weten wat ons bewustzijn zou kunnen zijn moeten we terug naar de beleerbaarheid van de mens als lid van zijn evolutionaire soort, die Dennett helder omschrijft. Ik citeer: 'De evolutie heeft alle levende dingen begiftigd met de middelen om op toepasselijke wijzen te reageren op hun specifieke gebruiksmogelijkheden - om het slechte op te merken en te mijden, om het goede te signaleren en te bemachtigen, en om gebruik te maken van het nuttige dat ter plekke voorhanden is en al het andere te negeren. Het resultaat daarvan is competentie zonder begrip, op elk niveau vanaf het moleculaire. Omdat er competentie zonder begrip kan zijn, en omdat begrip ("echt" begrip) duur is, maakt de natuur intensief gebruik van het "meer dan je nodig hebt, hoef je niet te weten"-principe.'
Wij mensen weten doorgaans meer dan we nodig hebben voor het overleven en dat overschot aan weten zouden we een naam kunnen geven, we zouden het bewustzijn kunnen noemen.
Ons bewustzijn heeft er aanzienlijk aan bijgedragen dat wij, meer dan andere levende wezens, geen genoegen namen met de stand van zaken in het evolutionair proces. Dankzij ons bewustzijn zagen we dat leven hier op aarde veelal misère was, we stelden onszelf ten doel de misère te overwinnen, als niet in praktijk, dan wel in gedachten.
Wij kunnen ons paradijzen voorstellen, wij kunnen ons goden voorstellen, wij kunnen ons voorstellen dat we zelf goden zijn. Dit vermogen onszelf van alles voor te stellen heeft direct met ons bewustzijn en zijn beperkingen te maken. We weten meer dan strikt nodig is voor ons overleven, maar te weinig om werkelijk inzicht te vergaren en daarom vullen we de gaten in ons inzicht met fictie.
De hardnekkigste fictie die we ons kunnen voorstellen, moet wel de fictie zijn van het vooruitgangsgeloof, en deze wekt de meeste verwarring waar het de morele vooruitgang betreft. Geregeld hoor je de verzuchting dat de mensheid niets geleerd heeft van haar fouten. En dan gaat het niet om wiskundige of tandheelkundige fouten, maar om morele dwalingen. Het gat tussen het ideaalbeeld en de daadwerkelijke goedheid blijft een gapend gat, morele vooruitgang lijkt me inderdaad een illusie, maar om iedereen gerust te stellen, er is ook geen bewijs dat we moreel gezien achteruit gaan. De evolutionair psycholoog Steven Pinker (68) stelt zelfs dat wij als soort steeds minder gewelddadig worden, andere experts vinden dat Pinker slordig met zijn data is omgegaan. Laten we onszelf als soort moreel gezien een mager zesje geven.
Het vooruitgangsgeloof komt altijd weer neer op het vertrouwen dat de stervelingen en de wereld grotendeels maakbaar zullen blijken te zijn. Wat het tragische wordt genoemd is het tegendeel daarvan, het besef dat elke poging tot maakbaarheid aan zijn eigen, unieke tegenstrijdigheden ten onder zal gaan.
2. Spelen met vuur
Wie kan nadenken over zijn zijnkan tot de conclusie komen dat dat zijn een farce is, als niet altijd dan toch grote delen van de dag. Ons bewustzijn heeft van ons bij uitstek spelende wezens gemaakt.
Iemand die het spel zeer ernstig neemt is de historicus Johan Huizinga (1872-1945). Met recht beweert hij dat het menselijk vermogen om te spelen een kenmerk is van de beschaving. Juist de mogelijkheid ons van alles voor te stellen, veel meer, veel radicaler vermoedelijk dan andere levende wezens, heeft bij uitstek spelers van ons gemaakt. Dankzij ons bewustzijn stellen we ons niet alleen van alles voor, hebben we niet alleen een ongebreidelde fantasie, maar kunnen we ook weten dat we aan het fantaseren zijn, zoals we weten dat we met z'n allen nu bezig zijn te leven. Op die manier vallen we, als het goed is, nooit helemaal met onszelf samen. Ook dat kun je tragisch noemen, maar het is de reflectie die ons beschermt tegen gevaar, die het mogelijk maakt onze driften te beheersen op een schaal die niet bij andere levende wezens wordt aangetroffen. U mag ervan uitgaan dat ik geloof wat ik beweer, maar als ik volledig zou samenvallen met mijn beweringen zou ik geen enkele tegenspraak dulden en zou ik hen die mij tegenspreken vermoedelijk van deze aarde willen verwijderen. Ik ben niet dol op tegenspraak maar doodstraf voor hen die mij tegenspreken is een brug te ver, ik blijf een aarzelend humanist.
Wij kunnen ons kortom spelenderwijs tot onze macht en daarmee tot onze onmacht verhouden. Cultuur is spel. Kunst is spel. Religie is spel. Ook arbeid heeft het element van spel in zich. Oorlog is spel, zolang men zelf niet zwaargewond raakt of sneuvelt. Iedereen die zich ook maar oppervlakkig met oorlog bezighoudt zal allerlei spelelementen tegenkomen. De regels, de uniformen, het winnen of verliezen, goed kunnen mikken, strategische vaardigheden. Met de komst van de op afstand bestuurde drone dringt zich het spelelement van oorlog alleen maar sterker aan ons op.
De echtheid van techniek daarentegen is nooit onderwerp van discussie geweest en de techniek heeft dan ook nooit de status van spel of vrijplaats gehad. Naar ik vermoed hebben mensen zich altijd tegen de techniek verzet waar deze in weer een nieuwe vorm opdook. Dat geeft het verzet een ietwat belegen karakter, zoals het meeste cultuurpessimisme belegen is. Natuurlijk dragen bepaalde technologieën een mogelijk gevaar in zich, een groot gevaar zelfs, maar de meeste kritiek op technologische ontwikkelingen laat zich vertalen als breed uitgemeten nostalgie of ongekende mildheid voor de mens: mensen mogen dagelijks dodelijke auto-ongelukken veroorzaken, maar als een zelfrijdende auto dat een keer doet staat iedereen op zijn achterste poten. Was ik een zelfrijdende auto, dan zou ik me gediscrimineerd voelen.
Het ene spel, de ene fictie, de ene poging de werkelijkheid naar onze hand te zetten, geniet meer rechten dan de andere. Maar als wij op zoek zijn naar de waarheid, dan dwingt de komst van AI ons vraagtekens te zetten bij onze voorkeuren.
In zijn recent verschenen boekDoe zelf normaal,over de vraag of AI, democratie en een redelijk functionerende rechtsstaat kunnen samengaan, haalt Maxim Februari (60) het theorema van Thomas aan. Dat theorema is afkomstig van de Amerikaanse socioloog William Isaac Thomas (1963-1947) die stelde dat zodra mensen situaties definiëren als werkelijk die situaties ook werkelijk zijn in hun gevolgen. Niet alleen de techniek, kortom, maar de fictie als geheel verandert voortdurend de werkelijkheid, soms ingrijpend, soms minder ingrijpend, zij is allesbehalve onschuldig maar ook niet, laten we voorzichtig zijn, per definitie schuldig. Wij spelen met vuur.
En we weten, misschien niet bewust, dat vrijwel alles wat we denken te controleren vroeg of laat aan onze controle ontsnapt. Religie en kunst zijn zoals gezegd antwoorden op de controle die ons telkens ontsnapt. Met andere middelen en net iets andere doeleinden probeert wetenschap dikwijls ook de controledrift te bevredigen. Maar niets garandeert ons dat kunst, religie en wetenschap braaf in het gareel blijven. De productie van kennis staat haaks op braaf in het gareel blijven, wil die poging tot kennis meer zijn dan verantwoord conformisme.
Zoals Huizinga een boek schreef over spel en beschaving, zo schreef de socioloog J. Goudsblom (1932-2020) een boek getiteldVuur en beschaving.Het vuur omschreef hij daarin als 'vernietigend, onomkeerbaar, doelloos, zelfgenererend'. En waarom zou dit niet voor onze ficties gelden? Voor onze techniek?
De meest hardnekkige fictie,zei ik al, is ons vooruitgangsgeloof. Sinds Darwin is er iets tegenstrijdigs in dit ideaal geslopen, iets wat schuurt.
Terecht is de mens zich in de loop van de geschiedenis steeds meer gaan gedragen alsof de wereld zijn schepping is, en de mens is ook gaandeweg daadwerkelijk een soort van heerser op deze wereld geworden. Tegelijkertijd is de mens, in zijn verlangen naar vooruitgang, op zijn eigen evolutie gestuit, zodat het moeilijk vol te houden valt dat hij het altijd zelf was die aan de knoppen heeft gedraaid, dat hij werkelijk heerser op de wereld is.
Het verlangen om te weten, om niet altijd genoegen te nemen met fictie, heeft tot onttovering geleid, een fenomeen dat op zijn beurt weer in talloze ficties is gegoten. Denk bijvoorbeeld aan de Frankenstein-mythe, waar de mens, in zijn ambitie te concurreren met de goden, iets creëert dat zich tegen hem keert. Het is een variatie op de oermythe: God die de mens schiep en zich vervolgens vreselijk over hem begon op te winden, of, van de andere kant bezien: de mens die onwetend in het paradijs verkeerde, maar zo nodig van de boom der kennis van goed en kwaad moest eten en zijn bevoorrechte plaats verspeelde.
Bij Frankenstein denkt men vaak aan technologische ontwikkelingen, bij de appel in het paradijs aan een moreel bewustzijn. Het zijn twee gigantische producten van de controledrift en Dennett maakt duidelijk dat ze nauwer met elkaar in verband staan dan vaak wordt gedacht.
In zijn boek komen deze twee begrippen samen in het woord 'denkgereedschap'. Hij gebruikt het in de volgende zin: 'We gebruiken denkgereedschappen om onze eigen toekomstige handelingen te ontwerpen. Geen enkel ander dier doet dat.'
Ook onze morele intuïties en initiatieven zijn gebruikersillusies van ons denkgereedschap. Maar voor massamoord geldt uiteraard hetzelfde. En Dennett beleeft als een ware meester van de onttovering sardonisch plezier in het onttoveren. Hij schrijft: 'Zoals we hebben gezien is het heel gewoon en natuurlijk om een organisme meer begrip toe te dichten dan waarover het werkelijk beschikt, op de redelijke gronden dat het gedrag duidelijk blijk geeft van slimheid, en van wie kan die anders afkomstig zijn dan van het organisme zelf?'
Slimme gedragingen hoeven niets met werkelijk begrip te maken te hebben. Termieten kunnen uiterst ingenieus een termietenheuvel bouwen. Maar zij hebben vermoedelijk geen weet van hun ingenieuze handelingen. De slimme handeling staat los van begrip. En dit komt ook bij mensen voor.
We zijn misschien geen termieten of vlooien, maar ons hele handelen valt uiteen in gedragingen waarvoor we zelf slechts in beperkte mate de verantwoordelijkheid zouden moeten mogen nemen. Achteraf, zo zegt Dennett, denken wij onze 'behendige handelingen' prima te kunnen rechtvaardigen. Achteraf kan de schrijver zijn min of meer behendige schrijvershandelingen ook uitstekend verklaren en rechtvaardigen en veinzen dat hij het vanaf het allereerste begin zo gewild heeft.
Natuurlijk kan niet iedere gedachte gekwalificeerd worden als puur denkgereedschap, hierin bespeurt de mens die geen speelbal van zijn eigen doelmatig wenst te zijn misschien hoop. Werkelijk begrip en een breed repertoire aan vaardigheden zijn niet hetzelfde. Dennett waarschuwt alleen dat wij niet al te snel moeten bogen op de successen van de vooruitgang, dat wij niet al te makkelijk moeten denken de eigenaar te zijn van onze vaardigheden, van ons gereedschap.
Misschien is het zelfs correcter te zeggen dat de vaardigheden ons hebben dan dat wij vaardigheden hebben. Iets soortgelijks is ook al beweerd over emoties. Feitelijk zegt Dennett dat het verleden in ons woont, dat het ons gebruikt om zich te handhaven en zich aan ons openbaart als gebruikersillusie. Het woord intergenerationeel trauma is in zwang, maar beter is het te spreken van een belemmerende gebruikersillusie.
3. Uitdoven en aansteken
Dit alles roept de vraag opwaar de mens ophoudt. Als we het over AI hebben, dan is het misschien redelijker de zaak om te draaien. Niet: lijkt AI op ons? Maar: lijken wij op AI? En hoe lang hebben we nog om mogelijke illusies op ons eigen tempo te overwegen?
Het discours over de laatste stand van AI, aangezwollen door de lancering van ChatGPT, is, hoe intelligent er soms ook gesproken wordt, in laatste instantie flauw. Dit kan de deelnemers aan het discours niet verweten worden, we hebben het over inzichten waarvan we nog geen weet hebben. We kunnen onszelf slechts van alles voorstellen en nu moeten we ons voorstellen dat we een bevalling bijwonen en de ontsluiting een centimeter of vier bedraagt. We zien een glimp van een fontanel en overal om ons heen gonst het van speculaties over het karakter van de zuigeling. Het te voorschijn brengen van wat verborgen is, dat is wat ik probeer te zeggen, is een langdurig proces en het verborgene herbergt meer dan ChatGPT.
AI is niet meer maar ook niet minder dan het scheppen van waarheid op een manier zoals dat voorheen niet is gebeurd. Natuurlijk is AI een betere schaakspeler dan de mens, dat wisten we al, AI is een betere Go-speler dan de mens, AI kan vermoedelijk beter borstkanker detecteren dan de mens, al blijft AI dat wel graag in samenwerking met menselijke artsen doen, AI blijkt ook een redelijk goed psycholoog en een behoorlijk goede vertaler. Maar we gebruiken onze denkvermogens te beperkt als we denken dat in de toekomst AI ons niet op vele andere terreinen zal verslaan. Of AI de mensen zal vervangen of zal willen vervangen is een open vraag. Ik vermoed eerder dat er een symbiotische toestand zal ontstaan waarbij mensen met AI en andere mensen zullen samenleven en -werken op intieme en minder intieme wijze.
Zoals nu veel mensen al een auto en een fiets hebben zullen mensen dan een partner en AI hebben, waarbij de fiets de betere metafoor is voor de menselijke partner.
Ik zou echter nog een terrein willen noemen waarop ik vermoed dat AI zal uitblinken terwijl de mens ondanks alles op dat terrein zo zelden heeft uitgeblonken.
Franz Kafka zei dat de Messias altijd één dag te laat komt. Dat hij komt als hij niet meer nodig is. Ik begrijp dat zo: de komst van de Messias voltooit de verdrijving uit het paradijs, is de vervolmaking van de onttovering. Waarbij de vraag of het onttoveren goed voor ons is of niet nauwelijks ter zake doet.
AI is de komst of, zo men wil, de terugkeer van de Messias die men niet moet verwarren met welke vooruitgang dan ook. AI is Jezus.
De vraag waar de mens ophoudten waar die begint zal pas goed losbarsten als de onttovering is voltooid.
In 2018 verbleef ik twee weken in een verzorgingstehuis voor jongdementerenden in Gent. Als onderdeel van dit verblijf bezocht ik ook het woonzorgcentrum De Vijvers, in dezelfde stad, waar ik Jean-Pierre ontmoette. Jean-Pierre was toen 65, misschien is hij nu 70, bij zijn geboorte had hij te weinig zuurstof gekregen. Hij zat in een rolstoel en kon niet spreken. Zijn tong hing uit zijn mond. Regelmatig sloeg Jean-Pierre met een pollepel op rolstoel en tafel. Die pollepel was belangrijk voor hem, zo werd mij verteld. Lang had hij met zijn moeder die voor hem zorgde in De Vijvers geleefd, maar die moeder was recentelijk overleden. 'Weet Jean-Pierre dat zijn mama is overleden?' vroeg ik aan een van de verpleegkundigen.
'Ik denk het niet', antwoordde ze.
Mijn stukje van die dag eindigde met de zinnen: 'Men zou kunnen vragen: is dit nog een mens? Het antwoord luidt: veel mens. Jean-Pierre is mijn evenbeeld.'
Ik had dat intuïtief opgeschreven. Omdat Jean-Pierre indruk op me maakte, en dat doet hij nog steeds.
Als ik Jean-Pierre moet uitsluiten van de mensheid, dan moet ik mijzelf uitsluiten.
Als hij geen doel is op zichzelf, waarom ben ik dat dan wel?
Het mag duidelijk zijn dat Jean-Pierre geen taal tot zijn beschikking heeft, vermoedelijk ook nauwelijks iets wat we bewustzijn kunnen noemen en bij uitstek is Jean-Pierre niet zelflerend. Geen AI. Geen of nauwelijks I.
Ik vond het daar in woonzorgcentrum De Vijvers niet makkelijk om me voor te stellen Jean-Pierre te zijn. Voor mij zat zijn menselijkheid, wat niets anders wil zeggen dan dat ik mij alleen hierin herkende, in zijn relatie met de pollepel.
Was ik Jean-Pierre, dan zou ik me net zoals hij hebben vastgegrepen aan die pollepel, de pollepel die per slot van rekening ook een product van de techniek is.
In de onttoverde wereld zullen wij er steeds beter in zijn om Jean-Pierres te voorkomen tot ze er amper of niet meer zijn. Vermindering van de hoeveelheid misère is het wezen van onze vooruitgang. En daarin lijken we vooruitgang te boeken. Lijken. Druk het lijden op de ene plaats weg, het komt op de andere plaats weer op.
Als ik in de waarheid wil leven, moet ik mij verhouden tot mijn gebruikersillusies. Daarom kan ik niet met zekerheid stellen dat de vaardigheden die ik hier heb tentoongespreid - het woord vaardigheden houdt geen kwalitatief oordeel in - mijn zelflerend vermogen waarmee ik heb gepronkt als een trotse machine, wezenlijk verschillen van het slaan met een pollepel op een tafel.
Ik weet niet zeker of ik niet hier op eigen wijze met de eigen pollepel op tafel heb geslagen.
Dat de Messias een machine zal zijn, daaraan twijfel ik niet, wij zullen niet rusten voor de machine, de afgod der afgoden, mens is geworden. Wij willen ons evenbeeld scheppen.
De vragen, wat is de mens en wat is menselijkheid, zijn al vaak gesteld. Denkend aan de waarheid van de gebruikersillusies zou ik zeggen: menselijkheid is overbodigheid, het vermogen te reflecteren over die overbodigheid, zeer menselijk is ook het gevecht ertegen, een tweesnijdend zwaard. Nuttig zijn slechts de machines, en door zelf steeds nuttiger te worden zijn wij in hun richting opgeschoven.
Dankzij geluk en toeval heb ik de mens gezien die dat ene woord, verlosser, verdient, want de verlosser is iemand die ons verlost, ook van onze gebruikersillusies. Een van de laatste menselijke verlossers misschien wel.
Ik zag Hem in woonzorgcentrum De Vijvers in Gent. Hij sloeg met zijn pollepel onophoudelijk op rolstoel en tafel. Hij confronteerde me subtiel en goedaardig met mijn eigen overbodigheid.
Zolang ik leef zal ik dat beeld van verlossing en verlosser met me meedragen. Mechanisch waren zijn handelingen, feitelijk machinaal, en toch zoveel meer dan dat. Zo kun je ook mens worden.
Ons lichaam, een al dan niet verouderd apparaat. Onze grootste droom is nog altijd dat we het kunnen ruilen voor een beter model