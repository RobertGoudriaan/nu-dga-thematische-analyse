Een weefgetouw als ode aan de vrouw

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
21 maart 2024
Volgens de flaptekst vanDe wachtersvan de Algerijn Tahar Djaout (1954-1993) gaat het om een 'kafkaëske roman'. Ligt een vergelijking met Camus niet meer voor de hand? Camus was eenpied-noir,een Franse Algerijn, wiens beroemdste boek,De vreemdeling,een op het strand van Algiers aangetroffen dode 'Arabier' als uitgangspunt heeft. Al eerder heeft Kamel Daoud (inMoussa, of de dood van een Arabier)zijn pijlen op Camus gericht en zich het lot van die met opmerkelijke desinteresse behandelde naamloze vermoorde aangetrokken. Zijn bijna-naamgenoot Djaout polemiseert indirecter. 'Had Camus altijd omhooggekeken en nooit om zich heen?' vraagt de schrijver van het nawoord vanDe wachterszich af. 'Want in Algerije wonen geen Arabieren, maar' - en dan volgt een opsomming van vele, mij onbekende, volkeren. Die onderscheidende precisie, een graadmeter voor literaire kwaliteit, is typerend voor Djaout.
De wachtersis zijn derde roman in het Nederlands. Het origineel,Les vigiles- Djaout schrijft in het Frans - stamt uit 1991. Twee jaar later werd hij door kort daarvoor aan de macht gekomen moslimfundamentalisten vermoord. In zijn nalatenschap trof men een nagenoeg voltooid romanmanuscript aan met de onheilspellend profetische titelDe laatste zomer van de rede,over een boekhandelaar die in zijn professionele en geestelijke bestaan wordt bedreigd door de Wakende Broeders, die als 'surveillanten van het geweten' met intimidatie en terreur optreden tegen alles wat afwijkt van Het Boek, dus zeker tegen de verzamelplaats van die subversiviteit bij uitstek, de boekhandel.
InDe wachtersgaat het om het theocratische taboe op alle vormen van creativiteit. Hoofdpersoon is Mahfoudh, een 34-jarige natuurkundeleraar. Als kind, op een soort dumpplaats spelend met zijn vriendjes, was hij tussen 'gehavende meubelstukken, onbruikbaar roestig gereedschap, een rommelige hoop metaal, hout en plastic' bevangen door een 'koorts om te creëren, die zijn hoofd en zijn handen onrustig maakte'. Die koorts leidt ertoe dat hij een weefgetouw wil ontwikkelen, een verbeterde versie van het apparaat dat hij zich herinnert van de betoverende weefactiviteiten van zijn grootmoeder, maar waarvan er nu, vijftien jaar later, in het hele dorp niet een meer te vinden is. Maar zo eenvoudig gaat dat niet. Bij het aanvragen van octrooi op zijn uitvinding stuit hij op tegenwerking. Uitvindingen en creaties, aldus de man aan het loket, worden als ketters beschouwd omdat ze tornen aan het bestaande; 'onze religie verwerpt scheppers vanwege hun ambitie en gebrek aan nederigheid'. Vanaf dat ogenblik geldt hij als gevaarlijk en wordt hij bespioneerd. Een reis naar een uitvindersbeurs in Heidelberg is een aaneenschakeling van bureaucratische pesterijen en vernederingen, bij thuiskomst blijkt er in zijn papieren te zijn gerommeld. Maar dan leest hij in de krant een chauvinistisch getoonzet artikel dat hij in Heidelberg in de prijzen is gevallen.
Mahfoudh voelt zich politiek misbruikt. Bij de huldiging in het gemeentehuis ondergaat hij de obligate bestuurdersbombast met tegenzin en relativeert hij zijn eigen prestatie. 'Over mijn eenvoudige toestel, dat vanavond misschien iets te groots gevierd wordt, wil ik alleen melden hoeveel het verschuldigd is aan anderen, en met name aan vrouwen, die dit soort vieringen niet bijwonen, maar die zich eeuwenlang hebben toegelegd op zwaar werk om stukje bij beetje ons welzijn, ons geheugen en onze blijvende symbolen te weven. Met een weefgetouw, het instrument waar ze hun handen en ogen op hebben stukgemaakt en dat ik opnieuw heb uitgevonden toen het op het punt van verdwijnen stond, wil ik mijn dankbaarheid tonen en een heel klein beetje teruggeven van de vele, vele dingen die zij voor ons hebben gedaan.'
Dat is een ongebruikelijk statement in een land waarin misogynie tot de vaste bestanddelen van de traditionele cultuur behoort, zoals de lezer vanaf de eerste bladzijden duidelijk was. Als de belangrijkste antagonist van Mahfoudh leerden we daar een oude dorpeling kennen die dertig jaar eerder, tijdens de onafhankelijkheidsoorlog tegen de Fransen, bij toeval aan de kant van de 'rechtvaardigen en de volmaakten' had gevochten. Hij vindt de aantrekkingskracht van zijn vrouw gelijk aan die van 'een kruk of een koffer'; hij weet ook zeker dat hij pas iets van de dood van zijn vrouw zou merken 'als het etenstijd was en er geen maal voor hem klaarstond'.
Deze ongelukkige man wordt verteerd door wantrouwen, paranoia en angstige herbelevingen van de oorlog. En dan wordt hij er ook nog op doortrapte, zij het niet geheel onterechte wijze van beschuldigd Mahfoudh tegengewerkt en bespioneerd te hebben - 'een domme fout jegens een grote uitvinder', waarmee hij ook de gemeente in diskrediet heeft gebracht. Bij wijze van boetedoening wordt hij gedwongen te 'verdwijnen', oftewel zelfmoord te plegen. Het besef dat hij nooit meer zal terugkeren 'naar zijn streek om er nog een laatste keer het prachtige verstrijken van de seizoenen te volgen' laat hem in het aangrijpende melancholische slotdeel opgaan in bedwelmende, alle zintuigen doordringende herinneringen aan zijn kindertijd. 'Liever dan alle heerlijkheden in het hiernamaals zou hij nog eens zijn kudde laten grazen in de avondlijke rust, gretig de geur van brem en rozemarijn opsnuiven, en als een bokje van rots naar rots springen.' Dat is niet alleen kafkaësk.
Scheppers zou het ontbreken aan nederigheid
TAHAR DJAOUT De wachters Vertaald door Hester Tollenaar. Uitgeverij Jurgen Maas, 192 blz. Ulf Andersen / Gamma-Rapho / Getty Images) | Tahar Djaout in Parijs, 1987, zes jaar voordat hij in Algerije werd vermoord door moslimextremisten