Dan moet het maar alleen Israël en de buitenwereld

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
6 juni 2024
Door de oorlog in Gaza dreigt Israël een pariastaat te worden. Toch ligt ook de weg naar een internationale doorbraak nog open. 'De situatie is vloeibaar. Of Israël van deze oorlog kan herstellen, hangt af van hoe die eindigt.'
Op de witte stranden van de Malediven, een archipel in de Indische Oceaan, legden in de eerste maanden van dit jaar 528 Israëlische toeristen hun handdoek neer. De ruim duizend die daar in de rest van het jaar wellicht nog bij zouden zijn gekomen, moeten dat ergens anders doen: president Muizzu kondigde afgelopen weekend aan dat de Malediven hun grenzen zullen sluiten voor Israëli's, en een nationale collecte zullen beginnen voor de Palestijnen.
Het was geen nieuws dat veel aandacht trok tussen het oorlogsgeweld en het getouwtrek over een bestand tussen Israël en Hamas. Maar zonder betekenis was het niet. Israël heeft namelijk sinds zijn oprichting een vreemde band met de buitenwereld: geïsoleerd in zijn regio, sterk verbonden met de wereld daarbuiten. En vanuit Israël gezien bewegen de zaken in die wijdere wereld niet de goede kant op.
Het regende de afgelopen maanden internationale oproepen aan Israël om zijn oorlogsgeweld te matigen in Gaza. Sommigen landen vaardigden sancties tegen Israël uit, met als belangrijkste Israëls regionale partner Turkije. De botsing van Israël met het internationaal recht - het Internationaal Gerechtshof droeg Israël op om zijn offensief in Gaza te staken, terwijl het Internationaal Strafhof waarschijnlijk een opsporingsbevel uitvaardigt tegen premier Netanyahu - onderstreepte dat Israëls aanzien in de wereld onder druk staat. Zo sterk zelfs dat steeds vaker het p-woord valt: pariastaat.
'Of Israël dat is, hangt natuurlijk af van wie je het vraagt', zegt Amnon Aran, politicoloog aan City, University of London en schrijver van boeken over Israëls buitenlandse politiek. 'We zitten in een periode van verandering. Voor Israël dreigt het dubbele probleem van regionale isolatie en mondiale isolatie zich te verergeren.'
'De man in de straat is er niet zo mee bezig, en een radicaal deel van Israëls politiek en electoraat zou zo'n isolatie juist omarmen', vervolgt Aran. 'Maar Israël is een klein land dat grotendeels afhankelijk is van degoodwillvan anderen. Israëlische elites - politiek, militair, en natuurlijk zakelijk en academisch - zijn zich acuut bewust van de dreigende isolatie en zien deze als een groot probleem. Er is geen twijfel aan dat een werkelijke isolatie extreem schadelijk voor Israël zou zijn.'
Verbaasd en teleurgesteld -dat was de Israelische premier Netanyahu vorige week toen hij hoorde dat de Verenigde Staten niet samen met Israël ten strijde zouden trekken tegen het Internationaal Strafhof. Dat had hij kennelijk wel verwacht. Hij vond het namelijk 'belangrijk dat vrije landen een signaal naar het Strafhof' zouden sturen. Dat die coalitie van vrije landen tegen het Internationaal Strafhof niet bestaat - en dat die ook niet vooruit werd geholpen door hoe boos Netanyahu eerst reageerde op het nieuws van zijn waarschijnlijke dagvaarding, en later van een Israëlisch bombardement op een Palestijns tentenkamp in het zuiden van Gaza - wilde hij kennelijk niet zien.
'Het is Netanyahu ten voeten uit', zegt de journalist David Rosenberg, columnist vanHaaretzenForeign Policy, telefonisch vanuit Israël. 'Hij heeft vrienden en vijanden en niets daartussenin. Voor Israël, zo denkt hij, geldt hetzelfde. Daarom kan hij niet begrijpen hoe de houding van een groot deel van de wereld is veranderd sinds Hamas' aanval van 7 oktober. Het is voor hem onmogelijk dat Israël een vriend zou hebben die tegen de oorlog in Gaza is, of dat er neutrale landen zijn die vinden dat Israëls recht op zelfverdediging grenzen heeft.'
De houding tegenover Israël is wel degelijk veranderd. Israël heeft de wereld ruim een half jaar om solidariteit en geduld gevraagd, bij een bombardementscampagne en veldtocht tegen een vijand die zich onder en tussen de burgerbevolking van Gaza verschuilt. Maar dat geduld lijkt voorbij. 'Deze oorlog moet eindigen', zei zelfs president Biden deze week, nadat hij die oorlog al die tijd mogelijk had gemaakt. Netanyahu en Israël zelf staan steeds meer geïsoleerd.
'Je kunt ernaar kijken op twee niveaus', zegt Rosenberg. 'Op het niveau van het algemene publiek kun je zien dat Israëls status in Europa en de VS enorm is verslechterd in sommige sectoren, met name de kunsten en de academische wereld. Dat is in veel landen nog niet vertaald naar een groter publiek, maar toch is de schade aanzienlijk. Het andere niveau is dat van regeringen en grote bedrijven. Ook daar zie je een paar opvallende verschuivingen - de erkenning van Palestina door drie Europese landen, bijvoorbeeld - maar over het algemeen geen grote beweging.'
Toch is het risico op beide terreinen voor Israël groot, meent Rosenberg, en Israël zelf maakt die risico's groter. 'Dat komt doordat de meeste Israëli's de houding van de buitenwereld niet begrijpen. Ze zijn nog altijd zo geschokt door de aanvallen van 7 oktober dat ze niet zien dat veel mensen in andere landen anders zijn gaan denken over de oorlog in Gaza door wat ze in de afgelopen maanden hebben gezien. Ook omdat dit in Israël anders wordt bericht dan in andere landen. Het tweede probleem is dat we een rechtsreligieuze regering hebben met mensen wiens grondhouding is: de wereld mag ons niet, dus we zullen tegenwind krijgen wat we ook doen. Dat is allemaal antisemitisme en moeten we daarom negeren.'
Dit vertaalt zich in concreet regeringsbeleid. 'Netanyahu heeft het ook met zoveel woorden gezegd: "Als we alleen moeten staan, dan moet het maar alleen". Hij en zijn regering negeren oproepen van Europese regeringen of zelfs de Verenigde Staten, het Internationaal Gerechtshof, of de Verenigde Naties, zoveel het kan. Dat betekent dat de regering niet afgewogen reageert, en dat het in feite de wereld richting nog sterkere kritiek duwt, omdat het ook milde of gedeeltelijke kritiek boos verwerpt. De meer verlichte delen van de Israëlische politiek en het leger zien dit probleem, maar hebben de macht niet om daar iets aan te doen.'
Dat roept het beeld op van Israëlals een nieuw Zuid-Afrika. Dat land werd tijdens het apartheid-tijdperk onderworpen aan een lijst internationale sancties, hoewel de meeste daarvan vrijwillig waren en niet-bindend. Maar dat ligt niet voor de hand. De meest effectieve internationale sancties lopen via internationale organisaties, maar binnen de Verenigde Naties, de Europese Unie, of andere fora zijn er regeringen waarvan te verwachten is dat ze een boycot of sancties tegen zullen houden, zoals de Verenigde Staten, Duitsland of Hongarije.
Anti-Israëlische regeringen kunnen proberen ad hoc coalities samen te stellen, maar de meeste regeringen in de wereld staan eerder kritisch dan activistisch ten opzichte van de oorlog in Gaza. Het lijkt niet waarschijnlijk dat Israël via zo'n weg werkelijk kan worden geïsoleerd. Zeker niet zolang de Verenigde Staten, zoals in de voorbije maanden, zoveel van de eigen invloed en aanzien op het spel willen zetten voor Israël.
'Een Zuid-Afrika-scenario ligt niet voor de hand', zegt politicoloog Amnon Aran daarom. 'Maar evengoed is de situatie nu duidelijk in beweging. Ook een informele boycot of isolatie, zoals die zich nu op sommige terreinen begint af te tekenen, heeft een psychologisch en economisch effect. En als meer regeringen, en vooral de regeringen die voor Israël belangrijk zijn, expliciet gaan oproepen tot een einde van de oorlog, dan worden voor Israël de risico's groter.'
Nog altijd is het mogelijk dat de huidige trend richting isolatie van Israël juist ombuigt, stelt Aran. 'De Amerikaanse regering werkt al lange tijd aan een grote deal, waarbij Israël, SaoediArabië en de Verenigde Staten een verregaand partnerschap aangaan in de regio. De regeringBiden heeft dat idee niet losgelaten door de Gaza-oorlog; ze zijn er juist de laatste maanden steeds meer over gaan praten en proberen het over de drempel te trekken.'
De oorlog heeft zo'n akkoord natuurlijk moeilijker gemaakt. 'Want Saoedi-Arabië wil er niet op staan alsof het de Palestijnen uitverkoopt voor zijn eigen winst. Maar de Saoedi's hebben grotere belangen dan de Palestijnen. Als zij een deal met Israël kunnen presenteren als iets waarmee ze de belangen van de islamitische wereld dienen - bijvoorbeeld dat zij door een akkoord een einde maken aan Israëls oorlog in Gaza, of dat zij met een akkoord een proces in gang zetten richting een daadwerkelijke Palestijnse staat - dan zou Saoedi-Arabië dat wel willen.'
De deal is echter onwaarschijnlijk zolang het bloedvergieten in Gaza doorgaat, of als Israël Gaza gewelddadig bezet houdt. 'Maar vanuit een strategisch oogpunt zijn de Saoedi's veel minder bezorgd om de Palestijnse kwestie dan om hun macht in de regio of de dreiging van Iran', besluit Aran. 'De situatie is daarom vloeibaar en de uitkomst staat nog niet in steen gebeiteld. Of Israël van deze oorlog kan herstellen, en in welke richting Israëls isolatie zich ontwikkelt, hangt af van hoe de oorlog eindigt.'
Israëls premier Netanyahu heeftdaar nu de grootste invloed op, maar ook de Israëli's zelf hebben dat. De afgelopen weken zijn er weer grote straatprotesten in Tel Aviv geweest, waarbij vanaf het omgedoopte Hostage Square een einde aan de oorlog en een akkoord met Hamas over de gijzelaars wordt geëist. Als er verkiezingen zouden komen - de oppositieleider heeft daartoe opgeroepen - dan zou ook Israëls internationale positie een rol kunnen spelen.
'Het is helemaal niet zeker dat links daarvan zou profiteren, het kan ook voor een verdere radicalisering naar rechts zorgen', zegt journalist David Rosenberg daarover. 'Maar er is een deel van de samenleving, misschien niet groot maar wel duidelijk aanwezig, dat de effecten voelt van Israëls groeiende isolatie en zich grote zorgen maakt. De verkiezingsuitslag is zeer onzeker. Het gevoel bij een deel van de kiezers, dat de huidige regering van Israël een internationale paria maakt - en dat ook bewust doet - zou de balans kunnen laten doorslaan.'