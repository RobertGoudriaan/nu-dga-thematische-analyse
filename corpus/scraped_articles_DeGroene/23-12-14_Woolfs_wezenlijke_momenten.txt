Woolfs wezenlijke momenten

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
14 december 2023
De Bloomsbury Group iswereldberoemd. Minder bekend is The Memoir Club, de vriendengroep die tussen 1920 en 1936 samenkwam om beurtelings onverbloemde autobiografische voordrachten te houden. Tot de leden behoorden 'Bloomsberries' als E.M. Forster, Lytton Strachey en natuurlijk Leonard en Virginia Woolf. De regels waren simpel: de spreker moest volkomen openhartig zijn en voor de luisteraars gold:'No one has the right to be shocked or aggrieved by what is said.'
Tijdens een van deze bijeenkomsten ontboezemde Virginia Woolf in de lezing22 Hyde Park Gatedat ze was misbruikt door haar halfbroer. Na haar dood werd deze vertelling samen met twee andere voordrachten en twee autobiografische teksten gepubliceerd alsMoments of Being,dat nu opnieuw in het Nederlands is verschenen alsBen ik een snob?De vertaling van Leonoor Broeder is voortreffelijk, al dekt de nieuwe titel de lading amper. Ook wijkt deze Nederlandse editie af van het origineel door de teksten chronologisch te ordenen, maar dat pakt juist gelukkig uit. De losse delen vormen zo een coherent geheel dat leest als de autobiografie die Woolf niet wist te voltooien (terwijl man Leonard van geen ophouden wist en een zesdelige autobiografie publiceerde).
Ben ik een snob?opent metHerinneringen,een onafgemaakte brief die Woolf in 1907 richtte aan haar neefje Julian Bell. Ze vertelt hierin over de familieverhoudingen en hoe die veranderden door de dood van haar moeder Julia en haar halfzus Stella. Haar vader, de letterkundige Leslie Stephen, omschrijft ze onomwonden als 'een onvoorstelbaar zelfzuchtige tiran die de schoonheid en vrolijkheid van degenen die overleden waren vervangen had door lelijkheid en somberheid'. Deze toon is kenmerkend voor de hele bundel; ze is niet terughoudend, en is steeds genadeloos eerlijk.
De titel22 Hyde Park Gateverwijst naar het adres waar Woolf werd geboren en waar ze woonde tot haar vader in 1904 overleed. In deze tekst is ze scherp, geestig en geweldig vilein. Bekeek je haar halfbroer George Duckworth goed, dan 'viel het je op dat hij ondanks de krullen van een God en de oren van een faun onmiskenbaar de ogen van een varken had'. Hij neemt haar mee naar een toneelstuk waarin de actrice op het toneel wordt achtervolgd door de acteur. Als ze opgeeft, klimt de acteur op haar terwijl hij zich ontdoet van zijn kleren. Dit scabreuze toneelstuk is een vooraankondiging: als Virginia eindelijk thuis is en bijna slaapt, wordt er op haar deur geklopt. Het is George 'en hij wierp zich op mijn bed en nam me in zijn armen'. Dit is geen sensationele vertelling over seksueel misbruik, maar een secuur opgebouwd verhaal waarin de ontknoping ingetogen en zelfs met een vleugje ironie wordt opgediend.
Nadat haar vader was overleden, verhuisde Woolf naar 46 Gordon Square. Dat was het 'hoofdkwartier' van de Bloomsbury Group. InOud Bloomsburyvertelt Woolf over het ontstaan van deze fameuze groep kunstenaars en schrijvers. Ze karakteriseert de donderdagavondbijeenkomsten in Gordon Square als 'abstract'. De vaak saaie en eenvoudige gesprekken die in Hyde Park Gate werden gevoerd, maakten plaats voor levendige discussies over het goede, het ware en het schone. Toen Lytton Strachey op een lenteavond binnenkwam, wees hij naar een vlek op de witte jurk van Vanessa en vroeg: 'Sperma?' Iedereen barstte in lachen uit en sindsdien werd er openlijk gesproken over seks en seksualiteit.
Ook memorabel is Woolfs ontmoeting met de schrijver en criticus Arnold Bennett in 1928 waarvan ze verslag doet in de ironische voordrachtBen ik een snob?(het antwoord is overigens: ja). Haar romanOrlandowas dat jaar verschenen en door Bennett negatief besproken. Op het feest waar ze elkaar treffen herhaalt de ongemakkelijke Bennett nogmaals dat hij haar boek erg slecht vond. Waarop ze snedig antwoordt: 'U kunt geen grotere hekel aan mijn boeken hebben dan ik aan de uwe, Mr. Bennett.'
Geheel in lijn met haar verhalende oeuvre ligt de nadruk van het lange, afsluitendeEen schets van het verledenop het innerlijke leven: wat ze voelt, denkt en ervaart. Soepel schakelt Woolf tussen indringende belevenissen en beschouwende passages. Volgens Woolf gaat het in een autobiografie niet primair om de gebeurtenissen, maar om de mens die ze beleeft, want 'de gebeurtenissen op zichzelf hebben weinig betekenis, tenzij we eerst weten wie ze meemaakte. Wie was ik dus?'
Deze vraag probeert Woolf te beantwoorden door een aantal 'wezenlijke momenten' te beschrijven. Dit zijn zintuiglijke sensaties die ze bewust ervaart en die gepaard gaan met intense gevoelens. Wakker liggend tijdens een vakantie in Cornwall hoort de jonge Virginia de golven breken op het strand en heeft ze 'het gevoel dat het bijna niet te geloven is dat ik hier werkelijk ben; de zuiverste opwinding die ik me kan voorstellen'. Dezemoments of beingzijn bepalend voor haar jeugd omdat ze 'het achterliggende lijnenstelsel vormen; ze vormden het onzichtbare en onuitgesproken deel van mijn kinderjaren'. En dat deel weet Woolf indrukwekkend intiem, sensitief en intelligent te verwoorden.
'Het gevoel dat het bijna niet te geloven is dat ik hier ben'
VIRGINIA WOOLF Ben ik een snob? Vertaald door Leonoor Broeder. HetMoet, 276 blz. Adoc-photos / GettyImages | Virginia Woolf, juni 1926 - het gaat in een autobiografie niet primair om de gebeurtenissen, maar om de mens die ze beleeft