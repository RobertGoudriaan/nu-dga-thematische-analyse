Anne, bevrijd van het Hollywoodhumanisme

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
8 juni 2023
Lola Lafon probeert inAls je naar dit lied luistertte voelen wat Anne Frank moet hebben gevoeld toen ze in het Achterhuis zat. Dat doet ze tastend en sober, het geheel is verpletterend.
Op 29 maart 1944deed Gerrit Bolkestein, minister van Onderwijs van de Nederlandse regering in ballingschap in Londen, een oproep via Radio Oranje waarin hij de Nederlanders vroeg hun dagboeken en brieven te bewaren; na de oorlog zouden ze waardevolle getuigenissen kunnen vormen. Die oproep moet Anne Frank ter ore zijn gekomen. Het idee dat ook haar dagboek in de openbaarheid een rol zou kunnen spelen, ja, dat het zou kunnen worden uitgegeven, wond haar op.
Ze nam meteen een kloek besluit: ze herleest het dagboek dat ze al bijna twee jaar, vanaf 12 juni 1942, heeft bijgehouden en gaat het herschrijven. Als het een echt boek moet worden, weet de gretige lezer die zij is, moet het aan literaire eisen voldoen. Ze kiest voor een andere, in zekere zin indirecte vertelvorm. Ze richt zich tot een denkbeeldige vriendin, Kitty, ontleend aan een jeugdroman van Cissy van Marxveldt, met wie de lezer zich moeiteloos kan identificeren - ook hij zal zich aangesproken en in vertrouwen genomen voelen. Ze schaaft aan haar stijl, schrijft een inleiding, voegt historische context toe, schrapt als te persoonlijk bevonden passages en besluit pseudoniemen te gebruiken - zo veranderen de bewoners van het Achterhuis in personages.
'Vanaf die dag is Anne Frank niet meer alleen een meisje dat een dagboek bijhoudt, al haar beslissingen zijn die van een schrijfster die toekomstige lezers in gedachten heeft' - aldus Lola Lafon (1974) inAls je naar dit lied luistert,haar boek over 'een nacht in het Achterhuis'. Nieuw is die constatering natuurlijk niet, iedereen die zich in Anne Frank verdiept is daarvan op de hoogte. Maar Lafon, de uit Roemenië afkomstige Franse schrijfster, doet meer, haar inzet is ambitieuzer. Zij ziet hoe een moreel verplichtende herdenkingscultuur de trekken heeft aangenomen van een platte toeristische attractie, dat de verering voor het meisje, volgens de wetten van het amusement, haar schrijfwerk overschaduwt, dat de vertwijfelde puber Anne Frank een geneutraliseerde sterrenstatus heeft verworven en aldus uit het zicht is verdwenen. Dat is onverdraaglijk - die puber wist al op 9 oktober 1942, dertien jaar jong, dat de in veewagens naar Westerbork vervoerde joden zouden worden vermoord: 'De Engelse radio spreekt van vergassing.'
Lafon doet een poging door al die populariserende vertekeningen heen te breken en haar terug te halen naar de extreem precaire omstandigheden van het Achterhuis. Haar engagement is geen willekeurige keuze, het heeft biografische, existentiële wortels. Niettemin heeft ze lang geaarzeld of zij wel de juiste persoon was om deze taak op zich te nemen. Documentaires over de shoah ging ze uit de weg, boeken erover heeft ze nauwelijks gelezen, tijdensSchindler's Listliep ze uit de bioscoopzaal, van romantiseringen van de holocaust wordt ze misselijk.
De reden: Lola Lafon is tot op zekere hoogte een lotgenoot van Anne Frank, zij behoort tot de derde generatie joden na de shoah. Ook haar 'stambomen zijn ontworteld, verbrand, verkoold. (...) Ze zijn uiteengereten, die stamlijnen waarin te veel overledenen rondspoken van wie niet eens bekend is hoe ze zijn omgekomen. Vergast, verbrand, of naakt in een lijkenput gegooid, voor altijd zonder graf. We kunnen hun geen hulde brengen. We kunnen dat hoofdstuk niet afsluiten.'
Daarom besluit ze mee te doen aan een initiatief van de gerenommeerde Parijse uitgeverij Stock,Ma nuit au musée,waarvoor schrijvers een nacht doorbrengen in een museum naar keuze. Ze neemt contact op met de directeur van het Anne Frank Huis, maar kan op zijn vraag wat het project voor haar betekent geen behoorlijk antwoord geven, ze begrijpt zelf niet waarom ze er zo naar verlangt, maar weet wel dat ze dit verhaalmoetschrijven.
Nieuw, in feitelijke zin, is dat verhaal natuurlijk niet. Toch maakt het op mij een verpletterende indruk. Uitleggen waar dat in zit, is niet eenvoudig. Belangrijk, denk ik, is Lafons terughoudendheid. Zij weet dat die een voorwaarde is om iets anders dan gemeenplaatsen te schrijven. Anne Frank is vooralsnog een vreemde voor haar. Dus is het niet Anne, alsof ze goede vriendinnen waren, het blijft Anne Frank.
Ook eigent ze zich de ruimte van het Achterhuis niet toe. Ze ondergaat de leegte ervan, probeert te voelen wat Anne Frank moet hebben gevoeld gedurende die 761 dagen van wanhopige, claustrofobische gevangenschap met acht personen hutjemutje op minder dan veertig vierkante meter. Ze moet hebben gedroomd van een andere, lichtere wereld - de met krantenfoto's volgeplakte muren van onder meer Sonja Henie, de befaamde kunstschaatsster, getuigen ervan. Maar goed dat ze niet heeft geweten dat Henie op de Olympische Spelen van 1936 aan Hitler was voorgesteld en daar 'een hele show' van had gemaakt.
Als je naar dit lied luistertdankt zijn overtuigingskracht ook in hoge mate aan het raffinement van de compositie. Dat Lafon persoonlijke motieven heeft voor haar onderzoek is van meet af aan duidelijk, maar pas gaandeweg, vooral in de laatste delen van het boek, blijken die in volle omvang. De doorbraak naar haar eigen familiegeschiedenis vindt plaats als zij in het Achterhuis, even na twee uur in de nacht, op de drempel van Anne Franks kamertje aarzelt om naar binnen te gaan. Misschien, zegt ze, had haar moeder een tablet Lexomil in haar toiletzak moeten stoppen, met 1,5 mg benzodiazepine zou ze nu geholpen zijn - zoals Lexomil en andere middelen tegen angst- en slaapstoornissen al altijd 'de reisgezellen' waren van haar grootouders en hun hele kring Russische, Poolse, Roemeense immigranten.
Vanaf haar achtste - haar gezin woont in Boekarest, het is de tijd van Ceausescu's dictatuur - hield Lafon een dagboek bij. Op haar vijftiende, inmiddels woonachtig in Parijs, interviewt ze haar grootvader omdat ze een portret van hem wil schrijven. Veel levert dat niet op. Hij moet 'rond 1906' in Wit-Rusland zijn geboren. 'Misschien rond 1920, hij was een tiener', is hij met het ouderlijk gezin voor de Russische pogroms op de vlucht geslagen naar Polen, waar ze terechtkwamen in een gettowijk in Warschau, maar zekerheden kon hij niet geven en zin om erover te praten had hij evenmin. Lola komt niet verder dan 'een dubieus kladje van korte zinnen en vraagtekens', maar de inlevende mijmeringen die er nu, achteraf, op volgen geven een schrijnend vermoeden van de achtergronden van zijn sprakeloosheid.
De geschiedenis van Lola's grootmoeder, Ida Goldman, is even beklemmend. Zij is 'rond 1914' geboren in Lublin, Polen, had daar als jodin 'geen enkele toekomst' en liet zich rond haar vijftiende overhalen naar Parijs te emigreren, waar ze haar man, Lola's Russische grootvader, ontmoette en met hem trouwde. Ze dromen ervan 'doodgewone Fransen' te worden, maar dat blijkt snel een illusie: 'Op 3 oktober 1940 wordt de wet uitgevaardigd waarbij de joden uit openbare en leidinggevende functies worden geweerd. Ida leert haar dochter' - Lola's moeder - 'zwijgen nog voor het kind kan praten.' Zij overleven de oorlog, het grootste deel van hun families niet.
Zij, Ida Goldman, zegt Lafon, is de reden voor haar nacht in het Achterhuis, zij gaf haar op haar tiende een medaille met de afbeelding van Anne Frank. Ida was drietalig, maar sprak vrijwel geen Frans, kon het tot ver na haar zestigste lezen noch schrijven, maar van literatuur had ze desondanks wel degelijk verstand.Apostrophes,het fameuze vrijdagse literatuurprogramma van Bernard Pivot, miste ze niet een keer. 'Het Frankrijk vanApostrophescompenseerde het Frankrijk van de buren, die haar achternaam met argwaan uitspraken.' Toch was het niet haar bewonderde grootmoeder, maar een Cambodjaanse, tijdelijk in Boekarest verblijvende jongen van vijftien - voor de Rode Khmer ook 'maar een vlek die moest worden weggepoetst' - die uiteindelijk voor de weifelende Lola 'de deur van Anne Franks kamer heeft geopend'.
Lola Lafon bewijst Anne Frank eer door haar van haar 'Hollywoodhumanisme' te ontdoen. Een Amerikaanse theatermaker dieHet Achterhuishalverwege de jaren vijftig bewerkte vond het 'veel te somber', 'te joods' ook, het moest lichter, 'met leuke komediemomenten'. En dat werd het: een journalist vanThe New York Timesroemde het stuk als 'het verhaal van een meisje dat zich het avontuur van de puberteit niet wil laten ontnemen', deHerald Tribunevond dat het stuk 'levendig en vaak ook grappig uitpakt'. De film, in 1958, maakt het nog bonter. De trailer formuleerde het treffend: 'We zien de opwinding van haar eerste kus! De verbazing van haar jeugd! De roes van haar eerste liefde! Het wonder van haar lach!'
De schrijfster vanAls je naar dit lied luistertwalgt van die trivialisering. Haar stijl is tastend en sober, vol hiaten en harde, abrupte wendingen. Daarbij heeft ze een scherp oog voor de ambivalenties van Anne Franks situatie. Ze ziet het 'van uitgelatenheid zich losrukkende geitje', zoals zij zichzelf op een moment van optimisme typeerde, maar registreert ook zonder leuke komediemomenten of andere eufemistische wolligheid hoe dat optimisme op zijn wreedst werd beschaamd, definitief toen zij op 4 augustus 1944 met de overige zeven bewoners van het Achterhuis werd gearresteerd, naar Westerbork en vervolgens, met het laatste transport, naar Auschwitz werd afgevoerd, en ten slotte, gescheiden van haar ouders maar met haar drie jaar oudere zus Margot, naar Bergen-Belsen, waar de zusjes stierven van uitputting, honger, kou en tyfus - ongeveer zoals Anne het jaren voordien al had voorzien. Maar voor Lafon zijn ze er nog, 'de afwezigen', ook aan het einde van haar verhaal - want, besluit zij, ook namens mij, als lezer, 'het spoor dat hun afwezigheid achterlaat is een vraag'.
20th Century-Fox / Getty Images | Millie Perkins als Anne Frank in de Hollywoodfilm The Diary Of Anne Frank uit 1959