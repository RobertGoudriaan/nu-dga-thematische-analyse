'Milei offert zich voor ons op' Argentijnen krijgen shocktherapie

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
22 augustus 2024
Javier Milei, sinds december president van Argentinië, doet wat hij beloofde: middels draconische maatregelen het land uit de malaise trekken. Dat steeds meer mensen daardoor in armoede vervallen, maakt hem niet minder populair.
Bij zijn aantreden, 10 december vorig jaar,beloofde de Argentijnse president Javier Milei dat de 'politieke kaste' zou boeten voor de economische ellende die zijn regering erfde. De economie hapert al dertien jaar in Argentinië. Om die weer aan te zwengelen verklaarde Milei in december het begrotingsevenwicht heilig. Daarop volgden loodzware maanden van bezuinigingen, massaontslagen en dalende koopkracht.
De maatregelen komen hard aan in Villa Fraga, een sloppenwijk naast treinstation Lacroze in het hart van de Argentijnse hoofdstad. De afgelopen twintig jaar verrezen hier zelfgebouwde woningen tot wel vijf verdiepingen hoog. Op de binnenplaats van buurtvereniging Tejiendo el Barrio hangt de geur van popcorn. Zo'n twintig kinderen, de meesten met een dikke jas, kijken ademloos naar de tekenfilm die op een witte muur wordt geprojecteerd. Vanuit een openstaand raam klinkt gepof. In het keukentje staat de goedlachse Valeria Velázquez (45) achter het fornuis.
Velázquez geeft bijles aan de kinderen, maar vanavond helpt ze bij de speciale filmavond in de wintervakantie. 'Als ze op straat hangen, liggen alcohol en drugs op de loer. Maar bij ons kunnen ze veilig spelen en leren', zegt ze. Het is volgens haar dé reden waarom ouders hen aan de organisatie toevertrouwen. Ouders van wie sommigen op Milei stemden. 'Die hebben nu spijt', zegt Velázquez resoluut. 'Ik heb niet op hem gestemd, maar hoopte wel dat zijn plan het land weer op de rails zou krijgen. Maar het gaat juist slechter.'
De cijfers geven haar gelijk. Volgens het nationale statistiekbureau steeg de armoede in het eerste kwartaal van 45,2 naar 54,9 procent van de bevolking; meer dan twintig procent heeft zelfs niet voldoende eten. In een recent rapport geeft Unicef aan dat ruim een miljoen Argentijnse kinderen zonder eten naar bed gaan. Velázquez merkt zelf ook dat kinderen uit de wijk vaker met een lege maag naar de activiteiten komen. 'Ze krijgen normaal een beker melk en een croissantje, sommigen willen er nu wel zes.'
Bij Velázquez thuis wordt ook bezuinigd. Net als veel andere buurtgenoten werkt haar man noodgedwongen zwart, waardoor zijn loon als textielwerker het aflegt tegen de inflatie, die dit jaar al 87 procent bedraagt. Over de afgelopen twaalf maanden namen de prijzen zelfs met 263 procent toe. Ze heeft het abonnement van de mobieltjes van haar kinderen daarom stopgezet. 'Dat geld is nu nodig om eten te kopen.'
Ook kapster Johana Oviedo (39) merkt dat buurtgenoten minder te besteden hebben. Ze opende enkele jaren geleden een salon in de wijk, waarvan ze de inboedel kreeg via een overheidsprogramma voor ondernemers uit kwetsbare milieus. Ze droomde ervan om meiden uit de wijk op te leiden voor een baan in haar salon, maar dat zit er voorlopig niet in. Ondanks de vriendenprijs van omgerekend vier euro slaan haar klanten nu regelmatig een knipbeurt over. Om rond te komen heeft ze nog een tweede baan in een eettentje. 'Op een goede dag verdien ik misschien dertig euro, maar ruim de helft ben ik meteen kwijt aan boodschappen.'
Terwijl Oviedo een teug neemt van haarmate,een traditionele kruidenthee, loopt haar zoon langs. Ondanks de kou draagt hij slechts een felpaars shirt van Messi. De kapster is trots dat ze haar brugklasser op school kan houden. 'Bij mijn neefje is al een derde van de leerlingen afgehaakt dit jaar.' Sommige ouders halen hun kinderen van school om te werken.
Werk is er echter amper: in het eerste kwartaal onder Milei steeg de werkloosheid naar 7,7 procent. 'Het is alsof de coronapandemie terug is. Nu mogen we wél de straat op, maar valt er geen peso te verdienen', klaagt Oviedo. De president moet volgens haar ingrijpen. 'Zijn regering is tegen uitkeringen of hulp, maar biedt geen alternatief. Dan krijg je armoede en criminaliteit.'
Volgens Rodrigo Karasik,voorzitter van Tejiendo, vormen de terugtrekkende overheid en oplopende werkloosheid een explosieve cocktail. Zeker nu de regering de voedselhulp aan honderden sociale (buurt)organisaties heeft stil gelegd wegens vermeende fraude. 'Natuurlijk zijn er her en der misstanden, maar dit is het kind met het badwater weggooien.' Een rechter beval de regering de miljoenen kilo's voedsel alsnog te verdelen, maar Milei weigert vooralsnog.
Juist dat speelt drugsbendes in de kaart, zegt advocaat Karasik. De criminelen azen op het netwerk van de organisaties en bieden ze nu zelfs voedselhulp. 'Het is depablo escobarisatievan de Argentijnse volksbuurten.' Dat het probleem hier nooit zo groot was als in Brazilië, Venezuela of Colombia kwam volgens hem door hulp van de overheid en sociale organisaties. 'Die zeiden tegen mensen: je hoeft niet te werken voor de narco's, je krijgt bij ons een bord eten en je kunt studeren om aan je toekomst te werken. Dat staat nu onder druk.' Hoewel Tejiendo draait op donateurs, merkt Karasik dat door het wegvallen van andere organisaties meer mensen bij hun gaarkeuken aankloppen.
Dat de volkswijken, anders dan in eerdere crises, niet massaal protesteren komt volgens Karasik doordat de regering de band tussen de sociale organisaties en de bewoners torpedeert. 'Mensen zijn bang dat hun uitkering wordt afgepakt als ze met de organisaties de straat op gaan. Bovendien grijpt de politie harder in bij protesten. Het kost sociale bewegingen dus veel meer moeite om mensen te mobiliseren.'
Ook de linkse peronisten, die traditioneel nauwe banden hebben met veel sociale organisaties, krijgen hun achterban na een eerste golf van protest begin dit jaar maar moeilijk op de been. De corruptieschandalen en conflicten die opborrelden tijdens de regering van Alberto Fernández (2019-2023) houden de politieke beweging in haar greep. Dat maakt het voor Milei een stuk makkelijker om te bezuinigen. Tienduizenden banen verdwenen de afgelopen maanden bij de overheid. 'Ik heb er al vijftigduizend spookambtenaren uitgegooid', zei de president triomfantelijk tegen hem gunstig gestemde media.
Spookambtenaar. Met dat woord hoef je bij Elizabeth Correa (43) en haar negentig ontslagen collega's van Hospital Posadas niet aan te komen. 22 jaar werkte ze in het staatsziekenhuis van een westelijke voorstad van Buenos Aires. Ze studeerde, deed toelatingsexamen en werkte zich op tot laborant op de afdeling radiologie. Maar altijd met een flexcontract, dat onder Milei werd verkort tot slechts drie maanden zónder recht op ontslagvergoeding. 'Je accepteert dat alleen in de hoop dat je nooit wordt ontslagen.'
Dat gebeurde eind juni. Een enorme schok, plots had ze geen inkomen om haar gezin te onderhouden. Toch denkt ze ook aan haar patiënten, die vanuit het hele land naar haar ziekenhuis kwamen. Ongeveer een derde van de Argentijnen is namelijk afhankelijk van de gratis staatszorg, die volgens Correa steeds verder wordt uitgekleed. 'Er was al te weinig personeel en nu zullen patiënten nog langer op hulp moeten wachten. De politieke stemming lijkt echter te zijn dat de publieke sector slecht is.'
De recessie onder Mileibetekende de genadeklap voor El Miguelito, het familiebedrijf van Rogelio Bella, door zijn vader opgericht in Carrizales, een plaatsje op de Argentijnse pampa's. Wat vijftig jaar geleden begon in een kamertje waar stukken rubber op een stalen frame werden geplaatst, groeide uit tot een fietszadelfabriek met 25 mensen in dienst. Die zitten nu werkloos thuis. 'Ik durf uit schaamte de deur niet meer uit', zegt Bella met een brok in de keel, 'want de banen liggen hier in het dorp niet voor het oprapen.'
De fabriek kampte al langer met problemen, geeft Bella toe. Zo betaalde hij vier keer meer voor staal, plastic en schuim dan zijn concurrenten in Brazilië en China. Toch overleefde hij verschillende crises. 'Deze keer hadden we geen schijn van kans. Sinds december verkochten we slechts zevenduizend zadels. Dat moet ik per maand verkopen om te overleven.' En dus sloot hij in juli de laatste fietszadelfabriek van het land. Nu verkoopt Bella beetje bij beetje de inboedel om de ontslagvergoedingen te kunnen betalen.
Ook in Rosie, de lunchroom van Trinidad Benedetti (27), is het te rustig. Het is twee uur 's middags en de meeste tafeltjes in haar sfeervolle lokaal zijn nog vrij. Ze probeert haar menu met familierecepten en ambachtelijke gerechten betaalbaar te houden voor haar buurtgenoten in Saavedra. Dat betekent creatief zijn. 'Stijgt de prijs van pistachenoten? Dan zoek ik meteen een alternatief.' Haar gasten geven minder uit, een lekker luxe gebakje bij de koffie wordt de laatste maanden steeds vaker vervangen door een koek.
Met andere horecaondernemers wisselt ze via WhatsApp tips uit om te zorgen dat Rosie overwintert. Maar ook president Milei zou een handje kunnen helpen. De belastingen en sociale lasten zijn simpelweg te hoog. 'Wie alles volgens het boekje doet, maakt geen winst.'
Benedetti merkt ook dat mensen de laatste tijd een korter lontje hebben. Cijfers lijken haar intuïtie te onderschrijven: 65,7 procent van de Argentijnen merkt dat de haat en intolerantie toenemen. Benedetti, die haar lokaal vernoemde naar een feministisch icoon, maakt zich vooral zorgen om het geweld tegen vrouwen en seksuele minderheden. 'In mei werden nog drie lesbische vrouwen levend verbrand. Het is verschrikkelijk.'
Op een groot treinstation in de hoofdstad ging het eveneens mis. Daar ontstond begin augustus een ware veldslag tussen reizigers en de politie toen die een zwartrijder probeerde te arresteren. Het was de druppel voor forenzen die steeds meer lijden onder uitvallende treinen vanwege bezuinigingen, terwijl ze steeds meer voor een treinkaartje moeten betalen.'
Javier Milei gedijt goedin de gepolariseerde samenleving. Hij voert naar eigen zeggen een cultuuroorlog. In interviews scheldt hij journalisten, politici en critici de huid vol. Op sociale media deelt hij gewelddadige boodschappen van zijn aanhangers die hun pijlen richten op alles wat progressief is. Ook zijn partijleden provoceren graag: ze bezochten in juli mensenrechtenschenders van de Argentijnse junta (1976-1983) in de gevangenis.
'Ik vind het heerlijk om de mol te zijn, om de overheid van binnenuit af te breken', gaf Milei toe in een interview. Terwijl er voor de geheime dienst miljoenen extra werden uitgetrokken, sloot hij het antidiscriminatiebureau en het ministerie voor de Vrouw. Ook de hulplijn voor gendergerelateerd geweld werd grotendeels ontmanteld - volgens de regeringswoordvoerder werden de instellingen door de peronisten 'gebruikt om banen bij de overheid te creëren en zakken te vullen met belastinggeld'. En bij landbouwinstituut Inta is het woord 'klimaatverandering' voortaan verboden, waarschuwen de vakbonden. Dat is volgens Milei namelijk een socialistische leugen. Ook op het gratis openbare onderwijs bezuinigde hij fors, want daar wordt de jeugd volgens hem gehersenspoeld.
De tirades van Milei vielen bij Victor Abel (39) verkeerd, maar hij stemde blanco omdat hij ook het populisme van de peronisten, die inflatie én begrotingstekorten lieten oplopen, onacceptabel vindt. De projectmanager, die in een chique buitenwijk van Buenos Aires woont, betreurt het dat de crisis de armen keihard raakt, maar dat is het onvermijdelijke gevolg 'van iedere regering die het onhoudbare economische model aanpakt'.
Omdat Abel voor een buitenlands bedrijf werkt, is zijn gezin minder gevoelig voor de lokale crisis. Maar vanwege de geboorte van zijn dochter werkt zijn vrouw tijdelijk niet. Ze besparen voorlopig op luxe, zoals vakanties, etentjes en flitsbezorgers. Hij merkt dat de prijzen de laatste maanden minder hard stijgen dan toen Milei net aan de macht kwam, maar maakt zich zorgen om het gebrek aan een duidelijk plan. 'Eerst wilde Milei de economie dollariseren, maar nu steunt hij ineens de Argentijnse peso.' Abel is dan ook blij dat de meer gematigde partijen in het Congres de president proberen te helpen.
Daar werd, na een half jaar onderhandelen, Milei's felbegeerde omnibuswet goedgekeurd. De 238 artikelen betreffen privatisering van talloze staatsbedrijven, dereguleren de economie en perken arbeidsrechten in. Sommige van de maatregelen had Milei eerder al per decreet doorgevoerd, wat begin dit jaar op grote straatprotesten en bezwaren van justitie stuitte.
Uitgerekend het Congres - de politieke kaste - gaf wél steun. Een prestatie van formaat, vindt politicoloog Andrés Malamud. Zeker omdat Milei's partij La Libertad Avanza maar vijftien procent van de zetels in het Lagerhuis en nog geen tien procent van de zetels in de Senaat heeft. 'Daarmee laat hij zien dat hij kan regeren', aldus Malamud. (Centrum-)rechtse partijen steunden zijn wet in ruil voor enkele concessies. Zo werd de privatisering van de posterijen, de nationale luchtvaartmaatschappij en de publieke tv-zender geschrapt. Ook krijgt Javier Milei één in plaats van de gewenste twee jaar 'supermachten'. Daarmee kan hij bepaalde besluiten nemen buiten het Congres om. Dat parlementsleden zichzelf vrijwillig buitenspel zetten, komt in Latijns-Amerika wel vaker voor, zegt Malamud. 'Politici houden de publieke opinie goed in de gaten. Zolang Milei populair is, zullen ze hem steunen. Maar als hij impopulaire maatregelen neemt, zullen ze hun handen in onschuld wassen.'
Uit de politieke barometer van de Universiteit van San Andrés blijkt dat 48 procent nog achter de regering van Milei staat, terwijl 49 procent de regering niet (meer) steunt. Volgens het onderzoek blijven armoede en inflatie de grootste zorgen van de Argentijnen. Het lot van Milei lijkt dan ook verbonden met de economie. Die zal dit jaar nog 3,5 procent krimpen, volgens het Internationaal Monetair Fonds, maar volgend jaar mag het land rekenen op een groei van vijf procent. Die hoopt de president bij de tussentijdse verkiezingen van oktober 2025 om te zetten in zetels voor zijn partij.
María Castiglioni ziet algroene sprietjes. Ze vertelt dat Milei begrotingsoverschot op begrotingsoverschot stapelt, schuldenakkoorden sloot en de inflatie na een initiële opstoot inmiddels sterk heeft teruggebracht. 'Die stabilisatie was echt noodzakelijk', zegt de econome van consultancybureau C&T. 'De lonen in de formele sector stijgen inmiddels harder dan de inflatie en ook is er meer krediet.' Argentijnen die naar de bank gaan, merken inderdaad dat er na jaren weer hypotheken worden aangeboden en dat je in veel winkels weer witgoed en elektronica renteloos op aflossing kunt kopen.
'Voor structurele groei zijn echter grote investeringen nodig en die komen alleen als je als land betrouwbaar bent', stelt Castiglioni. Met een geschiedenis van faillissementen en veranderende regels heeft Argentinië geen beste reputatie. Ze prijst daarom het nieuwe investeringsregime van Milei. Dat geeft bedrijven in strategische sectoren zoals mijnbouw en energie ruim dertig jaar belastingvoordelen en stabiele regels.
Micaela Fernández Erlauer vindt de voorwaarden van het regime guller dan waar investeerders om vragen. 'Dertig jaar zie je nergens meer', zegt de econome van denktank Fundar. Ze vraagt zich af hoeveel Argentinië terug zal zien van de winning van waardevolle grondstoffen als gas en lithium. Ook de inflatie is nog niet bedwongen. 'Die daalt vooral door de recessie, maar dat is op termijn niet houdbaar.' Bovendien vreest de econome dat lagere inkomens minder zullen profiteren van een eventueel economisch herstel. 'Denk aan de schoonmaaksector. Daar werkt zeventig procent zwart en dat zijn vooral vrouwen. Hun koopkracht herstelt niet vanzelf. Daar is een actief inkomensbeleid voor nodig en daar doet Milei onvoldoende aan.'
Die toegenomen armoede is duidelijk zichtbaar in de Argentijnse hoofdstad. Steeds meer mensen slapen op straat, en ook in de meer welvarende wijk Belgrano zie je continu mensen die containers plunderen op zoek naar waardevolle materialen of eten. In deze buurt woont rocker Juan Pablo Gariglio, die in december op Milei stemde. In zijn appartement nemen gitaarkoffers, lp's en de geluidsinstallatie meer ruimte in dan zijn meubels. De muzikant snapt dat de confronterende Milei mensen afschrikt. 'Maar hij is de enige die de moed heeft om het tegen de politieke kaste op te nemen. Hij is bereid zich op te offeren voor het land.' Hij heeft geen goed woord over voor de 'zakkenvullers' die vóór Milei regeerden. Volgens hem dwepen vooral de linkse peronisten met termen als sociale rechtvaardigheid en welvaartsstaat, maar laten ze de burger in de praktijk in de kou staan.
Zo stuurt hij zijn dochter met asperger noodgedwongen naar een dure privéschool vanwege de speciale begeleiding. Op het gratis openbaar onderwijs kan hij namelijk niet rekenen. 'Zelfs al bieden ze zorg, er wordt om de haverklap gestaakt. Dat werkt niet met mijn dochter. Ik moet als freelancer mijn deadlines halen, anders raak ik mijn klanten kwijt.'
Ook als consument voelt Gariglio zich regelmatig bestolen. 'We beschermen hier de nationale textielindustrie', zegt hij terwijl hij aan zijn trui trekt. 'Maar daardoor betalen we drie keer zoveel voor kleding als in het buitenland.' Tienduizenden zullen een nieuwe baan moeten zoeken, maar dat vindt hij acceptabel. 'Ook mijn baan wordt bedreigd door kunstmatige intelligentie. Nieuw werk vinden op je 52ste is echt niet makkelijk.'
Dat het Congres de omnibuswet goedkeurde, toont volgens hem aan dat Milei als politieke outsider snel gegroeid is in zijn baan als president. Dat de effecten nog niet te merken zijn, neemt hij voor lief. 'Wat zeventig jaar verkeerd ging, kun je niet in zeven maanden fiksen.'
Hosselaar Héctor Espinoza (33)heeft eveneens geduld. Hij groeide op in een straatarm gezin in La Quiaca, een stadje op de grens met Bolivia. 'Om te overleven verkocht mijn moeder koekjes op straat. Samen gingen we met een karretje op pad. Maar onze spullen werden vaak afgepakt door inspecteurs', vertelt hij. Later zag hij hoe banen bij de douane werden verkocht en sociale woningen werden weggegeven aan mensen met politieke connecties. 'Zo kwam ik erachter dat de overheid arme mensen vooral tegenwerkt', zegt Espinoza, die een van de eerste militanten van Javier Milei was.
In de hoop op een betere toekomst huurde hij een kamertje in de grootste sloppenwijk van Buenos Aires en studeerde economie aan de gratis openbare universiteit. Terwijl hij zich een slag in de rondte werkte als schoonmaker en verkoper van waterfilters, gingen zijn studiegenoten op vakantie naar Europa.
Het ging de handelaar sindsdien voor de wind, 'maar als het aan de overheid lag, was ik nooit aan de armoede ontsnapt', aldus de libertariër. Nu is hij zelf op reis, maar wel voor werk. Hij koopt producten in Bolivia die hij daarna in Argentinië doorverkoopt.
Hij wil nog één tip geven aan de president. 'Onthef iedereen van belastingen de komende twee jaar. Zo krijgen de boeren een eerlijke prijs voor hun oogst en houden mensen meer van hun salaris over. Je zult zien dat de economie dan weer snel groeit.'
Door de groeiende werkloosheid zorgt Milei voor 'pablo escobarisatie van de volksbuurten'