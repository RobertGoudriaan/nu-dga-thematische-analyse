Vloeiend onvoorspelbaar Muziek Klaas de Vries

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
20 maart 2025
Componist Klaas de Vries (80) is deze maand curator van het Haagse festival Dag in de Branding. Middelpunt is de première vanCada Instante,zijn nieuwe orkestwerk zonder dirigent maar nu toch mét.
De ditmaal driedaagseDag in de Branding is zowel hommage aan Klaas de Vries als dubbelportret van De Vries en zijn even eigenzinnige, inmiddels vrijwel onsterfelijke Hongaarse collega György Kurtág (1926). Van De Vries klinkt behalveCada Instanteen de kamermuziekversie van hetPianoconcert(1998/2003) het meesterlijke ensemblestukSub nocte per umbras(1989). Van Kurtág gaat naast het ontzaglijke orkestwerkStele(1994) een versie voor stem en pianino van het ensemblestukWhat Is the Word(1991), uit het leven gegrepen monodrama over een afatische nachtmerrie. Soliste is mezzosopraan Gerrie de Vries, echtgenote van de andere componist en een van de weinigen die het stuk naar Kurtágs doorgaans onbereikbare tevredenheid vertolken.
Als curator koos De Vries voor onder meer microtonale jazz van componist en oud-leerling Sander Germanus & The Hallucinating Harmonists, een kamermuziekprogramma met zijn dochter Jellantsje de Vries en pianist Bobby Mitchell, respectievelijk een nieuw stuk van de jonge Nederlandse componist Jasper de Bock.
Cada Instante(2022-2024) is op papier een groot bezet orkeststuk met zes hoorns, zes trompetten, zeven slagwerkers en omvangrijk strijkerskorps. Dan denk je aan zoiets alsProvidence,dat De Vries in 2011 voor het Concertgebouworkest schreef, beweeglijk licht en dicht symfonisch universum met een extatisch big-bandachtige eindsprint. Of aan het compacter bezette, maar dito expansieveSchizzovoor orkest en elektronica (2015), in gedachten aan Mendelssohn een stuk over snelheid, versnelling en vertraging met het speelse van scherzo, hetschizzovan schets en hetschizovan schizofreen.
MaarCada Instanteis anders. Daar is niets wat het lijkt. De Vries noemt het een psychologisch experiment. Hij wil er geen dirigent bij, al staat die er bij de première toch door het gebrek aan repetitietijd. Piano, harp, cymbaal en de percussiesectie nemen op met'Lead'gemarkeerde momenten de leiding. Om dat voor iedereen zichtbaar te doen, zijn ze vóór het orkest geplaatst. Zo kan een muzikale dialoog ontstaan die niet dwingend wordt geregeld door een leider maar door interactie tussen musici. Je krijgt kamermuziek op zeer grote voet in een stuk dat zonder enige politieke intentie een soort antidespotisch zwervend organisme wordt.
Het collectief krijgt ongewone vrijheden. Spelers kunnen in sommige passages zelf hun tempo kiezen. Je hoort ze hummen en ademhalen, niet als abstracte vertolkers maar als mensen in actie. Dito menselijk wordt in de partituur met vuur gespeeld. Het licht in de concertzaal wordt gedempt en van maat 15 tot maat 33 zelfs helemaal verduisterd, waardoor de musici die episode uit hun hoofd moeten leren omdat de bladmuziek onzichtbaar is.
Dit experiment gaat over de les in onvoorspelbaarheid van het gedicht achter de noten,Doomsdayvan de Argentijnse auteur Jorge Luis Borges, met Pessoa een van De Vries' favoriete schrijvers. Hij herlas het op de dag waarop Rusland Oekraïne binnenviel. Toen wist hij: op elk moment,'cada instante',kan het paradijs komen of de hel uitbarsten. Klaas de Vries: 'Het gaat over het gevoel dat je niks zeker weet. Niemand had voor mogelijk gehouden dat er in Europa nog een keer zo'n aanval zou komen, en dan gebeurt het toch. Toen kreeg ik meteen het idee: ik ga een heel groot orkeststuk maken.'
Zijn eerste ideeën waren vaag.Een lange, onderbroken melodische lijn. Bewuste ongelijkheden in het samenspel. Her en der indexeert de partituur de beoogde ontsporingsgraad. Dan staat er: 'Mocht je falen, verlies dan geen energie - faal met overtuiging'. Of:'There should be some dragging behind of about half of the players of each group (individual timing)'.Ook daarom juist geen dirigent. De Vries verwachtte 'een compleet ander soort spanning' zonder. Je komt in het nu van de gedachtesfeer waarin Stockhausen deMomentformverzon, muziekstelsel waarin elk moment ongeacht zijn oorzaak en gevolg, dus losgezongen van zijn context, iets van absolute waarde wordt.
Toen klopte de realiteit aan. Om zijn stuk zonder dirigent op de rails te krijgen dacht De Vries twee, drie weken nodig te hebben. Helaas kan geen beroepsorkest - in dit geval aangevuld met studenten van het Koninklijk Conservatorium Den Haag - zoveel repetitietijd vrijmaken. 'Dus het moet gedirigeerd worden', zegt De Vries met een soort blijmoedige berusting. Dat zal Chloe Rooke doen, een jong Brits talent.
Hoe, dat staat te bezien.Cada Instanteontvouwt zich vloeiend onvoorspelbaar van proloog naar epiloog. De vorm lijkt bedding voor een stroom, een beetje zoals Stravinsky over de kolkende rivier van zijnSacre du printempszei. In de proloog begint zacht iets te bewegen, het licht dooft, de muziek gaat elke suggestie van autoritair bestuurde ontwikkeling meanderend uit de weg, vaaksenza misuraoftewel vrij in tempo. Hoewel De Vries wel degelijk tempi, maat- en metronoomcijfers voorschrijft, wil hij de 'tirannie van de maatstreep' vermijden. Zo stroomde hij voort totdat het experiment in zijn onbelemmerde beweeglijkheid vastliep, misschien wel door een intentioneel gebrek aan dwang. 'Dat was het moment', zegt De Vries, 'waar het orkest in losse partijen uit elkaar valt. Daar is het echt een soort kamermuziek geworden.'
Maar toen wist hij dus niet meer hoe het verder moest. 'Dat is hier, bij partituurcijfer W. Daar heb ik toen een instrument geïntroduceerd dat tot dat moment nog niet bespeeld is, de Es-klarinet, die binnenkomt in een waanzinnig hoog, brutaal register. Dan zet ik daar een drummer onder, dacht ik, die alleen met brushes speelt. Dan zou je een soort wilde solo krijgen en daarna meteen het slot. Maar ik was er zo onzeker over dat ik mijn oud-leerling Jan van de Putte vroeg of hij er eens naar wilde kijken.' Hij volgde diens adviezen en trok het stuk weer vlot door de solo uit te laten groeien en er akkoorden onder te zetten.
Zo'n vastloper die een ander wellicht als nederlaag zou ervaren, wordt voor Klaas de Vries juist een uitdaging. Hij schept als ontvanger - met de innerlijke ruimte om ook onverwachte input naar zich toe te trekken en toevallige vondsten of ontmoetingen, in dit geval een welgemeend advies, met het geluk van de vinder voor zich te laten werken. Zo werd een trompetpartij in zijn scenische oratoriumA King, Ridingeen uitgeschreven improvisatie van Louis Armstrong. 'In kritische buien heb ik wel van mezelf gedacht: ik ben eigenlijk gewoon een eclecticus. MijnInterludiumvoor 24 solostrijkers is niet deMetamorfosenvan Richard Strauss, maar als je wordt gevraagd om eencompanion piecevoor dat stuk kom je automatisch in de buurt van de laatromantiek, en daar heeft het dan mee te maken.'
Hij moet het laten komen zoals het komt - in die zin staat dat vrij stromende nieuwe stuk symbool voor zijn oeuvre. Dat proces van vinden en verwerken zelf laat zich evenmin dirigeren. Je moet het jou leren besturen, als het komt. Cada instante.
'Dat was een vroege ontdekking.Toen ik net begon ging ik vaak naar Louis Andriessen, dan speelden we Bach op zijn zolder. Daar zag ik aan de muur een keer een tekening hangen. Een tekening waar precies de lengtes bij stonden, het leek een soort San Gimignano, dat Toscaanse stadje met al die torens.' Het bleek een bouwtekening voor een van de meest illustere werken uit de naoorlogse muziekgeschiedenis. '"Dat is mijn nieuwe stuk", zei Louis, "dat wordtDe Staat."Ik zei: "God, en dat heb je dus al helemaal uitgetekend?" "Ja", zei Louis. Ik vroeg: "En heb je ook al noten en akkoorden?" "Nee", zei hij, "ik ga dat gewoon zo invullen." Dat zou ik nooit kunnen. Het is niet zo dat ik geen plan maak, want ik had meteen een plan voor dit stuk, maar die plannen zijn zoals je zag wel altijd heel erg open. Louis was echt een architect in muziek. Dat ben ik niet.' Misschien is het de improvisatorische grondhouding van de jazzliefhebber De Vries.Sub nocte per umbraslijkt een soort podium voor wonderlijke, rondreizende unisonostemmen, verenigd in een heilige jamsessie, vrij en onverveerd mythologisch naar Vergilius - de beroemde tekstregel van de titel komt uit deAeneas. Hij hoort er de nachtelijke optocht in dieCada Instantemisschien ook is. InSub nocteook weer een verborgenFremdkörper,een verminderd septiemakkoord uit SchubertsStrijkkwintet,dat haast per ongeluk in de muziek verzeild raakte. En dan wordt zo'n 'citaat', als je zoiets algemeens zo mag noemen, een bron van vrije associaties voor kenners en niet-kenners. 'Of mensen het nu herkennen of niet, het is alsof je iets hoort wat je bekend voorkwam.' Het vreemd vertrouwde slaat een brug naar jou. Die identificatiemogelijkheid is een van de wonderen in de muziek. Je staat oog in oog, het is geen spiegel, je ziet niet jezelf, maar iets diep in jou weet wat het is.
Misschien kom je die momenten juist als eclecticus tegen. Dan ga je niet krampachtig naar dwingende vormen met kunstig uitgezette piekmomenten zoeken, maar creëer je met je onbevangenheid de voorwaarden om ze te kunnen vinden. In die attitude heeft hij moeten groeien, zegt De Vries. Vroeger zag hij zichzelf als een soort imitator. 'Mijn eerste stuk voor een heel grote bezetting,Areas,is Berio-achtig, die was daar echt het voorbeeld. Het tweede stuk dat ik maakte in een reeks die ik nog moet afmaken,Phrases,is in een Amerikaans muziektijdschrift met een 10 geëerd en betiteld als"Boulez with guts".'
Nog steeds trekt de muzische gedaanteverwisseling. 'Ik had graag Pessoa willen zijn, ware het niet dat hij zo ongelukkig was en dat ben ik niet. Het prachtige idee dat je niet één auteur bent, maar verschillende.' In zekere zin was hij het ook, zegt hij. Een ontvanger. Iemand bij wie inkomende signalen onmiddellijk mimetische creatieve processen uitlokten. Maar die moeten wel jouw kant op, wist de meesterdief Stravinsky en in zijn voetsporen ook Louis Andriessen. Daar is ambitie voor.
Die heeft hij, zegt De Vries, en hij heeft begrepen wat ambitie eist - de hoogste maatstaven. Zeg Beethoven, al kom je daar nooit. Gemak is de doodlopende weg, het ongemak het nieuwe normaal, nu er anders dan voor Beethoven of Strauss in de muziek geen gemeenschappelijke taal meer is. Elk stuk dat nog wil bijdragen moet antwoord kunnen geven op de vragen wat, waarom en hoe. Dat moet, ook in gedachten aan de toestand in de wereld. De maatstaf is een ethische, je best doen, opdat je ziet wat hoger gaat en hoger wil dan kwaad en domheid. De kunst gaat ons redden, zag De Vries laatst iemand zeggen in de krant. 'Dat voel ik eigenlijk ook zo. Het gaat niet eens om mooi of lelijk, maar om dat moment waarvan je weet: hier kan ik niet onderuit.' Die momenten wil hij vinden, in elk nieuw stuk iets op het spel zetten. Anders houdt het op.
Bart Grietens | De Vries schept als ontvanger - met de innerlijke ruimte om ook onverwachte input naar zich toe te trekken