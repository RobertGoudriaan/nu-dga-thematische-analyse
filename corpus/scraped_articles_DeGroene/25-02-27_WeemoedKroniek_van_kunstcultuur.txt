Weemoed Kroniek van kunst&cultuur

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
27 februari 2025
FILM All We Imagine as Light
Drie vrouwen werkzaam een ziekenhuis in Mumbai zijn de hoofdfiguren in deze film van Payal Kapadia. Een vierde personage is de miljoenenstad zelf, een chaos van woonwijken, winkelcentra, wolkenkrabbers, markten en krioelende mensen, allemaal op zoek naar geluk of overleving, of, als het even kan, allebei. De stad is er altijd, soms als een troostende vriend, soms als een wrekende vijand, waarmee Prabha (Kani Kusruti) en haar huisgenoot Anu (Divy Prabha) maar moeten dealen. Dat doen ze beter dan hun collega, de iets oudere Parvathy (Chhaya Kadam) die haar huis moet verlaten onder dwang van een vastgoedontwikkelaar.
In Mumbai ben ik nooit geweest, en als de kleuren van de stad ook in het echt zo intens zijn als die in Kapadia's film dan mis ik iets. Dan maarAll We Imagine as Light.De nachten krijgen voor je ogen vorm alsof je door een caleidoscoop kijkt naar een onmogelijk plaatje van kobaltblauwe luchten vermengd met stadslichten in rood en lichtgeel. Over dit alles hangt een waas van melancholie, mede gecreëerd door de simpele piano- en gitaarklanken van de soundtrack.
Weemoed als een dagelijkse geestesgesteldheid is het lot van de drie vrouwen, verpleegkundigen. Prabha krijgt een rijstkoker vanuit Duitsland opgestuurd - van haar man met wie zij jaren geleden gedwongen getrouwd is. Anu, hindoe, is smoorverliefd, maar haar bloedmooie geliefde is een moslimjongen. En Parvathy, zij leert op harde manier de belangrijkste leefregel van Mumbai: wie zijn gezond verstand wil behouden, moet zijn woede wegstoppen. De crisis is existentieel. 'De stad ontneemt je tijd', zegt iemand tegen haar, 'dus kun je beter wennen aan vergankelijkheid.'
Samen reizen de vrouwen naar een kuststadje waar Parvathy een huisje heeft dat ze noodgedwongen moet betrekken. In de natuurrijke omgeving confronteren ze het lot, en rijst de vraag of ze hieraan kunnen ontsnappen.
Regisseur Kapadia slaagt erin diep in de gedachtewereld van Prabha, Anu en Parvathy te kruipen en ons deelgenoot van hun levens te maken. Hoe verschrikkelijk zo'n gedwongen huwelijk is, hoe onmogelijk de liefde is tussen minnaars met botsende geloofsovertuigingen. En in het geval van Parvathy; je neerleggen bij datgene wat je toch niet kunt veranderen, hoewel niets je let samen met je vriendinnen grote slokken alcohol te nemen, en dan met hen te dansen uit protest tegen zo ongeveer alles.
All We Imagine as Lightis een rijke film waarin de vrouwen stilaan alle heilige huisjes van het land waarin ze wonen wegblazen. Tijdens het kijken vroeg ik me af of dit is hoe het moet zijn geweest toen Satyajit Ray vanaf midden jaren vijftig een revolutie in de Indiase cinema veroorzaakte met een intens poëtisch sociaalrealisme, in bijvoorbeeldPather PanchalienCharulata.Kapadia's creatieve stem klinkt nieuw, net zoals die van Ray destijds, met een echo die even woest overkomt als menselijk.
Gawie Keyser
Te zien vanaf 27 februari
September Films | Anu (Divy Prabha) en Shiaz (Hridhu Haroon) in All We Imagine as Light