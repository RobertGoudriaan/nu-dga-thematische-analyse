Een zwarte hond De analyticus Arthur Eaton

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
25 juli 2024
Psycholoog en filosoof Arthur Eaton beantwoordt levensvragen van lezers. Deze week: mijn depressieve man wil scheiden.
Beste E.,
Soms zijn depressies inktzwart, met duistere gedachten en gevoelens van uitzichtloosheid. Soms is het meer een aanhoudende lusteloosheid, een uitgesmeerd verdriet. Gevoelens kunnen afgestompt zijn of juist verhevigd. Soms is iemand onherkenbaar veranderd, soms helemaal niet.
Depressies komen in allerlei vormen en maten. Maar wat bijna altijd geldt, is dat je een depressie niet alleen hebt. Een dergelijke toestand heeft invloed op de mensen om ons heen.
Depressies zijn de enige geestesziekten die we personifiëren, en dat is niet voor niks. Churchill noemde het zijn 'zwarte hond'. Schrijver Andrew Solomon noemde het de'Noonday Demon'. Een beest dus, een ongenode gast. Niet alleen iemand in een depressie moet daarmee leren leven; ook partners, kinderen, vrienden. Wanneer laten we het beest uit? Hoe tem je de kwade geest van een geliefde? Er zijn psychologen die zeggen dat in koppels waar één persoon depressief is eigenlijk drie personen aanwezig zijn: de zieke, de partner en de depressie. Mensen met een depressieve partner 'hebben' ook een aandoening.
Misschien moet je zeggen: deze kwellingen zijn niet besmettelijk, maar ze stralen wel af op de omgeving. Als partner of vriend loop je het risico meegesleept te worden in de leegte. Stilletjes huilen als niemand kijkt. In de tuin staan schreeuwen zodra iemand de deur uit is. Partners van mensen met een zware depressie raken niet zelden zelf verward, boos, moedeloos, moe. Het kan heel zwaar zijn om dicht bij iemand te zijn die voortdurend neerslachtig is. Je kunt je eenzaam voelen of, tegen beter weten in, getergd worden door gedachten als: heb ik soms iets verkeerd gedaan? Ben ik niet stiekem toch de oorzaak van al deze ellende?
Het vervelende aan depressies is dat ze veel ruimte innemen. Ze zuigen de energie uit gesprekken en verstoren routines. Depressieve toestanden zijn vijanden van routine. Iemand in zo'n situatie wil niet uit bed komen en doet niet mee aan het dagelijks leven. Depressieve mensen eten niet goed: te veel of juist te weinig; ze slapen niet goed: te veel of juist te weinig. Vaak is een depressie een onbewuste aanval op het contact, en soms zelfs op het denken zelf. Helder nadenken is vaak moeilijk voor iemand in een depressie, maar ook voor de mensen om hen heen. Dat is niemands schuld.
Het is goed te horen dat je man hulp krijgt en blijft werken aan zijn mentale en fysieke gezondheid. Ik kan dit zeggen: een depressie kan gevoelens en percepties veranderen. Tegelijkertijd is het belangrijk om alle aanwezige gevoelens en gedachten serieus te nemen. Het zijn immers echte gevoelens. In de regel kun je zeggen: het is niet verstandig om grote levensbeslissingen te nemen als een van de partners niet in orde is, maar ook op die regel zijn uitzonderingen.
Liever richt ik me tot jou, E. Het lijkt of de situatie je in de war brengt, en dat is begrijpelijk. Je maakt je zorgen, wat heel logisch is, en je vraagt je af hoe je je man en je relatie kunt helpen. Je wil iets doen, en dat begrijp ik. Het is nu belangrijk dat je jezelf de ruimte geeft om helder te blijven denken. Probeer niet mee te gaan in de verwarring. Ook jij draagt nu een zware last: de goede herinneringen aan het verleden, de gezonde routine, het 'gewone' leven. Zorg ervoor dat je plekken hebt waar je steun kunt vinden en dat je sterk blijft. Iedereen heeft er baat bij als jij goed voor jezelf zorgt. Het gaat er uiteindelijk niet om één lijn te volgen en de ander te negeren, maar om het accepteren van alle gevoelens die er zijn: die van je man en die van jezelf. Ook jij moet leren leven tussen de beesten.
Met vriendelijke groet, Arthur
Heb je ook een brandende levensvraag?
Mail dan een korte brief naaranalyticus@groene.nl