Marja Pruis

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
28 maart 2024
Bij het verlaten van het Boekenbal, wachtend bij de garderobe, keek ik in een vagelijk bekend gezicht. Een beetje zoals je de ober van café Luxembourg wel en niet herkent als je hem in z'n duffeljas 's avonds laat op het pontje treft.
'Hé', zei ik. 'Ik ken jou van...'
Ik zag haar denken. Was ik haar fysiotherapeut? Stond ik achter de kassa bij de Etos op het Mosplein?
'Hardlopen!' riep ik verheugd uit.
Wat me tijdens de wekelijkse training nooit lukte, een praatje met haar maken, zou ik na een bal dat zeven uur had geduurd goedmaken. Ik had haar boek niet gelezen, maar wist waarover het ging. Niet iets waar ik het fijne van wil weten, maar ik ben me er bij aan het neerleggen dat voor de zaken waar ik wél het fijne van wil weten een heel korte opsomming volstaat.
'Maar wie bén jij dan?' vroeg ze.
Ik sprak mijn voornaam uit. In het hardloopklasje volstaan voornamen. En renkleren. Meestal is het genoeg om een heel pure verstandhouding op te bouwen. Je weet verder niks van elkaar, wel zo rustig. Wat bezielde me om haar uitgerekend nu aan te spreken? Ze had nog nooit ook maar in mijn richting gekeken als we de warming-up aan het doen waren. Zelfs een wederzijds 'tot volgende week' kwam met haar niet van de grond.
'En wat doe je hier dan?' was de volgende vraag.
Zeven uur lang had ik met mensen verkeerd. Ik had ze omhelsd, ontweken en alles hier tussenin. Andere jaren had ik nog weleens hoofdpijn gekregen, was ik ziek geworden, flauwgevallen. Ik ging er dit jaar ongeschonden vanaf komen, dacht ik.
Was het alsnog mijn geldingsdrang die me ging opbreken? Noem mij, bevestig mijn bestaan, o noem mij bij mijn diepste naam? Nee het was natuurlijk mijn jurk die zich met schitterende plissé om me heen plooide en die de glimlachende hostess in mij had wakker gekust. Die me na haar aandringen nu ook volgzaam mijn achternaam deed onthullen.
We hadden onze jassen inmiddels aan, liepen voetje voor voetje richting frisse lucht. Maar nu ontstond er een opstopping, zo pardoes hield ze halt. Luid en duidelijk herhaalde ze mijn naam, in z'n geheel. Het was geen schreeuwen, maar het ging wel die kant uit.
Van Annie M.G. Schmidt ken ik het verhaal dat haar man er plezier in had om in huiselijke kring haar schrijversnaam op zo'n manier luidkeels te herhalen dat het een bespotting werd.
Zelfs m'n hakken had ik tot het laatst toe aan weten te houden, alles om de fierheid erin te houden.
'Jij bent ...!' Ongelovig noemde ze me nog eens alleen bij mijn hardloopalias, oftewel mijn voornaam. 'Maar jij kunt helemaal niet hardlopen!'
Ik geef toe, ik had even een moment nodig om de portee van deze mededeling in te laten dalen. Dat moment was me niet echt gegund.
'Jij loopt altijd helemaal achteraan!'
Ik zag het park voor me waar we altijd beginnen. Ging in gedachten de groep na. Als ik al de laatste was, had ik dat nooit beseft. Ik denk dat dit mijn krankzinnige zelfvertrouwen verklaart.
'Wat grappig', ging het naast me verder. Onverdroten, dat woord is hier denk ik eindelijk eens op z'n plaats. 'Je kunt schrijven. Maar je kunt niet hardlopen!'
Ik keek voor me uit in de hoop te kunnen inschatten hoeveel voetstappen ik nog te gaan had op deze kruisgang. Ze vond nóg iets grappig, ik begon alsnog benieuwd te raken naar haar boek. Het enige wat ik erover wist was dat het een modern onderwerp was waarover ze volgens de achterflap heel open en bedachtzaam had geschreven.
Inmiddels sloop er onverholen triomf in haar stemgeluid.
'Zo zie je maar', jubelde ze. 'Je kunt in het een excelleren en het ander gewoon niet kunnen. Want schrijven kun je dus wél! Maar hardlopen niet!'
Ze keerde zich half om, zodat ze het degene achter ons kon vertellen. 'Zo grappig...' Weer mijn naam, schrijven, hardlopen, dat je iets kan en iets anders gewoon niet. Van iets wonderlijks was het nu ook iets moois geworden, ze was blij voor me, begreep ik.
'Ik ben aardig gebleven tegen de vrouw die mij aansprak, maar wat zou u mij (en haar) adviseren?'
Beatrijs Ritsema,Soms is beleefdheid het hoogst haalbare