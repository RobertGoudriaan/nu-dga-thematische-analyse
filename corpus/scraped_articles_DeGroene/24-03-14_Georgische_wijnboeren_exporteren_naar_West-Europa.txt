Georgische wijnboeren exporteren naar West-Europa

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
14 maart 2024
Tbilisi -'Vrienden verwelkomen we met wijn, vijanden met een zwaard', zegt de Georgische sommelier Kakha Mtchedlishvili. Het is symbolisch voor zijn land, waar gasten een 'geschenk van God' zijn en waar wijn belangrijker lijkt dan moedermelk. Hij loopt over wijngaard Mosmieri en wijst naar het uitzicht: 'Alles hier staat in het teken van wijn.'
Tot in de verte strekken zich druivenvelden uit, die overgaan in bergen. Telavi is een van dé wijnsteden in Georgië. In de zomer krioelt het langs de autoweg van straatverkopers. Op deze mistige winterdag tel ik er maar drie, die zich bij een vuurkorf warm houden. Op de onverharde weg die naar wijngaard Mosmieri leidt, lopen nu geen groepen toeristen, zoals in de zomer, er loopt slechts een herder met zijn schapen.
'Kijk', zegt de sommelier, hij wijst naar een gat in de grond. 'Zo bewaren we al meer dan achtduizend jaar onze wijnen. In eenqvevri:grote eivormige keramieken potten die worden ingegraven, waarin de natuurwijn fermenteert en veroudert. In dit gebied is het oudste archeologische bewijs van wijnproductie gevonden en daarmee beweren Georgiërs het thuisland van wijn te zijn.
De natuurwijnen waren vooral populair in de regio. Zoals in Oekraïne, voorheen de tweede wijnexportmarkt van Georgië. Of Rusland en Belarus, waarmee veel wijnhandel is gestopt vanwege onstabiele wisselkoersen, bankproblemen of solidariteit met Oekraïne. Veel wijnboeren richten zich nu op West-Europa. Zo ook Mosmieri, die veel in Duitsland en Nederland verkoopt. De nieuwe markten groeien zo snel dat ze nieuwe velden aanschaffen in omliggende dorpen. Nooit eerder verdiende Georgië zoveel aan de wijnexport als vorig jaar.
Na een rondleiding en de lofzang van Mtchedlishvili op zijn moederlandse wijnen kijkt hij verbaasd als ik wil vertrekken. 'Je hebt bijna niks geproefd', zegt hij. Dat ik nog moet autorijden is geen goede reden. 'Onze wijnen zijn magisch. Ze genezen de zieken. Je kunt er heus mee autorijden.'
Vlug keert hij zich naar de bar en tovert wat flessen tevoorschijn. Hij schenkt de bekende oranje wijn in en duwt het glas onder mijn neus. Dan schenkt hij voor zichzelf in, proost in het Georgisch, neemt een flinke slok en trekt een zuur gezicht. 'Niet lekker?' vraag ik. 'Nou', antwoordt hij vertwijfeld. 'Ik houd eigenlijk meer van bier.'