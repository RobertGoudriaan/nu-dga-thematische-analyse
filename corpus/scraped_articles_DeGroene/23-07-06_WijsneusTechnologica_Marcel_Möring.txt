Wijsneus Technologica Marcel Möring

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
6 juli 2023
Wie het weet mag het zeggen, want: waarom de mensheid in het duister laten tasten als je ergens toevallig kennis van hebt?
Een vriendin van mijn vrouw raadde een pseudoairco aan: 'Je doet er ijs in en daar blaast hij dan overheen.' Een oude truc - schaal met ijsblokjes voor een ventilator - die tot apparaat is verheven. Ik heb daar natuurlijk een YouTube-filmpje over gezien, van Technology Connections, en veeg het idee minzaam van tafel.
'Dat voelt een tijdje koud aan, maar de luchtvochtigheid stijgt daardoor, zodat je je lichaamswarmte moeilijker kwijt kunt, want warmteoverdracht gaat sneller in...'
'Jaja', zegt mijn vrouw.
Het verhaal van mijn leven. Ik weet een weetje en de mensen beginnen te zuchten. Ik snap het wel, want mijn hoofd loopt over van dat soort weetjes en ik kan ze moeilijk voor me houden: waarom de mensheid in het duister laten tasten als ik ergens toevallig kennis van heb?
Een vroegere geliefde zei, toen ze er een keer genoeg van had: 'Waarom noem je niet op wat er in Maggi Aromat zit?' Waarna ik dat natuurlijk deed, want ik had daar net iets over gelezen.
Ik ben een wijsneus, ik weet het, en er is niets aan te doen. Het is de schuld van mijn ouders, die mij op zeer jonge leeftijd de 'Encyclopedie voor de jeugd' gaven. Voor twee gulden vijfennegentig kreeg de Albert Heijn-klant in 1964 bij een pak Perlakoffie elke twee weken een deel. De encyclopedie was ontwikkeld aan de Universiteit van Chicago door Bertha Morris Parker en haar staf van dertig specialisten. Albert Heijn raamde destijds de kosten die de Amerikanen hadden gemaakt op bijna een half miljoen in guldens. Het tien jaar durende project kon uit omdat de encyclopedie werd verkocht in samenwerking met Amerikaanse 'Super-Marts', zoals Albert Heijn ze destijds noemde.
In Nederland nam AH die rol op zich en daar moet een idee, als het al geen ideaal was, aan ten grondslag hebben gelegen. In de jaren zestig geloofden bedrijven als Albert Heijn nog in zoiets als volksverheffing. Dat we het daarna met voetbalplaatjes, wuppies en handdoeken moesten doen zal iets over de samenleving zeggen, maar daar gaat het nu niet over.
De delen van de encyclopedie konden mij niet snel genoeg binnenkomen. Ik las ze van voor naar achteren en in plaats van dat daardoor mijn honger werd gestild, groeide die alleen maar. Albert Heijns 'Encyclopedie voor de jeugd' had een bijna niet te beteugelen zucht naar kennis gewekt. Tegenover verzinsels, onwaarheden, leugentjes om bestwil en echte leugens (sinterklaas, waar de kinderen vandaan kwamen...) kon alleen kennis op. Door de spaaractie van de supermarkt had ik ontdekt waar die te vinden was.
Ondertussen zitten we in een huis met te weinig ramen die open kunnen en een ventilator die de hele dag zinloos blaast. De warme lucht gaat er van achteren in en komt er van voren weer uit. Een kwestie van homeopathisch koelen, lijkt mij.
De avond valt en brengt geen verlichting. We maken een ommetje door de binnenstad van Den Haag. In een van de smalle straatjes is een nieuw restaurant geopend: Wong Kok Korean Barbecue. 'Als Chinese vrouwen vroeger discreet een dildo wilden kopen gingen ze naar een bepaalde winkel en daar zeiden ze dan dat ze een afspraak hadden met Mr. Wong', zeg ik.
Mijn vrouw kijkt mij vanonder opgetrokken wenkbrauwen aan. 'Wong?' zeg ik. 'Kok?'
'Je hoeft niet alles te onthouden wat je leest', zegt ze. Voor ons verlaat een mevrouw een koffieshop, ze draagt een enorme rugzak, neemt plaats achter een winkelkarretje dat volgeladen lijkt met haar complete leven en begint het voor zich uit te duwen. Ze is verrassend goed gekleed. Terwijl ze zich langzaam van ons verwijdert vraag ik me af wat haar verhaal is.
'In de jaren zestig zeiden ze dat we in de informatie-eeuw leefden', zeg ik.
'En daarom onthoud jij al die feitjes?'
Waarschijnlijk. Het korte verhaal dat ik bij wijze van opstel voor mijn eindexamen schreef ging daar over. Niet lang voor de examens stond een bericht in de krant dat een man op het toilet van café Spoorzicht in Assen was doodgeschoten. Ik dacht: wat zou zijn laatste gedachte zijn geweest? Het werd in mijn verhaal de tekst van een reclamefolder uit die tijd: Sherry, Jerez de la Frontera, drie halen twee betalen.
Mag je tegenwoordig nog een kort verhaal schrijven voor je eindexamen Nederlands?
Een vriend verklaarde het gebrekkige Nederlands van de schoolgaande jeugd en het feit dan 'men' niet meer leest uit te veel informatie. 'Ze hebben YouTube, de sociale media, Netflix. Er is zoveel dat hun aandacht afleidt dat ze niet meer lezen, want dat is een activiteit en dat andere is ondergaan.'
Ik geloof daar niet in. Dat zeiden ze vroeger over de televisie, de bioscoop, de radio, de stripboeken en de disco. En daarvoor waarschijnlijk over die vervloekte toverlantaarn, het variété en balspel. Er is altijd wel een reden om je niet geestelijk in te spannen. Ik houd het op het beroerde onderwijs.
Ik moet denken aan mijn moeder, geen groot lezer, maar de televisie kon haar niet boeien. Ze puzzelde. Hoe moeilijker hoe beter. Tot mijnheer Alzheimer op bezoek kwam en ze de puzzels niet meer kon... nou ja... uitpuzzelen. Ze zat in de koffieruimte van het verzorgingstehuis en staarde voor zich uit, terwijl de rest keek naar de televisie die de hele dag aanstond, maakt niet uit wat er te zien was als het maar bewoog. Ik vroeg haar waarom zij dat niet deed. Haar antwoord was zwaar van afschuw: 'Het is allemaal dezelfde onzin.'
Ik ben verbonden met mijn moeder in het idee dat alles onzin is. Behalve kunst en techniek.
Er is altijd wel een reden om je niet geestelijk in te spannen