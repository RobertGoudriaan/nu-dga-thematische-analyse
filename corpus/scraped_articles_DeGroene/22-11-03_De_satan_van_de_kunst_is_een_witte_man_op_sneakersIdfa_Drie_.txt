De satan van de kunst is een witte man op sneakers Idfa Drie documentaires over de kunstwereld

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
3 november 2022
Art Talent Show, Apolonia, ApoloniaenWhite Balls on Walls:drie documentaires geven een zeldzaam inkijkje in het hart van de veranderende kunstwereld. Hoe gaan we daar op een veilige en 'inclusieve' manier met elkaar om?
Klik - klik - klik.De zware buitendeur van de kunstacademie in Praag gaat nogal lastig open. Binnen in de hoge hal van het neoclassicistische gebouw - terrazzo vloer, klassieke zuilen, monumentale trap - bevindt zich een klein hokje met daarin achter een glazen wand een vrouw die de deur van binnenuit bedient. Ze lijkt de pensioengerechtigde leeftijd allang voorbij, rookt af en toe een sigaret en gaat dan op in een rookwolk. Zij speelt een kleine, maar beslissende rol in de academie, of eigenlijk zijn er twee van deze vrouwen die sprekend op elkaar lijken en de baan met elkaar delen.
Deze vrouwen achter glas kunnen het slot van de deur op afstand ontgrendelen -klik, klik- en de studenten moeten er dan tegenaan duwen om hem te openen. Nieuwe studenten begrijpen daar niets van en dat levert de vrouwen zichtbaar irritatie. Eenmaal binnen bezien ze de nieuwkomers met argusogen. Roddelen schaamteloos achter hun rug. Dat er een jongen is met een lange jas en een handtas aan een ketting. Dat travestie niet aan hen besteed is. Ze haten het. Deze vrouwen zijn de letterlijke poortwachters van de prestigieuze Praagse kunstacademie, opgericht in 1799, maar eenmaal binnen wacht de aspirant-student de echte keuring. Gedurende een week in het jaar vindt in de lokalen van de verschillende afdelingen van de academie de selectie van studenten voor het komende studiejaar plaats.
Art Talent Show(2022), de documentaire van de Tsjechische filmmakers Tomás Bojar en Adéla Komrzý, getuigt van het bonte gezelschap studenten én docenten die elkaar in deze korte tijd leren kennen, en dat niet alleen, die binnen die tijd een beslissend oordeel over elkaar moeten vellen. Voor sommige studenten eindigt de week al op de eerste dag, wanneer docenten op basis van meegenomen werk een eerste schifting maken. Wie door mag, moet eraan geloven. Die krijgt opdrachten die ter plekke moeten worden uitgevoerd, die wordt onderworpen aan een vragenvuur van de docent.
Sterk aan de documentaire is dat we als kijker maar weinig van de werkelijke kunst te zien krijgen: de makers plaatsen ons niet in de schoenen van de jury,Art Talent Showis geenProject Rembrandt. In plaats daarvan volgen we aan de ene kant de worsteling van de docenten, hun vaste overtuigingen en persoonlijke twijfels, wanneer ze zonder enige context naaktstudies, psychedelischecomicsof vage video's beoordelen of met elkaar moeten beslissen over een onderwerp voor een opdracht, waarmee ze 'bij de tijd' willen zijn. Aan de andere kant zien we de studenten, de meeste bleu en onzeker, een enkeling uitgesproken en zelfverzekerd. De twee groepen samen makenArt Talent Showergens tot eenfreak showen het kijken ernaar tot een voyeuristische bezigheid, een waar je moeilijk genoeg van krijgt - we springen van lokaal naar lokaal, van afdeling naar afdeling, en krijgen zo meer te zien dan welke docent of student ook.
Hoe laat je al die hoogst eigengereide, maar kwetsbare individuen in hun waarde? Hoe kan een plek waar het er echt op aankomt een 'veilige' omgeving zijn? Dat zijn de vragen waar kunstacademies, zeker ook die in Nederland, voor staan. Tegelijk is de fatsoenlijke, eerlijke en 'inclusieve' omgang met elkaar de grote uitdaging voor de hele kunstwereld vandaag.
Art Talent Showis ook een ontnuchterende kijkervaring. Of het bij de selectieprocedure werkelijk om talent draait, zoals de titel beweert, ga je je na de kleine twee uur die de film duurt ernstig afvragen. Het lijkt er vooral om te gaan wie je als jonge kunstenaar treft.
Niet eerder zag ikdie waarheid zo overtuigend in beeld gebracht als in de documentaireApolonia, Apolonia(2022), over een jonge vrouw, Apolonia Sokol, die studeert aan de gerenommeerde École nationale supérieure des beauxarts in Parijs. Ze schildert portretten van mensen uit haar omgeving, de mensen in het verlopen theater waar ze woont, haar vrienden. Ze verschijnen op grote doeken waar Apolonia's kunnen vanaf spat, de vraag of ze talent heeft staat, zou je denken, buiten kijf.
Apolonia, Apoloniagaat verder daar waarArt Talent Showstopt: hier hebben we een student die binnen is gekomen, die het curriculum doorliep en die nu op de drempel staat van een leven als professioneel kunstenaar. In de lange documentaire zien we hoe de wereld vervolgens bepaald niet is uitgerust op jonge kunstenaars, hoe diep het gat na de kunstacademie kan zijn. Documentairemaker Lea Glob volgde haar vriendin sinds 2009 en meer dan een decennium zien we Apolonia leuren met haar werk, terwijl we de druk op haar schouders om zich maar te blijven ontwikkelen als kunstenaar haast kunnen voelen.
MaarApolonia, Apoloniais meer dan dat, veel meer. Apolonia's leven begon in eenundergroundtheater in Parijs, gerund door haar artistieke ouders, haar vroege jeugdjaren speelde zich af tussen de performances en artiesten. Het is een bohemien sprookje, dat door haar hippie-ouders uitgebreid op video werd vastgelegd, tot aan de conceptie van hun dochter aan toe, als een performance op zich. Dat sprookje kwam tot een abrupt einde toen haar ouders uit elkaar gingen en zij met haar moeder naar Denemarken verhuisde, maar nu is ze terug, als jonge kunstenaar, in het theater, en neemt daar de leiding van haar vader over.
Er is een glansrol weggelegd voor de vriendschap tussen Apolonia en de Oekraïense Oksana. Zij werd wereldberoemd met haar betrokkenheid bij de feministische actiegroep Femen en de protesten met ontblote borsten in het openbare leven van Oekraïne, op alle plekken in het land die maar heilig zijn. Als kind wilde ze het klooster in en ze schilderde iconen en fresco's voor de orthodoxe kerk, maar op haar veertiende viel ze van haar geloof en werd feministisch activist. Ze verscheen in Apolonia's theater met twee gebroken armen, werk van de Russische inlichtingendienst, en het besef dringt dan tot haar door dat ze niet terug kan naar haar eigen land, niet naar haar eigen familie. Ondertussen denkt ook zij erover om toelating te doen tot de kunstacademie.
Zowel in Art Talent Showals inApolonia, Apoloniaspelen donkere, patriarchale machten een opvallende rol. De mannelijke docent met grijze baard van de schilderopleiding en de twee vrouwelijke docenten van de afdeling nieuwe media, nogal kleurrijke figuren, aan de kunstacademie in Praag konden niet méér van elkaar verschillen. Studenten die bij hem op gesprek komen, in de statige bibliotheek van het gebouw, kunnen rekenen op strenge vragen zonder een greintje empathie of humor. Tegen een meisje: 'Je bent potentieel een goede schilder. En nu? Zal de wereld een betere plek worden als jij schildert?'
Studenten die bij nieuwe media op gesprek komen, in een kamer met een poster van Marilyn Monroe aan de muur en fruit op tafel, krijgen daarentegen een compliment en een luisterend oor. Er vinden mooie gesprekken plaats in die kamer, hilarische ook, waarbij de docenten niet terugdeinzen voor persoonlijke ontboezemingen. Ze stellen zich net zo kwetsbaar op als hun studenten, laten zich raken door hun kunst.
Schilderkunst lijkt sowieso de pittigste discipline om in door te dringen. Apolonia moet voortdurend opboksen tegen docenten en handelaars die wat ze maakt al 'eerder' hebben gezien. Op het moment dat zij afstudeert, vindt er een selectie plaats voor een tentoonstelling met 'de toekomstige kunstenaars van Frankrijk'. Apolonia, gekleed in een doorschijnende top met een witte bh, zoekt tien schilderijen uit om hen mee te imponeren, gaat dan in de zaal op de grond liggen en zegt dat ze zich vooral afvraagt wat haar vrienden ervan zullen vinden. Ze denkt even na en geeft dan zelf het antwoord: 'Waarschijnlijk kan het ze niet schelen. Ze drinken gewoon de drank. Het maakt niet uit voor mensen die niet in de kunst zitten. Mensen zien het verschil niet tussen olieverf en acryl. Maar voor mij betekent het de wereld.' Dat de kunst soms ook niet wezenlijk uitmaakt voor mensen die wel in kunst zitten, blijkt uit het oordeel van de jury voor de tentoonstelling: ze vinden haar als persoon interessanter dan haar kunst. Daar kan ze het mee doen.
Apolonia vertrekt op een ware odyssee, verlaat Parijs voor de Verenigde Staten. We gaan mee naar belangrijke figuren, we zien gebeuren hoe ze aan hen ten prooi valt. Dat is vooral de man dieThe New York Timesomschreef als'The Art World's Patron Satan'. Deze satan is een puissant rijke witte man op sneakers met een koptelefoon op. Hij sluit duivelse deals met jonge kunstenaars: zij krijgen een studio, zij leveren hem een bepaald aantal (lees: te veel) schilderijen per maand en het is aan hem om die te slijten. Lukt het niet om een ster van de kunstenaars te maken, liggen ze eruit. Harvey Weinstein komt zelfs nog even voorbij.
Hoe kom je de kunstwereld binnen,en op welke voorwaarden? Die vraag is de kern van een opmerkelijke documentaire over het Stedelijk Museum in Amsterdam.White Balls on Wallsvan Sarah Vos geeft een zeldzaam inkijkje in de organisatie van een grote kunstinstelling die op zoek is naar vernieuwing. Masculiene krachten spelen ook hier een rol - de titelWhite Balls on Wallsverwijst naar de Guerrilla Girls die al sinds de jaren tachtig met dergelijke leuzen protesteren tegen de dominantie van de (witte) man in het kunstmuseum. Aan dat geluid heeft het Stedelijk Museum, zoals de meeste musea, tot voor kort nauwelijks gehoor gegeven, maar nu is het een andere vorm van inclusiviteit die de aandacht opeist. Het museum wil vernieuwen en zal dat ook moeten, zo maakt wethouder Touria Meliani, op bezoek bij directeur Rein Wolfs, in de film duidelijk: elke culturele instelling in de stad die aanspraak wil maken op subsidie zal zich moeten verhouden tot álle mensen in de stad. Dat staat beschreven in het actieplan Diversiteit & Inclusie.
De camera mag overal bij zijn. Bijvoorbeeld bij de eerste bijeenkomsten van het (hagelwitte) team in het (spierwitte) kantoor waar gebrainstormd wordt. 'Is het helemaal duidelijk wat we dan onder "van kleur" verstaan?' Het gaat ook over de 'genderbalans', over de nog steeds maar vier procent kunstenaars van het vrouwelijk geslacht in de collectie. Maar: 'Man en vrouw kun je niet meer benoemen hè?' Er vliegen percentages over tafel om die genderbalans mee te herstellen. Vijftig procent vrouw en vijftig procent kunstenaars met een niet-West-Europese of Noord-Amerikaanse achtergrond?
Ook in het personeelsbestand komt verandering. Nieuwe collega's zijn van kleur, hoewel dat een moeilijk aspect is om over te spreken. Kunstenaar en onderzoeker Charl Landvreugd wordt aangesteld als hoofd Onderzoek & Curatorial Practice en verwoordt het proces van diversiteit en inclusie dat in zijn museum gaande is als volgt: 'De spiegel wordt omgedraaid en het omdraaien van de spiegel is pijnlijk. En ik vind dat die pijn die de witte bevolking ervaart, dat dat onderdeel is van het proces dat we moeten laten zien.'
We zien de eerste schreden van nieuwe collega's op de werkvloer, hoe Landvreugd zich mengt in discussies over bijvoorbeeld 'historisch gegroeide hiërarchieën', ofwel de canon. Uit de manier waarop hij zijn gelijk haalt bij een (vrouwelijke) collega met goede argumenten, haar eigenlijk de mond snoert, stelt hij zich op zoals wel meer mannen dat gewend zijn te doen. Het gaat dan nota bene over die Guerrilla Girls, de foto van hun protest voor het Stedelijk die groot op de muur komt, als behang achter het varkentje van Koons.
De missie van het museum strekt zich uit tot voorbij programmering en personeel, tot aan het gebouw en de tekstbordjes toe. Hilarisch is de tocht met een beveiliger door de krochten van het gebouw op zoek naar de aangewezen gebedsruimte. En heerlijk het moment in een overleg tussen Landvreugd en vrouwelijke collega's over inclusief taalgebruik, wanneer een kunstwerk met het woord 'prostituee' in de titel ter sprake komt. Landvreugd breekt in: 'Sorry dat is even een lastige voor me. Wat begrijp ik niet aan het woord prostituee?' Antwoord: 'De term waar sekswerkers voorkeur aan geven is sekswerker.'
De voltallige organisatie stelt zich buitengewoon kwetsbaar op door de camera bij dit proces toe te laten. Er is de benoeming van curator en schrijver Vincent van Velsen als conservator fotografie, iemand zonder de specialistische kennis die je zou verwachten. Hij was wel onder meer de auteur van een kritische open brief aan de wethouder waarin hij stelde dat het Stedelijk kunstenaars van kleur uitsluit. Conservator Leontine Coelewij is enigszins verrast, want hij was óók degene die na de brief niet met het Stedelijk in gesprek wilde gaan.
Het Stedelijk toont de bereidheid om daadwerkelijk in beweging te komen en dankzij deze documentaire blijft geen aspect onbenoemd. De vraag die onder andere gesteld wordt aan Landvreugd, of hij is aangenomen omdat hij zwart is, valt pijnlijk. Het is ook een belachelijke, beledigende vraag. Hij antwoordt dat die aanname al zijn werk om op die plek te komen teniet zou doen. En schermt met het feit dat hij naar de beste scholen ter wereld ging. Maar er is ook een vraag voor directeur Wolfs. Of het museum eigenlijk geen zwarte directeur had moeten aanstellen. En dat is een vraag die resoneert.
Art Talent Show volgtde aspirant-studenten tot het moment dat ze na een week afscheid nemen van de docenten van hun afdeling. Bij de docenten van nieuwe media gaat dit allerhartelijkst: na een wandeling in het bos omhelzen studenten en docenten elkaar, de docenten nodigen hen uit om vrienden van hun studio te worden en drukken hun op het hart dat ze altijd welkom zijn, ongeacht of ze worden toegelaten op de academie of niet.
Het verschil met de opleiding schilderkunst kon niet groter zijn. Terwijl de studenten hun werk met ladders van de muren halen, wil de docent zich ongemerkt uit de voeten maken. Zijn collega vraagt hem op de valreep of hij wel afscheid genomen heeft. Snel schudt hij nog wat handen, dan gaat hij er als een haas vandoor.
De documentaire eindigt daar. Naar welke studenten op de academie mogen binnenkomen, is het gissen. Arme Oksana in Parijs gaat in ieder geval niet. Zij krijgt een prachtige plek in Apolonia's oeuvre.