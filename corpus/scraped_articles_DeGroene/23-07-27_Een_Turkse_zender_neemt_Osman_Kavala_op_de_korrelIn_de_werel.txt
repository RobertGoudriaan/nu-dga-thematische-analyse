Een Turkse zender neemt Osman Kavala op de korrel In de wereld

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
27 juli 2023
Istanbul -Een middelvinger naar het Europese Hof voor de Rechten van de Mens. Zo kan de serieMetamorfose, sinds kort uitgezonden op de nieuwe Turkse streamingdienst Tabii, opgevat worden. De serie gaat over een louche zakenman, Teoman Bayramli, die zich inlaat met duistere zaakjes, spionage en staatsondermijnende activiteiten.
Het kost de kijker geen enkele moeite om in de hoofdpersoon Osman Kavala te herkennen, de zakenman, mensenrechtenactivist en cultureel filantroop die in Turkije een levenslange gevangenisstraf uitzit. Met zijn steun aan de Gezibeweging in 2013 zou hij hebben geprobeerd met geweld de regering omver te werpen. Kavala is Turkije's bekendste gewetensgevangene.
Het mensenrechtenhof in Straatsburg heeft vastgesteld dat er geen enkel serieus bewijs bestaat tegen Kavala en heeft de Turkse regering diverse malen opgeroepen de man ogenblikkelijk vrij te laten. Omdat Ankara geenszins van plan lijkt daaraan gevolg te geven, heeft de Raad van Europa een strafprocedure in gang gezet die kan leiden tot schorsing van Turkije.
Tabii is een project van staatstelevisiezender trt, vooral bedoeld voor de buitenlandse markt. De dienst moet 'bijdragen aan de trots en eer van het grote, machtige Turkije', zei Fahrettin Altun, directeur van de staatsvoorlichtingsdienst, bij de lancering in mei. 'Verhalen die ons verenigen', luidt de slogan van de streamingdienst. Wat de vraag oproept wat er verenigend is aan een serie die vuiligheid uitstort over een zachtmoedige man die door bijna de helft van Turkije - het deel van de kiezers dat in mei níet op Erdogan stemde - wordt omarmd.
Riza Türmen, oud-rechter bij het Europese hof, schrijft in een column op nieuwssiteT24dat juist Tabii de wet overtreedt. Kavala en zijn advocaten hebben twee beroepszaken lopen, bij het Hof van Cassatie en bij het Constitutioneel Hof van Turkije. 'Komt het uitzenden van zo'n bevooroordeelde serie terwijl deze procedures aan de gang zijn niet neer op het beïnvloeden van de rechterlijke macht?'
Dat zou betekenen dat de makers artikel 227 van het Turkse wetboek van strafrecht hebben geschonden, en wellicht ook artikel 125, over het aantasten van de eer en waardigheid van een individu.
Zouden we in een land wonen waar de rechterlijke macht onafhankelijk was, aldus Türmen, 'dan lijdt het geen twijfel dat de makers van deze film gestraft zouden worden en de volgende afleveringen verboden'.