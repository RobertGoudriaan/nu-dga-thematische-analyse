'Stuur vooral meer delegaties' Taiwan en de Chinese dreiging

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
24 november 2022
De strategie van afschrikking en de 'stekelvarkentactiek' moeten voorkomen dat China Taiwan aanvalt. Zonder internationale steun heeft dat echter geen kans van slagen.
De havenstad Taichung,met 2,8 miljoen inwoners, heeft de beste visrestaurants, de grootste villa's, een futuristisch theater, een bruisende kunstscene en is bovendien de bakermat van de beroemde Taiwanese bubbelthee. Het is van oudsher ook een beruchte gangsterstad. De centrale ligging aan de vierhonderd kilometer lange, dichtbevolkte westkust van Taiwan is gunstig voor de internationale handel én smokkel. Die ligging heeft ook een keerzijde. Als buurland China het eiland wil innemen, een realistisch scenario onder de Chinese president Xi Jinping, dan is Taichung een belangrijke strategische plek. Zowel het hoge noorden als het diepe zuiden ligt op nog geen tweehonderd kilometer afstand.
De Wuqi-vismarkt vlak bij de haven is een hotspot. In een overdekte hal naast een kade waar sierlijk beschilderde viskotters zijn aangemeerd is alles te koop wat de zee te bieden heeft. In vermalen ijs liggen garnalen zo lang als een onderarm, nog bewegende kreeften en krabben en exotische vissen. In het weekend drommen honderden bezoekers rondom de stalletjes en doen ze zich te goed aan verse lekkernijen in de vele eettentjes, uitkijkend over zee. In de verte verrijst een lange, hoge wal van beton in het water. Deze golfbreker biedt bescherming tegen een tsunami. Of tegen ongewenste indringers, zoals een Chinees oorlogsschip.
Meer noordwaarts langs de kustlijn liggen de veel kwetsbaardere wetlands (een moerassig gebied) en stranden. Rijen ijzeren 'haaientanden' steken er uit het zand. Dat maakt het aan land gaan weliswaar niet eenvoudig maar ook niet onmogelijk.
'Als het Chinese leger dit land echt wil veroveren en geen moer geeft om het aantal slachtoffers, dan maken we hier geen schijn van kans. Iedereen weet hoe fragiel deze plek is', zegt een marktbezoeker somber. Hij voelt vooral onmacht. 'Wij gewone burgers kunnen niets doen tegen de dreiging en zullen moeten vertrouwen op onze regering.'
Er is geen bufferzone rondom de haven. Het achterland is bezaaid met wegen, winkelcentra en appartementencomplexen. De drukbevolkte stadskern van Taichung ligt verder landinwaarts en is beter 'beschermd'. In een buitenwijk met een bamboebos en hoge palmen is een grote legerbasis gevestigd. Hier en daar steken wachttorens uit boven de dichte begroeiing. De sfeer is er gemoedelijk. Tussen rijstvelden ligt een lange opgang. Aan het eind staan militairen in uniform klaar om jonge soldaten te verwelkomen die terugkeren van het weekendverlof. In groepjes komen ze aangelopen. Ze dragen donkergroene legertassen met het trotse logo van de Republic of China, de officiële naam van Taiwan: een geelgouden lauwerkrans met een geweer, een zwaard en een ster.
In ieder ander land onder hoogspanning zou een nieuwsgierige bezoeker bij een legerbasis worden afgeblaft en meteen worden weggestuurd. Maar hier is een adjudant zelfs bereid een vraag te beantwoorden. Om zich te kunnen verdedigen tegen een eventuele invasie heeft het leger op korte termijn tienduizenden nieuwe soldaten nodig. Hoeveel melden zich wekelijks aan bij deze basis? 'Ik mag geen aantallen geven. Maar we hebben voortdurend nieuwe aanwas, hoor', zegt hij aarzelend.
Als een soevereinen democratisch land decennialang vrede kent is het niet eenvoudig om opeens in de oorlogsstand te schieten. Taiwan heeft echter geen keuze. De dreiging uit China, waar president Xi Jinping inmiddels oppermachtig is, neemt maar toe. Hoe schatten experts in Taiwan de situatie in en welke rol kan de internationale gemeenschap spelen?
Lin Fei-fan (34) was een van de leiders van de Sunflower Movement die in 2014 wekenlang het parlementsgebouw in de hoofdstad Taipei bezette, uit protest tegen de te grote invloed van China in het land. Dankzij deze protesten werd een omstreden wet ingetrokken die Chinezen aanvankelijk allerlei investeringsmogelijkheden bood. Sinds 2019 is Lin actief in de landelijke politiek, nu als plaatsvervangend secretaris-generaal van de regerende Democratisch Progressieve Partij (dpp).
Op het hoofdkantoor van de dpp, met uitzicht op het centrale stadspark van Taipei, werken opvallend veel jonge medewerkers in een ouderwetse kantoortuin. Overal liggen stapels boeken en papieren en staan kamerplanten. Lin heeft er een eigen kamer. Zodra hij op zijn Chesterfield zit brandt hij los: 'Xi Jinping wil de wereldorde, gebaseerd op internationale wetten en verdragen, omverwerpen. De vrije wereld loopt gevaar en kan het zich niet permitteren om na Hongkong nog een democratie te zien verdwijnen. Samen staan alle vrije landen sterk.' Met pathos: 'Samen kunnen ze hun steun betuigen aan Taiwan. Diplomatieke steun is voor ons essentieel, dus stuur vooral meer delegaties!'
Lin kan het niet vaak genoeg herhalen. 'Een invasie of blokkade van Taiwan zal niet alleen ons probleem zijn. De gevolgen zullen wereldwijd voelbaar zijn. Denk niet alleen aan de verstoring van de wereldhandel, er zal ook een groot gevoel van onveiligheid ontstaan bij alle buurlanden van China en in Zuid-Korea en Japan.' Transport en logistiek zullen worden verstoord, het overgrote deel van de mondiale containerschepen vaart immers via de Straat van Taiwan. En de meest geavanceerde chips die onmisbaar zijn in belangrijke hightech-apparatuur en die voornamelijk in Taiwan worden gemaakt, zullen niet meer leverbaar zijn.
Lins gevoel van urgentie wordt gevoed door de laatste ontwikkelingen. De oefeningen van het Chinese leger (pla) die in augustus begonnen, waarbij Taiwan werd omsingeld en de zeegrens tussen beide landen voortdurend werd overschreden, zijn nooit gestopt. En in oktober is Xi tijdens het twintigste partijcongres van de Chinese Communistische Partij (ccp) herkozen als president, voor een derde termijn. Opnieuw sprak hij daar over China's vastberadenheid om Taiwan, in zijn ogen een afvallige Chinese provincie, te herenigen met het vasteland. 'We zullen streven naar vreedzame hereniging. Maar we zullen nooit beloven af te zien van geweld en we behouden ons het recht voor om alle noodzakelijke maatregelen te nemen', sprak Xi resoluut. 'Ook tegen inmenging van andere landen in de kwestie Taiwan.'
Niemand in de top van de ccp lijkt Xi nog tegen te kunnen spreken. Veel analisten vragen zich dan ook af: neemt hij nog wel rationele besluiten als het om Taiwan gaat? Aanvankelijk dachten zij dat China militair pas in 2027 in staat zou zijn om Taiwan te annexeren. Maar onder Xi versnellen die plannen, waarschuwde Antony Blinken, de Amerikaanse minister van Buitenlandse Zaken, onlangs. Lin vreest dat hij gelijk heeft. 'Zodra Xi voelt dat Taiwan onvoldoende wordt gesteund door de internationale gemeenschap, zal hij toeslaan. Pas als Xi ervan wordt doordrongen dat hij de hele vrije wereld tegen zich krijgt en China een torenhoge prijs zal betalen voor een invasie of blokkade van Taiwan, zal hij er wellicht van afzien. Wij moeten dus een strategie van afschrikking voeren.'
Het is balanceren op een dun koord. De regering van de Taiwanese president Tsai Ing-wen (dpp) moet zich voorbereiden op een oorlog en tegelijkertijd proberen om die te vermijden. Tsai staat open voor gesprekken, zei ze herhaaldelijk. 'Ik wil duidelijk maken aan Beijing dat een gewapend conflict absoluut geen optie kan zijn voor beide partijen.' Tegelijkertijd denkt de regering na over een mogelijke herinvoering van de dienstplicht (een zeer impopulaire maatregel), betere militaire training en het weerbaar maken van de bevolking en is het defensiebudget opgeschroefd tot ruim negentien miljard dollar in 2023.
Ook focust het land zich steeds meer op wat in militaire kringen de defensieve 'stekelvarkentactiek' wordt genoemd. Die houdt in: zwaar investeren in de aanschaf van raketten, drones en andere wapens en materieel waarmee Chinese oorlogsschepen, vliegtuigen en tanks snel kunnen worden uitgeschakeld, gecombineerd met een goed bewapend en defensief leger. Ondanks de militaire overmacht - China spendeert 229 miljard dollar per jaar aan defensie - zal de pla dankzij die tactiek enorme verliezen lijden aan materieel en manschappen.
Maar welke tactiekTaiwan ook hanteert, het land zal het nooit alleen afkunnen. Amerikaanse steun, herhaaldelijk toegezegd door de Amerikaanse president Joe Biden, is dan ook van cruciaal belang voor de 'strategie van afschrikking'. Het is onduidelijk of die steun ook militair ingrijpen betekent of vooral hulp in de vorm van wapens, materieel en militair advies.
'Dat hoeft ook nog niet bekend te zijn. Je moet de vijand nooit precies laten weten wat je van plan bent', zegt oud-kolonel Shen Ming-Shih,
nu onderzoeker en directeur van het Institute for National Defense and Security Research. Het instituut is gevestigd in een oud koloniaal gebouw in Taipei dat flink wordt beveiligd. Het complex is omringd door zware hekken, bij de ingang staan soldaten en uit het asfalt steken ijzeren haaientanden die alleen handmatig kunnen worden verwijderd.
Shen denkt niet dat Amerika zijn belofte nog kan intrekken als er over twee jaar mogelijk een andere president aan de macht komt. 'Als Washington Taiwan zomaar zou opgeven zal dat een schokgolf in de regio veroorzaken en leiden tot een groot wantrouwen bij belangrijke bondgenoten als Japan, Zuid-Korea en de Filippijnen.'
De afgelopen maanden was er steeds meer steun voor Taiwan in de vorm van diplomatieke missies. Het beladen bezoek begin augustus van Nancy Pelosi, voorzitter van het Amerikaanse Huis van Afgevaardigden, zette de toon. Ondanks de gevolgen - woede in Beijing en zware militaire oefeningen van de pla rondom Taiwan - zijn ook parlementariërs uit Duitsland, Canada, België en een aantal Oost-Europese landen al in Taipei geweest of hebben ze hun komst aangekondigd. Begin november ontving president Tsai nog een grote delegatie van het Europees Parlement.
Het is heel bemoedigend, vindt de oud-kolonel, maar niet genoeg. De internationale gemeenschap kent Taiwan pas echt gewicht toe als het eiland ook wordt toegelaten tot belangrijke internationale organisaties, zoals de Wereldgezondheidsorganisatie, hetgeen China al decennialang blokkeert. En door bilaterale handelsovereenkomsten te sluiten, zoals Amerika en Groot-Brittannië van plan zijn. De eerste verkennende gesprekken tussen de VS en Taiwan vonden onlangs plaats in New York. Europa houdt zich nog op de vlakte.
'Ook moeten landen economisch minder afhankelijk worden van China', zegt Shen. 'Doen ze dat niet dan hebben ze in het geval van een gewapend conflict geen instrumenten om druk uit te oefenen op Beijing in de vorm van sancties of een boycot.'
Het recente bezoek van de Duitse bondskanselier Olaf Scholz aan Beijing onder het motto 'de handel moet doorgaan' is daarmee zeker niet in lijn en doet in Taiwan de wenkbrauwen fronsen. Als het tot een gewapende confrontatie komt tussen China en Taiwan, en Amerika militair betrokken raakt bij de strijd, zal het land niet schromen om zijn bondgenoten om hulp te vragen, voorziet Shen. Het Aukus-veiligheidspact voor de Indo-Pacific, in 2021 gesloten tussen Amerika, England en Australië, zal worden geactiveerd. Japan heeft Amerikaanse legerbases op zijn grondgebied en kan materieel en munitie leveren, logistieke hulp geven en informatie verstrekken via zijn inlichtingendiensten. Ook de Navo zal om een bijdrage worden gevraagd, wellicht in de vorm van patrouillerende oorlogsschepen. Ze zullen een verzoek moeilijk kunnen weigeren, na alle steun die Amerika nu in Europa verleent in de strijd tussen Oekraïne en Rusland.
De contouren van een potentiële nieuwe wereldoorlog tekenen zich af. Shen: 'Ook daarom moet de internationale gemeenschap China er ferm van doordringen wat er op het spel staat als het Taiwan aanvalt.'
Behalve tegen een militaire dreigingmoet Taiwan zich ook verweren tegen 'cyber-oorlogsvoering' vanuit China. Dagelijks probeert Beijing de publieke opinie in Taiwan te beïnvloeden met de verspreiding van nepnieuws en desinformatie en poogt het in te breken in Taiwanese overheidssystemen om gevoelige informatie te krijgen en om de maatschappij te ontregelen. Tijdens het bezoek van Pelosi was de intensiteit van de aanvallen meer dan twintig keer zo hoog als daarvoor. Ook hadden hackers het voorzien op digitale reclameborden bij stations en supermarkten. 'De metro en treinlijnen liggen plat', luidde de verzonnen boodschap.
'De eigenaars van de betreffende billboards gebruikten onveilige providers. Dat hebben we meteen gefikst', zegt minister Audrey Tang. 'Sites van de regering en overheidssystemen waren echter geen seconde in gevaar. Die zijn maximaal beveiligd.' Tang staat aan het hoofd van het Ministry of Digital Affaires. Ze is hoogbegaafd en had al als negentienjarige een eigen softwarebedrijf in Silicon Valley. Ook is ze trans en een voorvechter van lhbtqi+-rechten. Taiwan is het enige land in Azië waar het homohuwelijk is toegestaan. Voor veel jonge Taiwanezen is Tang een idool en een politicus waarmee ze zich kunnen identificeren.
Maakt ze zich zorgen over de impact van nepnieuws? 'Steeds minder. Taiwanezen hebben er antistoffen tegen ontwikkeld. Een wijdverbreid netwerk van burgers is inmiddels getraind op het herkennen van Chinese desinformatie en maakt er meteen melding van zodat de overheid actie kan ondernemen. Desinformatie bestrijden we vooral met humor. Door een valse boodschap te ridiculiseren verliest die meteen zijn waarde. Fact-checking gebeurt nu overal en is nu zelfs een belangrijk onderdeel van de lessen maatschappij op middelbare scholen.' Voortdurend speelt het ministerie van Audrey Tang in op nieuwe ontwikkelingen. Zoals deepfakes. 'In een voorlichtingsfilmpje lieten we zien hoe makkelijk het voor iedereen is om met een telefoon een nepvideo te maken, bijvoorbeeld met een nep-Audrey. Daarvoor hadden we een actrice ingehuurd. De boodschap luidde: check eerst of iets echt is voordat je een filmpje verspreidt.' Lachend: 'De nepAudrey was overigens knapper dan de echte, dus mensen konden meteen zien dat het fake was.'
De minister is druk met de oprichting van een nationaal instituut voor cyber-security dat zich richt op de extra beveiliging van vitale infrastructuur en overheidsinstanties. Ook wil ze met digitale middelen de dialoog tussen overheid en burgers stimuleren en burgers meer betrekken bij het beleidsvormingsproces. Vooral jongeren. 'En we willen mensen buiten Taiwan laten zien dat ons model werkt, dat een vrije toekomst mogelijk is zonder een autoritair systeem.' Die boodschap probeert Beijing juist met man en macht te blokkeren, want het Chinese volk moet vooral niet op een idee worden gebracht.
Op 26 novemberzijn er regionale verkiezingen in Taiwan. Nieuwe regiobestuurders, burgemeester en gemeenteraadsleden, ook van lokale partijen, nemen het stokje over van hun voorgangers. De verkiezingen gaan vooral over lokale problemen en het gebrek in de grote steden aan betaalbare flats en huizen. Toch spelen ook de internationale spanningen een rol. 'Ik wil iedereen laten weten dat het bestaan van Taiwan en het aandringen van het Taiwanese volk op vrijheid en democratie voor niemand een provocatie is', riep president Tsai tijdens een recente dpp-bijeenkomst.
Ook de toon van de grootste oppositiepartij Kwomintang (kmt), van oudsher pro-China, is nu zeer gematigd. 'Mijn missie is het verdedigen van Taiwans vrijheid en democratie', zei partijvoorzitter Eric Chu onlangs in Taipei.
Alfred Chia Hsing Lin (32), onderdirecteur op de communicatie-afdeling van de Kwomintang, maakt deel uit van een jonge garde die garant staat voor een nieuw elan. Zeker 154 van alle kandidaten die de partij verkiesbaar stelt, zijn rond de dertig jaar. 'We willen dat de dialoog met China blijft bestaan. Maar tegelijkertijd ondersteunen we de versterking van ons leger, de aankoop van wapens en de uitbreiding van de militaire training', legt de jonge kmt'er uit. 'Persoonlijk voel ik me zowel Taiwanees als etnisch Chinees. Ik koester de rijke Chinese geschiedenis en cultuur, maar ook de vrijheid in Taiwan en de democratie. Uit vertrouwelijke gesprekken weten we dat ook veel jonge Chinezen pro-democratie zijn, zelfs in het leger. We moeten er dus alles aan doen om tijd te rekken totdat daar, in China, een nieuwe generatie aan de macht komt.'
Lam Yik Fei / The New York Times / ANP | Taiwanese burgers bootsen een oorlogssituatie na tijdens een medisch-militaire workshop in Taipei