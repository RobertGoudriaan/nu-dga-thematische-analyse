Een guillotine op het Binnenhof De AIVD en de 'kwaadaardige elite'

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
15 juni 2023
Volgens de AIVD denken ruim honderdduizend burgers dat Nederland wordt bestuurd door een kwaadwillende elite en dat democratische instituties zijn verworden tot een decor waarachter de echte macht schuilgaat. Is de democratische rechtsorde in gevaar?
Vorige maand deed het jaarverslagvan de Algemene Inlichtingen- en Veiligheidsdienst nogal wat stof opwaaien. De dienst wees op de dreiging die voor de democratische rechtsorde uitgaat van 'anti-institutioneel extremisme'. Meer dan honderdduizend mensen zouden in mindere of meerdere mate geloven dat er internationaal en in Nederland een 'kwaadaardige elite' aan de macht is die bezit heeft genomen van de overheid, de media en de wetenschap. De elite wil 'de gewone mens' onderdrukken, tot slaaf maken en deels vermoorden en zou met een geheime agenda naar totale wereldcontrole streven. Gebeurtenissen zoals de coronapandemie, de stikstofcrisis, de oorlog in Oekraïne en de aardbevingen in Turkije zouden zijn georkestreerd om de bevolking angst aan te jagen, te onderdrukken en zo tot gehoorzaamheid te dwingen.
Aanhangers van dit gedachtegoed stellen daarom in een staat van oorlog te verkeren met de vermeende 'kwaadaardige elite'. Wie met enige regelmaat de sociale-mediakanalen volgt waarop deze ideeën verspreid worden, kan moeiteloos illustraties vinden voor deze bewering van de AIVD. Onder een plaatje van een guillotine staat bijvoorbeeld: 'Deze mogen ze op het Binnenhof zeten, dan speel ik graag voor beul... meteen al die corrupte zieke gasten hun kop eraf is de beste remedie.'
De introductie van 'anti-institutioneel extremisme' als bedreiging voor de democratische rechtsorde kreeg een kritisch onthaal bij een aantal wetenschappers. Criminoloog Fiore Geelhoed waarschuwde inde Volkskrantvoor het creëren van een'suspected community':een maatschappelijke groep wordt in het beklaagdenbankje gezet en tot probleem gemaakt. Terwijl de vraag zou moeten zijn: waar komt het wantrouwen vandaan? Socioloog Jaron Harambam vroeg zich af of de AIVD groepen tegen elkaar wilde opzetten en op die manier zelf bijdroeg aan maatschappelijke polarisatie.
Ook inDe Andere Krant,een weekblad dat sinds 2018 in een oplage van ruim tienduizend wordt verspreid en dat zichzelf presenteert als een 'daadwerkelijk onafhankelijke krant' die alle thema's belicht die relevant zijn 'zonder dogma's of taboes', kreeg het jaarverslag een kritisch onthaal. 'Hoe zou je een bestuurlijke elite die zichzelf steeds meer macht toekent en die macht vervolgens openlijk misbruikt anders willen noemen dan een kwaadaardige elite?' schamperde columnist Pieter Stuurman. Volgens hem was er sprake van 'internationale regie' en voerde de regering 'orders van buitenaf' uit. Landverraad, aldus Stuurman. Het gevaar van een 'allesomvattende en vernietigende dictatuur' kon alleen gekeerd worden als de bevolking 'massaal en per direct' zou stoppen de 'misdadige bestuurlijke elite' nog langer te erkennen als autoriteit. Daarmee illustreerde Stuurman - waarschijnlijk onbedoeld - de zorgen die bij de inlichtingendienst leven.
Twee weken na het jaarverslag publiceerde de AIVD opnieuw over anti-institutioneel extremisme, ditmaal met een 44 pagina's tellende, openbare inlichtingenanalyse. Eerdere openbare inlichtingenanalyses behandelden de ontwikkelingen binnen het jihadisme, dierenrechtenactivisme en rechts-extremisme. Met dergelijke openbare analyses wil de inlichtingendienst politiek, bestuur en samenleving laten zien waar toekomstige dreigingen kunnen ontstaan en rekenschap afleggen over hoe zij tot dergelijke inschattingen komt. In de inlichtingenanalyse over anti-institutioneel extremisme benoemt de AIVD specifiek dat ze juist ook de nuance in het debat wil brengen.
Kritiek op instituties, activisme en radicale protestacties - ook wanneer de grenzen van de wet worden opgezocht - zijn namelijk 'essentieel' voor het functioneren van de democratische rechtsorde. 'Het zich uitspreken tegen overheidsbeleid, het betwisten van de rechtvaardigheid van een rechterlijke uitspraak, politici bestempelen als elitair en de waarheid in twijfel trekken van een journalistiek of wetenschappelijk artikel, of de wet overtreden bij protesten, is niet extremistisch', benadrukt de dienst. Dat is een welkome boodschap in een tijd waarin bijvoorbeeld het demonstratierecht onder vuur ligt.
Een groot deel van de inlichtingenanalysegaat in wezen over de vraag wat die democratische rechtsorde nu eigenlijk is die de AIVD heeft te beschermen. En dat is interessant, want eigenlijk vindt die discussie in Nederland nauwelijks plaats. Regelmatig worden er, terecht, kritische vragen gesteld over de bevoegdheden van de AIVD en het toezicht daarop. Veel minder wordt de vraag gesteld: wat wordt er nu eigenlijk verdedigd door de AIVD? Wat verstaan we onder de democratische rechtsorde? De AIVD bepleit een 'brede opvatting' van de democratische rechtsorde. Het gaat niet alleen over een politiek systeem, maar ook over een manier van samenleven: de open samenleving. Het politieke systeem regelt de verhouding tussen overheid en burgers: de scheiding der machten, verkiezingen, het geweldsmonopolie van de overheid, rechten van minderheden, openbaarheid van bestuur en grondrechten.
Daarnaast benoemt de AIVD 'noodzakelijke procesvoorwaarden' voor een open samenleving: voorwaarden die niet in juridische regels zijn vervat, door de overheid niet af te dwingen zijn en in feite door burgers genegeerd kunnen worden - maar dat is volgens de AIVD onwenselijk voor het goed functioneren van de democratische rechtsorde. Het gaat dan om zaken als maatschappelijk vertrouwen, sociale cohesie, loyaliteit tussen burgers onderling, solidariteit, respect voor pluriformiteit en diversiteit, respect voor het open karakter van de samenleving en de verantwoordelijkheid die burgers hebben voor het 'wel en wee' van de democratische rechtsorde. Maar het gaat ook om de erkenning dat 'instabiliteit bij een democratische rechtsorde hoort', dat tegenspraak en kritiek gestimuleerd moeten worden, dat felle meningsverschillen en polarisatie legitiem zijn, zolang de ander maar niet wordt gedehumaniseerd.
Daarmee lijkt de AIVD zich te plaatsen in een protestants-christelijke traditie van het inkleuren van de democratische rechtsorde. De procesvoorwaarden reflecteren wat rechtsfilosoof Bart Labuschagne in 2012 in een speciale uitgave vanChristen Democratische Verkenningen('Democratie in ademnood?') de 'prepolitieke voorwaarden voor de democratie' noemde: staten leven van voorwaarden die ze zelf niet kunnen garanderen, laat staan afdwingen. Labuschagne verwees naar de bereidheid om anderen te laten uitpraten, werkelijk te luisteren naar wat anderen te zeggen hebben en zelf je mening bij te stellen. Burgers moeten verder kunnen kijken dan hun 'eigen private deelbelangetjes' en oog hebben voor het algemeen belang, op een 'ingetogen wijze' gebruik maken van hun vrijheden en over een 'goed geijkt moreel kompas' beschikken.
Dat is nogal een wensenlijst en het laat zich lezen als een verkapte kritiek op de neoliberale invulling van de verhouding tussen burgers onderling en tussen burgers en overheid. Als de bronnen voor de waarborging van prepolitieke waarden in de samenleving opdrogen en de verbindingen tussen samenleving en democratie verbroken raken, blijft er alleen een procedureel karkas over en het technocratisch management van het bestaande.
Zo'n kritische analyse over de democratische rechtsstaat is niet nieuw, zie bijvoorbeeld het verzameld werk van Herman Tjeenk Willink of recente bijdragen van Michael Sandel en anderen. Nieuw is wel dat nu ook de institutionele hoeder van de democratische rechtsorde zich in het koor van de critici voegt. De consequenties van dertig jaar neoliberaal beleid en New Public Management zijn niet beperkt tot toenemende sociale ongelijkheid, onrechtvaardigheid en vervreemding, maar leiden tot zelfondermijning van de democratische rechtsorde.
Ook anderszins spaart de AIVD de overheid niet. Of de samenleving voldoende weerbaarheid heeft tegen het narratief van een kwaadwillende elite hangt in belangrijke mate af van het publieke vertrouwen in instituties en hun vertegenwoordigers. De democratische rechtsorde staat op dit moment 'geenszins' op instorten, relativeert de AIVD de eigen, toch wel alarmistische boodschap. Maar de weerbaarheid staat wel onder druk en dat is 'waarschijnlijk' mede het gevolg van het 'daadwerkelijk handelen van de instituties'. De coronapandemie heeft daarin een belangrijke rol gespeeld. Maatregelen die voor onvoorstelbaar werden gehouden - mondkapjesplicht, QR-codes, avondklok, gesloten scholen en bedrijven,social distancingen inperking van het demonstratierecht - werden ingevoerd met minimale democratische controle en verantwoording.
De AIVD wijst ook op de bekende stenen des aanstoots. Het toeslagenschandaal, de gaswinning in Groningen, het niet vrijgeven van communicatie rondom de mondkapjesdeal, het wissen van sms'jes door premier Rutte en het onduidelijke stikstofbeleid hebben het vertrouwen in de instituties uitgehold. 'De boodschap over een kwaadwillende elite wordt versterkt en in de hand gewerkt door grieven over daadwerkelijk overheidshandelen en de manier waarop hierover wordt gecommuniceerd', stelt de AIVD. Het idee dat een kwaadwillende elite bewust de bevolking probeert monddood te maken valt in goede aarde bij een publiek dat zich onvoldoende gehoord voelt, teleurgesteld is in de overheid of geen vertrouwen meer heeft in oplossingen van problemen zoals de pandemie, de stikstofproblematiek, de woningmarkt, de asielopvang of de oorlog in Oekraïne.
De analyse staat bol vanbehartenswaardige noties over de democratie. Een democratie is nooit af, het is geen 'kant-en-klaar product', instabiliteit hoort bij een democratische rechtsorde, felle meningsverschillen en polarisatie zijn legitiem en er moet altijd ruimte zijn voor de ontwikkeling van nieuwe ideeën over de democratie. Een democratische rechtsorde, aldus de AIVD, staat niet gelijk aan een samenleving zonder frictie. Het helpt niet, zegt de AIVD, als burgers die twijfelen over de oprechtheid van de overheid of zelf geraakt zijn door overheidshandelen, worden weggezet als 'wappie', 'gekkie' of 'fantast'.
Tegelijkertijd worstelt de AIVD in haar analyse soms met het precies aangeven waar de zorgen over de democratische rechtsorde zitten. De dienst erkent volmondig dat het systeem van een democratische rechtsstaat niet wordt afgewezen door de verspreiders en aanhangers van het 'kwaadwillende elite-narratief'. Het gezag en de legitimiteit van de huidige instituties worden weliswaar niet langer geaccepteerd, maar democratische waarden worden niet ter discussie gesteld. Er zijn in het anti-institutionele milieu geen fantasieën te vinden over autocratische leiders, illiberale staatsvormen of inperking van grondrechten. De AIVD wil zich naar eigen zeggen ook helemaal niet begeven in een oordeel over de juistheid van (politieke) boodschappen en kijkt alleen of van bepaalde boodschappen een bedreiging van de democratische rechtsorde uitgaat.
Maar dan komt de dienst toch tot een inhoudelijke beoordeling van het kwaadwillende elite-narratief: 'De AIVD ziet geen aanwijzingen voor het bestaan van een "kwaadaardige elite" die controle heeft over alle instituties in Nederland en de intentie heeft om, met behulp van verzonnen gebeurtenissen of interpretaties van daadwerkelijke gebeurtenissen, het volk te onderdrukken, tot slaaf te maken, of desnoods te vermoorden. Het narratief gaat uit van een feitelijk onjuist wereldbeeld.' Daarmee holt het narratief volgens de AIVD ten onrechte het vertrouwen in instituties uit. Als stelselmatig wordt verkondigd dat rechters corrupt zijn, verkiezingen gestolen, parlementariërs in de zak zitten van de elite, media in opdracht fake news verspreiden, wetenschappers bewust liegen en de politie de knokploeg van diezelfde elite is, dan kan dit op de langere termijn de democratische rechtsorde ondermijnen: er wordt haat gezaaid, angst verspreid en aangezet tot demonisering en intimidatie. Maar hoe dit proces er precies uitziet en wat de concrete gevolgen kunnen zijn, blijft enigszins onduidelijk.
Ook de open samenleving is volgens de AIVD niet direct in gevaar. Sterker nog, het antiinstitutionele extremisme is de 'meest tolerante en inclusieve extremistische beweging' van dit moment. De AIVD komt tot deze opmerkelijke typering omdat binnen het anti-institutionele milieu de vrijheid van meningsuiting niet wordt betwist, er geen bevolkingsgroepen bij voorbaat worden weggezet als minderwaardig of als bedreiging en er geen antidemocratische doelen zoals een blanke etnostaat worden nagestreefd. Directe oproepen tot geweld zijn niet of nauwelijks te vinden.
Wel is er sprake van oorlogsretoriek: de oproep tot tribunalen, burgerarresten, de doodstraf als gepaste en legitieme straf voor leden van de elite en het willen omverwerpen van de elite. Dat heeft geleid tot een stroom van intimidaties en bedreigingen die diep ingrijpen in het persoonlijke leven van politici, bestuurders, wetenschappers en journalisten en in de vrijheid van meningsuiting en die het democratische proces ondermijnen. Dat lijken nog de meest zichtbare ondermijnende eﬀecten: politici of journalisten voelen zich niet meer vrij om zich uit te spreken of bepaalde thema's te agenderen, en het publieke ambt wordt er niet bepaald aantrekkelijker op.
Dat maakt de boodschap ambigu. De directe geweldsdreiging die van anti-institutioneel extremisme uitgaat is momenteel beperkt, de democratische rechtsorde als systeem en essentiële democratische waarden worden niet verworpen, bevolkingsgroepen worden niet buitengesloten en tóch is anti-institutioneel extremisme de grootste bedreiging voor het voortbestaan van de democratische rechtsorde op de langere termijn. Deze sombere conclusie wordt vooral ingegeven door de omvang van het anti-institutioneel extremisme: meer dan honderdduizend mensen geloven min of meer dat een kwaadwillende elite de bevolking kapot wil maken. Dat is een 'cruciaal gegeven', stelt de dienst. Als slechts enkele tientallen mensen zouden geloven in het bestaan van een kwaadaardige elite, zou de AIVD er waarschijnlijk weinig woorden aan hebben vuil gemaakt.
Ter vergelijking: de omvang van het jihadistische milieu en het rechts-extremistische milieu wordt geschat op enkele honderden aanhangers. Bovendien is de aanhang van het anti-institutioneel extremisme, in tegenstelling tot wat verwacht werd, na aﬂoop van de coronamaatregelen alleen maar gegroeid. Het is in de ogen van de AIVD een blijvend fenomeen met een 'groot groeipotentieel'. Door de onbepaaldheid van 'de' kwaadwillende elite is het een soort'sticky concept'waaraan iedereen een eigen grief kan vastplakken of nieuwe maatschappelijke pijnpunten kan toevoegen. Het narratief wordt verspreid binnen de uitgebreide alternatieve-media-ecologie die is ontstaan, wordt uitgedragen door inﬂuencers en heeft een politieke vertaling in het parlement gekregen.
Wat in de ambiguïteit meespeeltis dat iedereen zich wel kan voorstellen dat een terroristische aanslag de democratische rechtsorde aantast. De gevolgen van een explosie behoeven weinig verbeeldingskracht. Nu gaat het echter om een mogelijkeimplosievan de democratische rechtsorde: een gestage, druppelsgewijze erosie, waarbij er geen wet hoeft te worden overtreden en het Wetboek van Strafrecht weinig soelaas biedt. Dat is ongrijpbaar, moeilijk voorstelbaar en voorspelbaar en vraagt om een andere maatschappelijke en politieke discussie die in Nederland nog te weinig wordt gevoerd: is er een breed gedeeld idee over wat de essentie is van de democratische rechtsorde, wat ondermijnt de democratische rechtsorde, hoe herken je de signalen, is er nood aan versterking van de weerbaarheid van de democratische rechtsstaat, welke democratische vernieuwingen zijn noodzakelijk en wie is aan zet?
De samenleving als geheel is aan zet om de democratische rechtsorde te beschermen tegen de eﬀecten van extremistisch gedachtegoed, concludeert de AIVD. Zeker omdat strafrechtelijk ingrijpen lang niet altijd mogelijk is en juist het narratief, en de dreiging die ervan uitgaat, kan versterken. Dat lijkt een tikje vage en onbevredigende oproep. Maar de AIVD toont zich hiermee wel rolvast: het is aan een geheime dienst om tijdig te waarschuwen voor nieuwe dreigingen, niet om te vertellen wat er vervolgens moet gebeuren. Toch is de analyse doordrenkt van oproepen aan overheid, wetenschap, media en rechtspraak om het vertrouwen van de samenleving te herwinnen door tegengeluiden en kritiek serieus te nemen en protest, dissidentie, verzet en polarisatie de ruimte te geven. Daarmee mengt de AIVD zich wel degelijk in het maatschappelijk debat.
De ambiguïteit van de analyse reﬂecteert waarschijnlijk de ambiguïteit van het fenomeen zelf. Het blijft precair om te onderscheiden tussen wat de politicoloog Pierre Rosanvallon 'democratisch' en 'antidemocratisch' wantrouwen noemde. Waar de eerste vorm van wantrouwen een noodzakelijk tegenwicht vormt en daarmee in feite de democratie versterkt, zou antidemocratisch wantrouwen vooral destructieve gevolgen hebben. Democratisch wantrouwen kan volgens Rosanvallon omslaan van een gezonde en noodzakelijke vorm van kritiek in een banale vorm van oppositie tegen de democratie zelf. In plaats van toezicht en kritiek in te zetten om medeburgers actiever bij de publieke zaak te betrekken, keert antidemocratisch wantrouwen zich tegen de publieke zaak. Dat maakt een inhoudelijke discussie over de inlichtingenanalyse des te belangrijker, inclusief de eerder aangehaalde kritiek van wetenschappers over het risico dat met het etiket 'anti-institutioneel extremisme' een te breed net wordt uitgeworpen over een diﬀuus en gediﬀerentieerd milieu.
Het maakt in ieder geval ook nieuwsgierig naar de politieke reacties. De inlichtingenanalyse is een voorbeeld vanspeaking truth to power:nieuwe dreigingsfenomenen signaleren, agenderen en analyseren, ook als de zittende macht het waarschijnlijk een onwelkome boodschap vindt dat zij deels verantwoordelijk wordt gehouden voor de groei van anti-institutioneel extremisme. Nemen politiek en bestuur de waarschuwing serieus en onderschrijven ze de analyse, of vinden ze dat de AIVD hiermee toch te veel op hun stoel gaat zitten? De waarschuwing is in ieder geval gegeven - nu zien of de handschoen wordt opgepakt door instituties en samenleving.
Jelle van Buuren is universitair docent aan het Institute of Security and Global Aﬀairs van de Universiteit Leiden