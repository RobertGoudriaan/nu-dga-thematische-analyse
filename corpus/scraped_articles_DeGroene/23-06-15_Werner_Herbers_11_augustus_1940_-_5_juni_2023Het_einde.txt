Werner Herbers 11 augustus 1940 - 5 juni 2023 Het einde

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
15 juni 2023
Werner Herbers speelde meesterlijk hobo en voerde met zijn Ebony Band honderden werken uit van door de nazi's vervolgde en vergeten componisten.
De vaak verrassende muziek die Werner Herbers herontdekte profiteerde van een Sherlock Holmes-achtige vasthoudendheid en een absoluut rechtvaardigheidsgevoel. Herbers werd gedreven door nieuwsgierigheid naar onbetreden muzikale paden, maar droeg ook een morele opdracht met zich mee: historisch onrecht ongedaan maken. Door de nazi's geliquideerdeentartete Musik,gekke eigenheimers die door pech en soms een beetje eigen schuld uit beeld waren gebleven in de schitterende muzikale chaos van het interbellum, vergeten Russen, in utopisch niemandsland verdwaalde jazzvogels; op de concerten en cd's van Herbers' Ebony Band waren ze terug van weggeweest.
Zijn Duitse vader Hein - leraar, pacifist en medewerker van het tijdschriftDas andere Deutschland- was in 1934 naar Nederland gevlucht na een nazi-hetze tegen, onder meer, zijn schotschriftWillst du alt werden, werde General. Een tirade over Hindenburg waarin, hoorde je Werner dan gepantserd trots uitleggen, zijn vader aangaf 'hoe erg het was dat een stelletje ouwe zakken oud zat te worden achter een bureau en ondertussen andere mensen de dood in stuurde'. In die geest zou de zoon muziek die het verdiende met succes rehabiliteren.
Hein Herbers werd hier met open armen ontvangen door de pedagoog Kees Boeke, die hem al in 1923 had ontmoet tijdens een door Boeke georganiseerde Frans-Duitse verzoeningsweek. Boeke had in 1926 in Bilthoven de Werkplaats Kindergemeenschap gesticht, een school die geen school mocht heten en waar, schrijft zijn biografe Daniela Hooghiemstra, 'een nieuwe mens' moest opstaan, die er op zijn voorwaarden kon 'worden wie hij is'. Gemeenschapszin en muziek speelden een grote rol in dit ultieme cultuurmilieu, waar Hein Herbers Duits en geschiedenis ging geven en uit zijn huwelijk met Lisa in 1940 Werner werd geboren. Er waren, schrijft Hooghiemstra, 'weinig scholen waar eennative speaker(Hein Herbers) met zoveel passie Duitse literatuurles gaf en waar kinderen als kleuter al kennismaakten met Bach en Beethoven'. Het kinderkoor van de Werkplaats zong in de oorlog onder Boeke een vocale bewerking van BachsKunst der Fuge,deels op teksten uit Goethe'sFaust,hetEvangelie van JohannesenMin de stilte in uw wezenvan C.S. Adama van Scheltema. Hoe Boeke zijn gemeenschap naar die toppen trainde is een raadsel.
Natuurlijk werd Werner musicus. Hij studeerde hobo, piano en directie in Amsterdam en werd in 1970 ingelijfd door het Concertgebouworkest, waar hij tot 2005 solo-hoboïst zou blijven. Naast de vorstelijke speler die hij was, werd hij een van de hoekstenen van het orkest, klankbord voor grootheden van Haitink tot Bernstein. Tegelijkertijd was hij sinds de eerste gloriejaren onder Edo de Waart een van de beeldbepalende spelers en de artistieke motor van het Nederlands Blazers Ensemble (NBE). Maar pas in de Ebony Band, ensemblepool met de harde kern van het NBE en collega's van het Koninklijk Concertgebouworkest, vond hij vanaf 1990 zijn bestemming als ontdekkingsreiziger.
Als orkestmusicus van een wereldberoemd orkest kon Werner het nuttige met het aangename verenigen. Op tournee kwam je nog eens in de buurt van een bibliotheek, een weduwe of een museum. Zijn aanpak was uitputtend grondig. Op zijn jacht naar vergeten figuren belde Werner met het telefoonboek naast zich unverfroren alle naamgenoten in de stad van herkomst. In zijn werkkamer stapelden de ordners, knipsels en manuscripten zich op. De sfeer was er zo eeuwenoud als de cultuur die er woonde. En hij kon schitterend verslag doen van zijn speurtochten. Vaak dacht je: had je de tijd gehad om dit zo gloedvol op te schrijven als je erover vertelde, dan was elk project een roman geweest.
De website ebonyband.nl geeft een indruk van wat Werner met stille volharding tot stand bracht. Tientallen programma's met veelal obscure componisten. Diverse cd's, waarvan hij de laatste met Wilhelm Grosz' charmante, door hem voortreffelijk gedirigeerde operaAchtung, Aufnahme!nog net in handen heeft gehad. In de Ebony Band Edition gaf hij in eigen beheer ongepubliceerde partituren uit. Via zijn excellent gedocumenteerde toelichtingen vang je meer dan een glimp op van zijn soms bizarre omzwervingen. Overal voel je de inzet: Doe Het Goed. Het missiewerk bleef niet onopgemerkt. Hij kreeg er in 1997 terecht de Hogenbijl Prijs voor.
Je denkt aan alle namen die zo veel aan hem te danken hebben. Mátyás Seiber. Erwin Schulhoff. Stefan Wolpe. Wilhelm Grosz. Egon Wellesz. Alois Hába. En alle anderen. Op de site staan ze allemaal, alfabetisch geordend, met informatieve biografieën van Werners hand. Wat een eervol monument voor al die naamloze soldaten.
Wat speet het Werner om doodlopende sporen niet meer op te kunnen pikken. Tot kort voor zijn dood liet zijn fascinatie voor anderen geen ruimte voor zelfbeklag. Tot het laatst bleef hij ondanks die verschrikkelijke ziekte scherp, geestig en geïnteresseerd. De dood werd heroïsch getrotseerd als een noodlottig ongemak. Achter de façade van ironische reserve gloeiden als vanouds een grote menselijke warmte en zeer onironische verbondenheid met het geschonden verleden van de prachtige cultuur die zo onthutsend diep was gevallen. Dan las hij Eckermann, zei hij quasi-achteloos,'for sentimental reasons'- en begreep je: het goede Duitsland van de grote schrijvers, de door Hitler opgevreten wereld van zijn vader. Niemand zal deze bijzondere, begaafde en ontzettend aardige geroepene vergeten.
Overal voel je de inzet: Doe Het Goed. Het bleef niet onopgemerkt
Hans van den Boogaard / ANP | Concertgebouworkest, Amsterdam, 1985