Algiers en Rabat strijden om de Zellige-tegel In de wereld

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
9 mei 2024
Rabat- Algerije wil dat het ambachtelijke tegelwerk Zellige op de Werelderfgoedlijst wordt opgenomen. Voor Marokko is het echter onbestaanbaar dat de veelkleurige tegels van geglazuurd terracotta door de buren worden opgeëist. Pikant detail is dat de Algerijnse aanvraag samenvalt met het nieuws van de arrestatie van Marokkanen, die juist in Algerije waren om het delicate Zellige-vak uit te oefenen.
De kunst van de gepolijste steen, de Zellige, ontstond in de vroege Middeleeuwen. In de Marokkaanse stad Fez en het Algerijnse Tlemcen, die eeuwenlang werden geregeerd door gemeenschappelijke opeenvolgende dynastieën, perfectioneerden ambachtslieden in hetzelfde culturele ecosysteem hun tegelkunsten. Dat wil niet zeggen dat er geen regionale variaties bestaan. Toen bijvoorbeeld het sportkledingbedrijf Adidas enige tijd terug een tenue met Zellige-patronen ontwierp voor het Algerijnse nationale voetbalelftal, moest het bedrijf later schoorvoetend toegeven dat ze ten onrechte gebruik hadden gemaakt van de typische Fez-motieven. Het ontwerp ging vervolgens de prullenbak in.
Voor Algiers en Rabat is elke millimeter van het geometrische kunstwerk een nationale kwestie. De Noord-Afrikaanse buren zijn verwikkeld in een militaire en politieke wedloop. De grens tussen de twee landen zit potdicht. Toch is er uitwisseling tussen de twee volkeren. Marokkanen reizen bijvoorbeeld via Tunesië naar het olierijke buurland om daar te werken. Dat geldt zeker voor ervaren handarbeiders die het veelvuldige van hun Marokkaanse salaris kunnen verdienen.
Voor tientallen Marokkanen die gevangenzitten in Algerije liep het avontuur iets anders af. Nadat de Zellige-vakmannen maandenlang niet betaald kregen en een collega van hen vermoord werd gingen ze protesteren. Algerijnse autoriteiten waren de protestactie beu en gooiden de gastarbeiders in het gevang. De zaak sleept al een tijdje voort, maar pas nu beginnen Marokkaanse media het nieuws op te pikken. Dat moment valt nagenoeg samen met het besluit van Algiers om Zellige te claimen bij Unesco, de VN-organisatie die gaat over de Werelderfgoedlijst.
Dat juist nu het nieuws doorbreekt dat Marokkanen speciaal naar Algerije worden gehaald om tegels te leggen, uitgebuit en gedetineerd te worden is een regelrechte pr-ramp voor de Algerijnen. En ook voor de gastarbeiders die vastzitten is het slecht nieuws. Het laatste wat Algiers wil is dat deze groep bij terugkomst thuis hun slechte ervaringen verder wereldkundig gaan maken net nu de aanvraag de deur uit is.