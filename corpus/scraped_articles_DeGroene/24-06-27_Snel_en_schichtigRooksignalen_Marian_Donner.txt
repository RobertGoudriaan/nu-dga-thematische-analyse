Snel en schichtig Rooksignalen Marian Donner

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
27 juni 2024
Natuurlijk zijn aliens allang onder ons. Maar welke vorm hebben ze?
Als aliens echt bestaan, en dat doen ze natuurlijk, de kans dat wij alleen zijn in het heelal is ongeveer nihil: daarbuiten bevinden zich miljarden maal miljarden zonnen, meer dan er zandkorrels op aarde zijn, met nog veel meer planeten eromheen, planeten die ook veel ouder zijn dan de onze, waar het eventueel aanwezige leven miljoenen jaren de tijd heeft gehad om de technologie te ontwikkelen die nodig is om door de ruimte te reizen (en de ruimtetijd te krommen zodat het een beetje opschiet), maar als die aliens er dus zijn, dan is het maar de vraag of we ze ook zouden herkennen.
Misschien zijn ze wel gigantisch groot, hebben ze de vorm van een gaswolk of zelfs van een planeet, zoals inSolaris,de film van Tarkovski en de zoveel mooiere remake van Steven Soderbergh. Of zijn ze juist heel klein, zoals in Kurt Vonneguts romanSlapstick. Misschien denken en voelen de wezens wel heel anders dan wij. Het eerste verhaal over aliens dat ik ooit zag, was een aflevering vanThe Twilight Zonewaarin een buitenaards wezen tijdens een vergadering van de Verenigde Naties laat weten dat het zijn soort is geweest die de mensheid heeft geschapen. Inmiddels zijn de wezens echter heel, heel erg teleurgesteld in ons, vooral vanwege onze oorlogszucht. Ze willen de aarde daarom vernietigen. De vergadering krijgt 24 uur respijt, het lukt de deelnemers om wereldvrede te forceren, tevreden wachten ze de terugkomst van de alien af. Maar ze hadden zijn woorden verkeerd begrepen. De mens moest juist wreder worden, minder slap: hij is geschapen als soldaat. En dus vernietigen de aliens de aarde alsnog.
Maar ik dwaal af. Het bewijs dat aliens echt bestaan en zich zelfs binnen onze atmosfeer bevinden, wordt almaar sterker. Beelden van ufo's (of UAP's, zoals ze tegenwoordig heten:Unidentified Anomalous Phenomena)zijn vastgelegd door Amerikaanse straaljagers. In de hoorzitting die het Amerikaanse congres vorig jaar hield over UAP's werden meerdere filmpjes getoond van onverklaarbaar snel en schichtig vliegende objecten (die ook werden geregistreerd door verschillende radars op marineschepen). Volgens een voormalig medewerker van de inlichtingendienst is de Amerikaanse overheid zowel in het bezit van neergehaalde UAP's als van de lichamen die ze bestuurden.
In een poging de aanwezigheid van deze UAP's te verklaren, deed een groep wetenschappers van Harvard onlangs overigens een verrassende suggestie. Volgens hen leven er allang buitenaardse wezens op aarde. Om niet op te vallen, vermommen ze zich mogelijkerwijs als mensen. En al lijkt deze theorie ongemakkelijk veel op die van complotdenkers als Thierry Baudet en, helaas, Alice Walker, die geloven dat we bestuurd worden door een kwaadaardige elite van reptielen die zich voordoen als mensen, toch heeft het idee ook een serieuze aanhang. De kwantummechanicus Bernardo Kastrup bijvoorbeeld plaatste op zijn site een lang en redelijk overtuigend artikel waarin hij betoogt dat de aliens inderdaad al onder ons zijn.
En toen dwaalde ik dus weer af. Want als we het dan toch hebben overterrestrial aliens,vergeet dan vooral de octopus niet. Ze hebben vijftig procent meer genen dan mensen, meer harten (drie), en in gevangenschap spugen sommige met water een lichtknopje uit omdat ze de duisternis prefereren of ontsnappen ze uit hun tank op een manier die niet onderdoet voor het script vanOcean's 11.
Het idee dat de mens het enige intelligente dier op aarde is, is allang achterhaald. Zelfs planten lijken te kunnen 'denken', zoals recent beschreven werd in een fantastisch artikel inThe New Yorker(over het boekThe Light Eaters).Al in de jaren tachtig ontdekte een onderzoeker dat bomen hun chemische samenstelling veranderden om een rupsenplaag af te weren (deze onderzoeker kwam nooit meer ergens aan de bak, de tijd was nog niet rijp voor zijn bevindingen). In de jungle van Chili staat een liaan die de vorm en kleur van naburige planten aanneemt. Als de strandteunisbloem een geluidsopname 'hoort' van een bij, maakt hij zijn nectar zoeter. Bekend was al dat planten geluid produceren: ze 'schreeuwen' bij droogte of als ze worden afgeknipt. Wij kunnen ze alleen niet horen.
Stel je voor, dacht ik opeens, dat die UAP's worden bestuurd door een soort alien-octopussen. Dat ze hun soortgenoten hier lang geleden, in lijn met de theorie van de Harvard-wetenschappers, hebben achtergelaten, maar de nakomelingen daarvan nu komen ophalen. Dat dit een soort reddingsoperatie is. Omdat ze weten wat mensen van plan zijn, dat er gebouwd wordt aan zogenoemde octopusboerderijen waar deze hyperintelligente wezens gekweekt zullen worden voor onze consumptie. Daarom is er natuurlijk ook nog geen contact geweest tussen de UAP-bestuurders en de mens, omdat ze alleen maar denken: weg van hier! Als varkens, koeien of kippen ruimteschepen hadden, zouden ze hetzelfde doen.
Misschien is het grootste talent van de mens, met al zijn veronderstelde superieure intelligentie, wel dit: om niet te zien wat zich recht onder zijn neus bevindt.
Het idee dat de mens het enige intelligente dier op aarde is, is achterhaald