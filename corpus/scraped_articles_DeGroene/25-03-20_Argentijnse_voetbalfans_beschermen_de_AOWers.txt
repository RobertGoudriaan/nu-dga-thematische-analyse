Argentijnse voetbalfans beschermen de AOW'ers

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
20 maart 2025
Buenos Aires- 'Politie, politie, we waarschuwen nu niet meer, als jullie aan de oudjes komen, dan gaan we flink tekeer.' Het lied klinkt uit de kelen van duizenden voetbalfans die vandaag naar het plein voor het Congresgebouw zijn gekomen. Elke woensdag protesteren hier tientallen armejubilados(AOW'ers) die een fatsoenlijke uitkering eisen. Dat gaat steeds vaker gepaard met politiegeweld. Daarop beloofden fans van verschillende clubs de jubilados voortaan te beschermen.
Nog voordat de uitgelaten supporters de jubilados bereiken, snijdt de politie hun de pas af. Daarna volgt een urenlange veldslag met stenen, traangas en rubberkogels, waarbij ook 'de oudjes' niet worden ontzien.
Raúl (71) is woedend: 'Zelfs nu we vertrekken, valt de politie ons aan', zegt hij vanachter het mondkapje dat hem tegen traangas moet beschermen. Hij protesteert met zijn vrouw Cecilia (65) omdat ze, net als de helft van alle AOW'ers, maandelijks het minimum van 250 euro ontvangen. Factcheckers becijferden dat president Javier Milei deze minima al met 3,8 procent kortte.
De regering wijt het geweld aanbarrabravas,oftewel criminele voetbalbendes. Maar de meeste demonstranten op het plein zijn gewoon tegenstanders van Milei, die vandaag het shirt van hun favoriete club dragen. De onderlinge rivaliteit lijkt even vergeten. 'Messi, denk aan je oma' of 'Iedereen zal ooit jubilado zijn', staat op protestborden.
Andrea is een zijstraat ingevlucht. Zij wilde samen met andere supporters van Tigre de AOW'ers steunen 'omdat die honger lijden'. Maar door hun grote rood-blauwe vlag zijn ze een makkelijk doelwit voor de politie. Even verderop worden een politiewagen en containers in brand gestoken. Maar of dat het werk is van relschoppers of van infiltranten om het protest te delegitimeren, is moeilijk te zeggen. Luís (75), gestoken in het zwart-wit van El Porvenir, wil niet dat het geweld afleidt van de armoede. Hij moet overleven met tien euro per dag. 'Ik kan mijn kleindochter dus niet eens trakteren op een hamburgertje.'
'De armoede onder AOW'ers is niet begonnen onder Milei', erkent aanstaande jubilado Ricky (64), 'maar wel verergerd.' Opeenvolgende regeringen morrelden aan de uitkeringen, want het systeem kraakt: voor iedere jubilado is er slechts 1,8 werkende die premie betaalt. Nu sneuvelt het moratorium waarmee ouderen die onvoldoende AOW-contributie hadden afgedragen, zich alsnog konden inkopen. 'Dankzij die regeling kon ik juist met pensioen', verzucht echtgenote María (71). In de lokale media wordt er na het protest niet over de arme jubilados, maar vooral over de tientallen gewonden en 114 arrestaties gesproken. Slechts één van hen bleek een stadionverbod te hebben.