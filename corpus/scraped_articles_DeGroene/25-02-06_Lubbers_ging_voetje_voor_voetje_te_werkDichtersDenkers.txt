Lubbers ging voetje voor voetje te werk Dichters&Denkers

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
6 februari 2025
De biografieRuud Lubberstoont hoe hij opportunistisch én principieel het 'prudent progressieve Nederland' naar zijn hand zette.
Exact 47 jaar geledenkwam er een einde aan de politieke consensus over de verzorgingsstaat in Nederland. Na de oorlog waren confessionelen, sociaal-democraten en liberalen het drie decennia lang op hoofdlijnen eens geweest over de contouren van de sociale markteconomie na de wederopbouw. Maar na het kabinet-Den Uyl (1973-1977), de meest linkse en progressieve regering in de Nederlandse geschiedenis, was het gedaan met die verzuilde overeenstemming.
De christen-democraat Ruud Lubbers gaf deze ommekeer zestien jaar lang vorm, als CDA-fractievoorzitter en later als premier. De eerste breuk met het welvaartscollectivisme, zoals belichaamd door de étatistische sociaaldemocraat Joop den Uyl, ging hem onnavolgbaar laverend goed af. In de uiteindelijke overgang naar de liberale ontstatelijkte participatiemaatschappij dolf hij het onderspit. In de biografieRuud Lubbers: Een slag andersschetsen de Nijmeegse historici Johan van Merriënboer en Lennart Steenbergen dezeWerdegang.
Het was VVD-fractievoorzitter Koos Rietkerk die in januari 1978 het vonnis over het oude bestel velde. In het debat over de regeringsverklaring van het centrum-rechtse kabinet-Van Agt/Wiegel, dat was aangetreden na een slepende en slopende formatie, stelde Rietkerk vast 'dat het verdwijnen van het kabinet-Den Uyl méér was dan een politiek incident'. Dat de PvdA na een glorieuze verkiezingsoverwinning in machtspolitieke hoogmoed een tweede kabinet-Den Uyl uit haar handen had laten vallen, was volgens hem niets minder dan 'de afsluiting van een periode'. Het politieke bondje dat CDA-voorman Dries van Agt en VVD-partijleider Hans Wiegel twee maanden eerder in het Haagse restaurant Le Bistroquet onder strijklicht hadden gesloten, was volgens Rietkerk geen gelegenheidscoalitie maar de aankondiging van een 'nieuwe tijdgeest'.
'Wij staan voor een periode van heroriëntatie. Het gaat om essentiële vragen over de richting van de samenleving.' Niet alleen in Nederland, ook elders in het Westen had de menselijke drang naar vrijheid volgens hem de 'onbereikbaarheid van linkse idealen' aangetoond. In de verzorgingsstaat die de PvdA voor ogen had, werd 'een fatale grens overschreden: de vrijheid verdwijnt', diagnosticeerde Rietkerk. 'Men begrijpe mij goed: socialisten, liberalen en christen-democraten hebben samen aan die ontwikkeling meegewerkt. Nu begint het tij te keren', aldus de van huis uit streng gereformeerde VVD'er die de plek van Wiegel in de Tweede Kamer had overgenomen.
Links zag deze 'tijdgeest-toespraak' indertijd als een provocatie. In eigen kring werd Rietkerks intellectuele uiteenzetting juist niet bijster serieus genomen. Ook niet door VVD-leider Wiegel die, eenmaal vice-premier, zitvlees belangrijker bleek te vinden dan ideologische gedrevenheid. Mede daarom bleef Wiegel de personificatie van Hollandse conservatieve volksheid en werd hij nimmer het gezicht van het nieuwe tijdsgewricht dat Rietkerk had geschetst en in de jaren tachtig zou worden belichaamd door Margaret Thatcher en Ronald Reagan. Maar hun Washington-consensus - kort gezegd: bezuinigen, liberaliseren, privatiseren en dereguleren - ging in de jaren tachtig toch niet aan Nederland voorbij.
Omdat Van Agt had verzaakt, kwam de koerswijziging vanaf 1982 op het bord te liggen van zijn partijgenoot Ruud Lubbers, die vervolgens de personificatie van de jaren tachtig in Nederland zou worden, zoals de christen-democraat Helmut Kohl dat voor Duitsland werd. Net als Kohl was Lubbers echter geen Angelsaksische revolutionair van het type Thatcher en geloofde hij niet in de creatieve kracht van de destructie. Lubbers opereerde liever binnen de grenzen van het Rijnlandse model, zoals de sociale markteconomie op het Europese continent heette. Dat deed hij uit opportunisme én uit principe. Hij kon niet anders, omdat de Nederlandse samenleving van oudsher nu eenmaal gepast afstand houdt van drastische omwentelingen.
In het oerdegelijkeRuud Lubbers: Een slag andersbeperken de biografen zich vooral tot de politiek in engere zin. De maatschappelijke context van het tijdperk komt er bekaaid vanaf. 'Doemdenken' en vergelijkbare profetische vondsten van Van Kooten & De Bie duiken op. Andere sociale en culturele eigenaardigheden van de jaren tachtig - van de scheurende maar per saldo toch beschaafd geëngageerde rock van U2, dé band van de jaren tachtig, tot de holistische drug xtc in het nachtleven - komen echter nauwelijks aan bod. Aan de hand van hun biografie plus eigen waarnemingen over de jaren tachtig laat zich niettemin een beeld van de overgangsjaren tussen verzorgingsstaat en neoliberalisme destilleren.
Nadat Lubbers op 4 november 1982 door koningin Beatrix was beëdigd als premier hoefde hij zijn no-nonsensebeleid niet tegen de klippen op uit te voeren. Hij had het maatschappelijke klimaat meteen al behoorlijk mee. Binnen drie weken na de bordesscène hadden de werkgevers en werknemers in Wassenaar een akkoord gesloten waarin ze afspraken dat (deeltijd)arbeid belangrijker was dan inkomen. De arbeidersklasse onder leiding van vakbondsvoorzitter Wim Kok koos daarmee eieren voor haar geld. Het brutale appèl 'willen we naar de Dam, dan gaan we naar de Dam', waarmee Koks vice-voorzitter Herman Bode twee jaar eerder nog het zelfvertrouwen van de fnv had verwoord, was verleden tijd. De arbeidersklasse onder leiding van de cpn zou drie jaar later meedogenloos uit de Tweede Kamer worden weggestemd.
Een vergelijkbaar lot trof de kraakbeweging na oktober 1982. De rellen rond de ontruiming van het pand Lucky Luyk nabij het Museumplein in Amsterdam, waarbij een tram in de fik vloog, bleken haar zwanenzang. Het merendeel van de beweging koos voor integratie. Een minderheid van 'anti-impi's' en andere harde noten ging verder op een nog radicaler pad, wat uiteindelijk zou uitmonden in regelrecht geweld, niet alleen tegen tankstations van Shell maar ook tegen een hoge ambtenaar en staatssecretaris Aad Kosto van Vreemdelingenzaken. De stemming was niet toevallig aan het kantelen geslagen.
Het naoorlogse industriële fundament onder de verzorgingsstaat was vanaf desixtiesin een steeds hoger tempo weggeslagen door nieuwe economische machten in Zuid-Europa en Azië. In de jaren zestig/zeventig waren de textiel en mijnbouw al bezweken onder de concurrentie. Daarna ondergingen strokarton, scheepsbouw en auto-industrie een vergelijkbaar einde. Er kwamen wel nieuwe dienstverlenende sectoren voor in de plaats, maar niet snel genoeg.
De verzorgingsstaat, die onder Den Uyl zijn climax had bereikt, stond op wankelen. Bedrijven waren gestopt met investeren, zo weinig vertrouwen was er nog dat de crisis zou worden gekeerd. Terwijl de lonen en prijzen bleven stijgen, was de economie vanaf 1980 met twee procent gekrompen en waren de werkloosheids- en bijstandsuitkeringen met 39 en 31 procent toegenomen. De werkloosheid zou in 1983 oplopen tot meer dan tien procent.
De buitenwereld was eveneens op drift geraakt. De Sovjet-Unie had in de ddr en elders in het 'socialistische kamp' middellangeafstandsrakketen opgesteld en was eind 1979 ook nog eens Afghanistan binnengevallen. De navo had daarop besloten hier ook kruisraketten te plaatsen, althans zolang Moskou niet zou inbinden.
Alles leek begin jaren tachtig samen te komen in een heuse nationale én internationale crisis. De entree in het parlement van Hans Janmaat en zijn xenofobe Centrumpartij in 1982 zette bijvoorbeeld vraagtekens bij de zo vanzelfsprekende 'tolerantie'. Een jaar later zou dat nog eens extra worden geïllustreerd door een zestienjarige skinhead die op een nacht in het centrum van Amsterdam de vijftienjarige zwarte jongen Kerwin Duinmeijer doodstak. 'Denk goed na aan welke kant je staat/ Denk niet wit, denk niet zwart/ Denk niet zwart-wit/ Maar in de kleur van je hart', zong Frank Boeijen. Tevergeefs. En toen moest de hiv-epidemie zich nog in volle omvang aandienen.
Hoewel inmiddels een tergend cliché - waar de auteurs vanRuud Lubbers: Een slag anders
overigens niet aan refereren - is er geen betere tekst om dit nakende Armageddon te bezingen danDe bomvan Doe Maar,lijflied van de toenmalige tieners. 'Carrière maken/ voordat de bom valt./ Werken aan mijn toekomst/ Voordat de bom valt./ Ik ren door mijn agenda/ voordat de bom valt./ Veilig in het ziekenfonds/ Voordat de bom valt.'
Oud-links, dat de post-uyliaanse tijdgeest had genegeerd, werd wel meteen met de neus op de nieuwe feiten gedrukt. Twee voorbeelden. Het idee dat een potje staken de machtsverhoudingen in Den Haag zou kunnen doen kantelen bleek passé. In het najaar van 1983 legden ambtenarenbonden het land plat uit protest tegen een salariskorting die minister Rietkerk van Binnenlandse Zaken wilde opleggen. De staking zette geen zoden aan de dijk. Nadat de ambtenaren weer aan het werk waren gegaan, ging Nederland een stakingsarm decennium tegemoet.
Ook de nieuwe vredesbeweging, die te hoop liep tegen de nieuwe kernwapenwedloop tussen Oost en West, veranderde van karakter. Vredesgroepen in de jaren zestig werden óf gedragen door linkse antimilitaristen en pacifisten, die weinig aandacht hadden voor de 'dissidenten' in het Oostblok, óf zaten onder de knoet van orthodoxe communisten, die de beweging poogden te gebruiken als breekijzer ten gunste van de Sovjet-Unie. In de jaren tachtig werd dat anders. Het Interkerkelijk Vredesberaad (ikv) koppelde zijn verzet tegen de plaatsing van kruisraketten in Nederland nadrukkelijk aan concrete steun voor dissenten in de Evangelische Kerken in de ddr, democratische mensenrechtenactivisten van Charta 77 in Tsjechoslowakije en de vrije vakbond Solidarnosc in Polen. Niet alleen de monopolistische cpn, ook de klassieke détenteideologen binnen de PvdA moesten daardoor een toontje lager zingen.
Lubbers ging voetje voor voetje te werk. Hij had haarfijn door dat het 'prudent progressieve' Nederland, zoals hij de natie in navolging van het Sociaal Cultureel Planbureau zou typeren, niet rijp was voor een omwenteling zoals in Engeland of Amerika. Sommige ministers hadden wel oren naar een Angelsaksische aanpak. Zoals mede CDA'er Onno Ruding van Financiën, die bereid was geweest tot een 'gevoelige financiële aderlating' om een vorstelijke topbaan bij de Amro Bank op te geven voor een post in het kabinet. De premier daarentegen wilde geen apostel van de neoliberale school zijn. Als fabriekszoon en directeur was Lubbers beter bekend met de praktijk van vraag en aanbod dan bankier Ruding en was hij bang dat hij Nederland zou kapotbezuinigen. Hij vertrouwde op een 'fluwelen polarisatie', zoalsVolkskrant-redacteur Jan Tromp de lubberiaanse techniek doopte. Al 'meedenkend' of 'zwaluwstaartend' gaf hij leiding aan een sandwichformule waarin de sanering van de verzorgingsstaat stapsgewijs ter hand werd genomen en waarbij lastige taken door anderen werden uitgevoerd, waarna aan het eind van de rit zo ongeveer iedereen medeverantwoordelijk was geworden.
Het eerste kabinet-Lubbers (1982-1986) werd zodoende een succes, zeker electoraal. Ook tot verrassing van het CDA, dat niet had durven dromen dat de premier bij de Kamerverkiezingen zo rijkelijk zou worden beloond voor zijn 'karwei' halverwege. De partij haalde in mei 1986 liefst 54 zetels, de sterkste positie die een politieke partij ooit in het Nederlandse parlement had gehad. De 'overwinningsnederlaag' voor de PvdA, die slechts een paar zetels op het CDA achterbleef, markeerde het definitieve einde van Den Uyl.
Het tweede kabinet-Lubbers (1986-1989), dat voortijdig sneuvelde omdat de VVD er in eigen kring een bende van had gemaakt, mondde uit in een nog iets grotere overwinning voor Lubbers. De premier was zijn partij overstegen, stellen Merriënboer en Steenbergen. Ruud Lubbers zag daarin het mandaat om de conservatief liberalen, waar Frits Bolkestein al snel de toon zou gaan zetten, opzij te schuiven en in de herfst van 1989 verder te gaan regeren met de PvdA van Wim Kok.
Precies op dat moment viel de Muur in Berlijn. Daarmee kwam een einde aan de Europese deling, die ook in Nederland de politieke verhoudingen veertig jaar had gedisciplineerd. Onder druk van de ideologische tegenstelling tussen de totalitaire planeconomie van het sovjet-blok en het democratisch kapitalisme had zich in West-Europa een sociale markteconomie kunnen ontwikkelen die het beste van twee werelden in zich verenigde: individuele vrijheid en sociale collectiviteit. Dankzij het korset van de Koude Oorlog had Lubbers hoofdaannemer kunnen zijn van de renovatie van die verzorgingsstaat. Met de opheffing van de dichotomie tussen Oost en West vielen veel maatschappelijke kaders weg waarop de verzorgingsstaat jarenlang was gestut. Vanzelfsprekende politieke grenzen vervaagden.
Met dat gemis kon Lubbers niet goed overweg, zo bleek in zijn relatie tot bondskanselier Kohl, net zomin als zijn leeftijdgenoot Kok, trouwens. Hun kabinet-Lubbers III, dat kon bogen op twee derde van de zetels in de Tweede Kamer, probeerde een nieuw doel te formuleren. Doopnaam: 'sociale vernieuwing'.
Maar met de dag verdwenen er meer oude voertuigen in het maatschappelijk middenveld die deze vernieuwing hadden kunnen dragen. De omroepen moesten in de slag met de ineens opgedoken commerciële televisie en gingen over de religieuze of klassenlijnen fuseren. De woningcorporaties kregen hun hele huizenbestand tegen finale kwijting in de schoot geworpen en gingen grootschaliger opereren. De bijzondere onderwijsorganisaties deden hetzelfde. En tot slot besloot ook de staat zijn hardware van de hand te doen, via echte privatisering van bijvoorbeeld de ptt, of op een halfbakken manier als bij de NS.
Over heel Nederland kwam een deken te liggen vanquango's(quasi-nongouvernementele organisaties, ook wel zelfstandige bestuursorganen geheten), die geen verantwoording meer via de regering hoefden af te leggen maar intussen wel hun goddelijke gang konden gaan zolang ze zich niet te pletter liepen. Hogere salarissen en grotere auto's voor de directie waren steeds de eerste stappen op weg naar een Washington-consensus op polderpeil.
De pijnlijke terugtocht van Lubbers na 1989 was daarom geen toeval. Met zijn dialectische saneringspolitiek, die nimmer kraakhelder was maar wel werkte, was hij erin geslaagd om de verzorgingsstaat aan te passen aan de nieuwe tijd zonder de basis van diezelfde verzorgingsstaat te vernietigen. Hij had het étatisme van de PvdA stukje bij beetje onttakeld, maar tegelijkertijd de Angelsaksische ideologen op gepaste afstand weten te houden. Maar toen zich twee decennia na het begin van zijn machtspositie vanuit continentaal Europa een nieuwe tijdgeest aandiende, verdampte zijn erfenis waar hij bij stond.
Ruud Lubbers raakte uitgepraat. En met hem de partij die hij groot had gemaakt. Het CDA leed in 1994 de grootste verkiezingsnederlaag van de christen-democratie sinds 1971. Schrale troost. Hij zou niet de enige blijken. Ook PvdA en VVD snapten het nieuwe allengs minder. De PvdA werd daarvoor zo gestraft dat ze in 2017/2021 amper nog groter was dan ppr, cpn en psp in 1978. De VVD liep zich in 2023 te pletter op het nationaal-kapitalisme van Wilders. De revolutie die Lubbers al die tijd had weten te voorkomen kwam er zo toch.