'Trots is belangrijk' Democratie onder druk Pierre Rosanvallon

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
25 april 2024
Volgens de Franse 'historicus van de democratie' Pierre Rosanvallon moet politiek links met een nieuw verhaal komen om radicaal-rechts te neutraliseren. Terug naar het algemeen belang.
Het Collège de France,een onderzoeksinstituut voor postdoc-onderwijs dat kosteloos toegankelijk is voor iedere geïnteresseerde, geldt als complementair aan de nabijgelegen Sorbonne, tegenwoordig Université de Paris. Het mozaïek bij de entree van het moderne pand in het vijfde arrondissement draagt de Latijnse spreukdocet omnia,'men onderwijst alles'. Vlak ernaast hangt het dreigende symbool van een mogelijke terreuraanslag. Je tas wordt dan ook gecontroleerd en alleen de receptionist kan met zijn sleutel de lift naar de etage van honorair hoogleraar Pierre Rosanvallon in beweging zetten.
Gekleed in tweedjasje en open ruitjesoverhemd wacht hij ons op. De historicus en socioloog, gespecialiseerd in de democratie, ontvangt in zijn met designlampen verlichte kantoortje en neemt plaats achter een van de drie bureaus vol rijtjes zorgvuldig gestapelde vakliteratuur. Rosanvallon (1948) is al meer dan een halve eeuw verbonden aan de universiteit, sinds 2001 bekleedt de 'historicus van de democratie' de leerstoel moderne politieke geschiedenis aan het Collège de France.
In 1968 was hij actief lid, zelfs economisch adviseur, van de nog altijd grootste Franse vakbond cfdt. 'Mijn eerste boek,(L'âge de l'autogestion, 1976 - ad)ging over zelfbestuur. Mijn ideeën ter vernieuwing van de democratie dateren al uit die tijd.' Rosanvallon lacht met enige trots. 'Ik pas in een lange traditie; vernieuwende ideeën zijn van oudsher van links gekomen.' En daarmee snijdt hij direct het probleem aan waar politiek links al jaren mee worstelt. 'De linkse politieke partijen hebben geen antwoord op de hedendaagse kwesties. De Parti socialiste haalde in 2012 nog 45 procent van de stemmen, nu, twaalf jaar later, is dat percentage gedaald tot acht. De andere linkse partijen doen het niet beter, links dreigt ten onder te gaan aan de extreem-rechtse antidemocratische ideeën van Marine Le Pen en andere populisten.'
Een halve eeuw geleden werkte Pierre Rosanvallon vol enthousiasme aan de grote sociaaldemocratische idealen, vertelt hij. 'De samenleving was ingedeeld in sociale klassen die vertegenwoordigd werden door de vakbonden met als doel: de vooruitgang voor elke sociale klasse. Werkgevers begrepen dat ze sociale concessies moesten doen en de vakbonden begrepen dat er kapitaal nodig was om die concessies te kunnen doen. Het individuele succes lag besloten in het algemene succes. Er werd gewerkt aan sociale zekerheid, aan de verzorgingsstaat ter bescherming van de grote risicofactoren: ziekte, werkloosheid en invaliditeit. Daarin zijn we, althans in Frankrijk en Europa, economisch en sociaal min of meer geslaagd. De publieke instellingen en de verzorgingsstaat zijn goed ontwikkeld en daarmee was het doel bereikt. Helaas wordt de democratie nu aangetast door de huidige antidemocratische krachten en lijkt ze ten onder te gaan aan haar eigen succes.'
Dat wijt Rosanvallon vooral aan de fragmentatie van de samenleving. 'Met de sluiting en inkrimping in de jaren negentig van de grote fabrieken is alleen al bij autofabrikant Renault het aantal werknemers van 45.000 naar 6000 gedaald. De resterende grote fabrieken vormen allang niet meer het hart van de economie. Voorheen ging het om de proletariërs, intussen heeft de dienstensector een enorme vlucht genomen en zoveel diverse beroepen voortgebracht dat de samenleving is gefragmenteerd en geen eensgezinde sociale beweging meer voortbrengt.' Daarnaast komt de verdeeldheid in de samenleving niet langer uitsluitend voort uit de strijd tussen arbeid en kapitaal. 'De ongelijkheid groeit en velen hebben weliswaar kritiek op het salaris van een grootindustrieel of een parlementariër, maar niemand protesteert tegen het miljoeneninkomen van stervoetballer Mbappé of van Taylor Swift. Tegenwoordig betreft de tweespalt niet zozeer het salaris als wel het individu zelf.'
In zijn essayLes épreuves de la vie: Comprendre autrement les Français(2021) onderzoekt Rosanvallon de manier waarop negatieve ervaringen die zich uiten in verontwaardiging, woede en angst tegenwoordig de sociale conflicten bepalen. Dat zag hij voor het eerst tijdens de protesten van de gele hesjes enkele jaren geleden. 'Degilets jaunesvormden geen sociale beweging in traditionele zin; ze hadden geen concrete eis. Hun boodschap was: wij bestaan. Het was een vrij statische beweging. Doorgaans volgt een demonstratie een route door de stad naar een nationaal monument of een ministerie dat verantwoordelijk is voor het onderwerp, maar zij bezetten de rotondes. Ze weigerden aansluiting bij de vakbonden en de politieke partijen, die hadden immers geen idee van wat zij meemaakten of hoe hun leven eruitzag. Hoezo besloten de technocraten in Parijs tot een snelheidslimiet van tachtig kilometer op de provinciale wegen en moesten zij opdraaien voor de klimaateisen? Zij werden bij uitstek getroffen door de verhoging van de dieselprijs, omdat een auto in de provincie nu eenmaal noodzakelijk is om de vaak lange afstand naar het werk af te leggen. Ze hechtten geen geloof meer aan de politiek, ze voelden zich vergeten, onrechtvaardig behandeld, sterker nog: geminacht.'
Anders dan een traditionele beweging vormden de gele hesjes ook een heel gedifferentieerde groep. Kleine ondernemers, hoogopgeleiden, werklozen, alleenstaande moeders dan wel gepensioneerden, vervolgt Rosanvallon. 'Macron mocht na een maand zeventien miljard op tafel leggen: koopkracht was één ding, maar even belangrijk waren hun problemen in het dagelijks leven waar geen aandacht voor was, hun verhaal werd niet omgezet in regeringsbeleid.'
In Les épreuves de la viepoogt Pierre Rosanvallon de onzekerheid die zich vertaalt in onvrede te ontrafelen. Naast alle koopkrachtproblemen en toenemende ongelijkheid zijn er tegenwoordig tal van andere ervaringen die voor onzekerheid zorgen. #MeToo, seksueel geweld, huwelijksproblemen, scheidingen met als gevolg eenoudergezinnen, kunnen de mens psychisch en fysiek aantasten. Daarnaast bestaan er in de sociale sfeer hiërarchische verhoudingen die gevoelens van onrechtvaardigheid en discriminatie teweegbrengen. Veel meningen worden tegenwoordig mede bepaald door obsessies, angsten of een pandemie. Een manifestatie tegen transgenders lijkt niet rationeel, maar komt mede voort uit angst, verwarring en onzekerheid. Je ziet het onder meer terug in de onzekerheid over het klimaat die in 2019 massale landelijke demonstraties op de been bracht, de psychische en fysieke gevolgen van de covidpandemie of de oorlogen om ons heen die de economie kunnen doen ineenstorten.
Rosanvallon stelt dat vakbonden en partijen voorheen het salaris en de sociale bescherming van hun leden behartigden, maar tegenwoordig zijn de individuele omstandigheden van de leden van even groot belang. 'De sociale zekerheid verlangt een bredere invulling, maar dat zit niet in het sociaal-democratische partijprogramma, het zit niet in de genen.' Radicaal-rechtse partijen hebben wel begrepen dat naast de klassieke economische kwesties het sociale element, bijvoorbeeld gevoelens van vernedering, minachting en een burn-out, heel belangrijk zijn geworden, vervolgt hij. 'Populisten richten zich op de collectieve identiteit inclusief de nostalgie die verloren dreigt te gaan. Marine Le Pen en Jordan Bardella van het Rassemblement National brengen een verhaal van afkeer en stigmatisering van immigranten of andere bevolkingsgroepen. Afwijzing van de ander doet nu eenmaal het gevoel van eigenwaarde toenemen. Extreemrechts schetst doemscenario's overLe Grand Remplacement,de linkse elite wordt verantwoordelijk gehouden voor de mogelijke wraak van de onstuitbare stroom arbeidsmigranten uit de Sub-Saharalanden en het Midden-Oosten op de voormalige kolonisator, te weten het Franse volk.'
De sociaal-democratische partijen mogen op hun beurt extreem-rechts stigmatiseren en populisten als vijanden bestempelen, maar doen dat met onvoldoende empathie voor de onderklasse, meent Rosanvallon. 'Ze waarschuwen voor een dreigende achteruitgang van de toeslagen, de openbare dienstverlening, maar daar behaal je tegenwoordig geen meerderheid mee. De defensieve houding strookt totaal niet met hun verleden in Europa toen ze de politieke en sociale toon zetten met de opzet van het hele sociale zekerheidsstelsel. Links verwoordt niet langer wat er leeft onder de mensen en moet met een nieuw verhaal komen dat zin geeft aan de toekomst.'
Ook president Emmanuel Macron blijft volgens Rosanvallon met een defensief verhaal steken in het discours van het sociaal-democratisch model. 'Hij waarschuwde onlangs de protesterende boeren voor het gevaar van de populisten en beroept zich dan op de cijfers over de dalende werkloosheid. De Fransen moeten zich gewoon aanpassen aan een veranderende wereld. Macron verwerpt consequent de klachten van de boeren, de leraren en het zorgpersoneel. Ze hebben last van de werkdruk, klagen over het tekort aan artsen, bezuinigingen in de medische zorg, het openbaar vervoer, het woningtekort en het gebrek aan onderhoud van scholen en universiteiten of de veiligheid. Er bestaat grote onvrede onder de mensen. Ze demonsteren en staken, maar ervaren dat de huidige politiek niets voor hen doet.'
De massale protesten van het afgelopen jaar tegen de verhoging van de pensioenleeftijd naar 64 jaar vonden inderdaad geen gehoor, maar de regeringspartij van Macron behaalde ook geen Kamermeerderheid met het wetsvoorstel. Grondwetsartikel 49.3, waarmee het parlement wordt omzeild, moest worden aangegrepen om de wet erdoorheen te kunnen drukken. Rosanvallon noemt die gang van zaken 'teleurstellend' en al helemaal omdat Macron zich beriep op het feit dat hij is gekozen op zijn programma en dat dus vervolgens uitvoert. 'De democratie functioneert bij de gratie van de interactie tussen de overheid, de uitvoerende instellingen en de samenleving. Ze moeten samen het algemeen belang in de gaten houden alsook de opvattingen die er in het land leven. Tijdens de protesten over de verhoging van de pensioenleeftijd voerde Macron nauwelijks overleg met de vakbonden of de diverse protestbewegingen. Hij denkt alleen aan het begrotingstekort en lapt de rest aan zijn laars.'
Het inzetten van grondwetsartikel 49.3 is legitiem, maar de manier waarop Macron de strenge immigratiewet via diezelfde weg afdwong is een 'schaamtevolle nederlaag', een 'ondermijning van de democratie', oordeelt Pierre Rosanvallon. 'Terwijl een kwart van de afgevaardigden van Macrons eigen partij Renaissance zich uit protest onthield van stemming, heeft hij een knieval gemaakt voor het extreem-rechtse Rassemblement National. Met een onverantwoordelijk cynisme heeft hij vervolgens op de Constitutionele Raad vertrouwd die meer dan een derde van de wetsartikelen heeft geschrapt.'
Marine Le Pen noemde het opschuiven van Macron met de Republikeinen in zijn kielzog een 'ideologische overwinning' en Rosanvallon geeft haar hierin gelijk. 'Tijdens het debat in het parlement kwamen de vele wetenschappelijke studies over migratie of cijfers over migratie in het geheel niet aan de orde, emoties en politieke overtuigingen hadden de overhand.'
Een andere aantasting van dedemocratie betreft de recente verklaring van president Macron beleid en uitvoering van het sociale-zekerheidsstelsel in handen van de overheid te willen leggen. 'Heel gevaarlijk', aldus Rosanvallon. 'Daarmee zou de onderhandelingscultuur tussen politieke partijen, werkgevers en vakbonden wegvallen. De sociale conﬂicten zullen nog explosiever worden.'
Is het vijf voor twaalf? 'Ja, extreem-rechts is nog niet eerder aan de macht geweest in Frankrijk, maar voor veel mensen hebben ze nu het voordeel van de twijfel.'
Om te voorkomen dat de rechts-populisten de volgende verkiezingen winnen, moet politiek links in plaats van de 'droeve toeschouwers te zijn van hun aanstaande dood', de democratie juist nieuw leven inblazen, meent Rosanvallon. Het referendum dat volgens links én extreem-rechts die nieuwe impuls zou geven, heeft 'absoluut niet' zijn steun. 'Het referendum wordt voorgesteld als een magische techniek. Het is alleen zinvol als je de uitslag kunt uitvoeren. Je kunt bijvoorbeeld stemmen of je voor of tegen het huwelijk tussen dezelfde sekse bent. Maar een referendum over immigratie zoals vorig jaar is gepoogd? De Zwitsers hebben vóór het stoppen van de immigratie gestemd; in praktijk bleek die uitslag onuitvoerbaar, er lagen nu eenmaal grensafspraken met Europa. In Frankrijk kun je de grenzen evenmin afsluiten. De toekomst van de democratie ligt in het herijken van de functies van de democratie: de werking van de publieke instellingen. Je moet de democratie controleren, bewaken, evalueren, en met elkaar in debat gaan, overleg voeren.'
Tegenover de mogelijkheden van het burgerberaad staat Rosanvallon positiever, al moet er nog gewerkt worden aan het uitvoeren van de resultaten, zegt hij met gevoel voor understatement. Hij noemt het 'typerend voor de huidige politiek' dat de regering de 150 aanbevelingen van het burgerberaad voor het klimaat in 2020, naar aanleiding van de protesten van de gele hesjes, vrijwel niet heeft overgenomen. Daarnaast ziet Rosanvallon nog een probleem voor de eﬀectiviteit van burgerparticipatie: 'De resultaten waren geweldig voor de deelnemers aan het burgerberaad voor het klimaat. Ze zijn er wekenlang intensief onder begeleiding van specialisten mee bezig geweest, maar hoe kun je die verworvenheden op een aansprekende manier communiceren naar een bevolking van zestig miljoen mensen?'
De historicus werkt op dit moment aan een essay over dit thema. 'De overheid moet na een burgerberaad een brug zien te slaan naar de rest van de bevolking. Het parlement dient de confrontatie met de kiezers te zoeken. Ik denk aan een parlementaire werkgroep die de wensen van de samenleving op grond van burgerparticipatie ontrafelt en analyseert en de achterban, de bevolking, deelgenoot maakt van haar bevindingen. Je moet dus nieuwe mogelijkheden zoeken om het contact met de bevolking te herstellen.'
Een geslaagd voorbeeld van de 'renovatie' van de democratie noemt Rosanvallon het recente burgerberaad over euthanasie. 'Het onderwerp kenmerkt zich door verschillen in religie en gevoeligheden die boven de politieke tegenstellingen uitstijgen. Het probleem is bekend, het gaat iedereen aan en er bestaat een gedeelde onzekerheid over de juiste aanpak. Iedereen heeft uiteraard zijn persoonlijke ervaringen en in dat geval is de democratische oefening het eenvoudigst, het komt aan bij de bevolking. Het burgerberaad over het levenseinde is uitstekend verlopen.'
De politiek zou de problemen die in de toekomst op ons afkomen moeten aanpakken, stelt Rosanvallon. 'De klimaatrisico's zijn bekend, waarom wordt er geen krachtig beleid gemaakt? Dat is irrationeel. Een analyse van de risico's voor de burger op korte en lange termijn lijkt me noodzakelijk.' Dat de burger hierin betrokken wil worden, maakten de massale klimaatdemonstraties van enkele jaren geleden duidelijk. Bovendien wordt Frankrijk getroﬀen door enerzijds droogte en anderzijds wateroverlast en ziet Rosanvallon ook voor dit thema 'een goede democratische oefening'.
Tijdens de protesten tegen depensioenleeftijdverhoging signaleerde Pierre Rosanvallon dat de vakbonden voor het eerst luisterden naar de klachten over de maatschappelijke ongelijkheid. 'Ze gaven zich rekenschap van de mensen in de zware beroepen die sowieso zelden zonder gebreken de pensioenleeftijd van 62 jaar halen, laat staan de 64 jaar van de nieuwe wet, of van vrouwen die hun loopbaan hebben onderbroken en dreigen tot hun zeventigste of langer door te moeten werken. De vakbond heeft de verschillende beroepen onder de loep genomen en daar overleg over afgedwongen. Het heeft zich vertaald in een ﬂinke groei van het aantal leden.'
Om bij te dragen aan het nieuw leven inblazen van de democratie schreef Rosanvallon tien jaar geleden het manifestHet parlement van de onzichtbaren,als inleiding op een serie korte uitgaven onder het motto 'het land voelt zich niet gehoord' en een website waar ieder zijn 'verborgen ellende' en 'onvermoed verdriet' kwijt kan. Rosanvallon heeft één speciﬁek doel: 'We moeten de exacte problemen naar boven halen van iedere speciﬁeke groep in de samenleving en de elementen begrijpen die aanleiding geven tot ondermijning van de democratie.' Hij verwijst naar een traditie van de sociaal geëngageerde feuilletons van de negentiende-eeuwse schrijver Eugène Sue, van de destijds ook in het Nederlands verschenen romansLes mystères de Paris(1842-1843) enLes mystères du peuple(1849-1957). De razend populaire en tegelijkertijd schrijnende vervolgverhalen inclusief spannende cliﬀhangers in de krant vertelden over de ellende van de verdrukten, de Franse onderklasse. Zijn aanklacht was een directe oproep om iets aan de situatie te doen.
'De arbeidersbeweging is niet begonnen met grote demonstraties, maar met mensen als Sue die dagelijks in een halve pagina in de krant tot in detail vertelden wat de arbeiders beleefden, hoe hun leven in Frankrijk eruitzag', zegt hij. 'Ze mochten niet stemmen, ze werden niet gehoord, maar konden wél in de krant het verhaal over de erbarmelijke omstandigheden van de Franse onderklasse kwijt.' Hedendaagse auteurs als Florence Aubenas(De bodem van de pan,2011) en Nicolas Mathieu (De uitzichtlozen, 2019) geven die aandacht al, zegt hij. 'De politiek moet inzien dat deze mensen van belang zijn voor de samenleving. Trots is belangrijk. Armoede en onvrede kunnen samengaan met trots en dat is van belang.'
De Europese verkiezingen van juni zullen extreem-rechts nog niet aan de macht brengen, omdat de christen-democraten de grootsten blijven, verwacht Rosanvallon. 'Het is uiteraard wel een signaal en links zal iets moeten doen om in 2027 een extreem-rechtse Franse president te voorkomen. Als de progressieve partijen als voorheen weer verhalen gaan vertellen over het leven van mensen, zullen de populisten aan kracht verliezen. Als links gaat praten over een ware vernieuwing van de democratie, speelt dat de populisten evenmin in de kaart.'
Het lag in de lijn dat de oud-vakbondsactivist Pierre Rosanvallon, die in het verleden als adviseur werkte voor vakbondsleider Edmond Maire en dicht bij socialisten als oud-premier Michel Rocard stond, ook de politiek in zou gaan, maar hij schudt zijn hoofd, de stapeltjes boeken over onder meer het socialisme van Léon Blum nog eens schikkend. 'Ik heb veel vrienden die de politiek in zijn gegaan, zelf wilde ik liever nadenken over de politiek en erover schrijven. Het is niet voldoende om een politicus te zijn die de wereld wil veranderen. Je moet nieuwe elementen vinden voor je verhaal. Ik hoop dat ik met mijn onderzoek en mijn analyses hieraan kan bijdragen.'
Alain Pitton / NurPhoto / Getty Images | Bijeenkomst van de gilets jaunes ter gelegenheid van de eerste verjaardag van de beweging. Toulouse, 16 november 2019