Linkse oppositie moet meer zijn dan 'het redelijke midden' In het nieuws

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
16 mei 2024
De lijsttrekkers van de toekomstige coalitiepartijen hoefden niet lang na te denken over hun reactie op de pro-Palestijnse demonstraties op de Universiteit van Amsterdam. 'Puur tuig', oordeelde VVD-fractievoorzitter Dilan Yesilgöz. 'Schoonvegen die bende en oppakken dat tuig', schreef BBB-voorvrouw Caroline van der Plas op X. Voor Geert Wilders waren de beelden van bebaarde mannen met keffiyehs een uitgelezen mogelijkheid om zijn racisme weer eens te etaleren.
En vanuit de linkse oppositie? Daar moest men wat langer nadenken over een afgewogen respons. Want ja, het is verschrikkelijk wat er in Gaza gebeurt en het demonstratierecht is een groot goed, maar geweld kan natuurlijk niet worden geaccepteerd. En iedere vorm van antisemitisme moet stevig worden bestreden. De nuances waren even onmisbaar als overbodig. Ondertussen werd Femke Halsema, die tot haar opluchting net de Dodenherdenking in goede banen had weten te leiden, nu alsnog de kop van jut. Voor radicaalrechts is en blijft de GroenLinks-burgemeester een facilitator van de Randstedelijke 'woke-gekte', terwijl de UvA-demonstranten haar vervloeken, omdat ze ME'ers afstuurde op vreedzame studenten.
Naarmate radicaal-rechts overal aan kracht wint, lijkt links geneigd om zich gematigder op te stellen. Geen stevige systeemkritiek, maar verstandig bestuur met doordachte plannen. Joe Biden, Keir Starmer, Frans Timmermans, Olaf Schulz, of ze nu de macht hebben of oppositie voeren, allemaal profileren deze linkse leiders zich als redelijke centristen. Hun belangrijksteselling pointis dat ze géén drieste populist zijn. Dat ze de rechtsstaat zullen verdedigen. Het revolutionaire elan van de activisten die dromen van een rechtvaardigere wereld vindt nauwelijks weerklank in het parlement. Timmermans wil maar al te graag de deur openhouden voor een centrumcoalitie, in het onwaarschijnlijke scenario dat NSC of VVD alsnog tot de conclusie komen dat regeren met een xenofobe eenmanspartij misschien niet zo'n geweldig idee is. Daarmee brengt hij zichzelf in een lastig parket, beschrijft Merijn Oudenampsen verderop in dit blad (pagina 12). Als Timmermans 'zich blijft profileren als de anti-Wilders, dan bestendigt dat de nu dominante cultuurstrijd'. En dat speelt de PVV juist in de kaart. Radicaal-rechts gedijt namelijk in zo'n cultuuroorlog, waarbij het niet gaat over het minimumloon of betaalbare woningen, maar over asielzoekers en 'woke'.
Als hij het voorbeeld van zijn grote vriend Viktor Orbán volgt, dan hoeven we niet te verwachten dat Geert Wilders gas terug zal nemen, mocht het uiterst rechtse kabinet er inderdaad komen. Hij zal de schuld van alle ellende blijven leggen bij de progressieve elite, of die nu zetelt in Brussel, in de gemeenteraden van grote steden of op de redacties van 'de media'. Hij zal blijven strooien met provocatieve oneliners, waarmee hij zijn coalitiepartners in verlegenheid brengt en links in de verdediging dringt. Wil Timmermans in deze context effectief oppositie voeren, dan moet hij meer zijn dan een anti-Wilders. Niet alleen de rechtsstaat verdedigen, maar ook opkomen voor de onderdrukten. Misschien kan hij een voorbeeld nemen aan 'Thijs' en 'Hessel', twee masterstudenten geschiedenis die aan het woord komen in de reportage over de UvAprotesten (zie pagina 18). Ook zij hebben moeite met bepaalde leuzen en het 'vandalisme' van sommige mededemonstranten, vertellen ze, maar dat weerhoudt hen er niet van om in actie te komen tegen de oorlogsmisdaden van het Israëlische regime.
Bij hen weegt het rechtvaardigheidsgevoel uiteindelijk zwaarder dan het ongemak. Het is te hopen dat dat straks ook voor de linkse oppositie geldt.
Hun belangrijkste selling point is dat ze géén drieste populist zijn