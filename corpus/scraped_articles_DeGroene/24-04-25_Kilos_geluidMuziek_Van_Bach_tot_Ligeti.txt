Kilo's geluid Muziek Van Bach tot Ligeti

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
25 april 2024
Het oor zoekt verstaanbaarheid. Toch wint muziek soms bij een hoge toegangsdrempel. Geen eenvoud zonder ondoorgrondelijkheid. Moeilijke muziek als reinigingsproces.
Mijn moeder speelde van Bachalles behalveDie Kunst der Fuge. Voor haar was dat mechanische abstractie. Mij trok die stapel fuga's en canons, compendium van wat de contrapuntische techniek in handen van een grote geest vermag, over de grenzen van mijn voorstellingsvermogen heen.
Ik studeerde alle fuga's in. Dat gaat niet vanzelf. De inspanningsverplichting brengt het loon: een nieuw mysterie. Dan trekt de hemel open en openbaart zich een systeemplafond vol magische tekens die je denkt te begrijpen, zoals je bepaalde cijfercombinaties automatisch als woorden leest die het niet zijn. Het labyrint muteert voor je de uitgangen had kunnen vinden. Je komt nooit aan. Je bent in een spiegelpaleis.
Ik denk aan deIncomplete Open Cubesvan Sol LeWitt, zijn Bach-hommages. De verbeeldingskracht maakt vormen van Bachs polyfone lijnen. De muziek wordt de sculptuur waarvan de noten in de tijd de coördinaten uitzetten tot ze de tijdsdimensie in de ruimte als een oude huls van zich kunnen afschudden. Maar eerst moet je als indringer met harde arbeid leren wat de inzet is: het ondoordringbare bedwingen.
Wij eren eenvoud als de ware deugd, deless is more-filosofie dat schrijven schrappen is. Maar minder werkt alleen als er meer geweest is, wanneer het tastbare zich als patroon onthult in iets complexers. Zeker in muziek is zoeken naar betekenis meer dan een intellectueel proces van systematisch doorgronden. Misschien is het de durf je zonder enige garantie op succes volledig te verliezen in wat vroeger een geloof was. Misschien vind je de graal van cognitieve zekerheid alleen via de weg van de meeste weerstand, en is complexiteit het symbool van de noodzakelijke drempel voor die zoektocht.
Denk ik aan moeilijk doen in de muziek, dan denk ik aan Jan Labordus, tot 1991 solopaukenist in het Concertgebouworkest. Geweldige man. Jongen uit de Jordaan die, omdat hij nu eenmaal dat magische talent voor roffelen bezat, bij het Concertgebouworkest ook was veroordeeld tot het spelen van in zijn ogen abjecte avant-gardepartituren. Die konden in zijn tijd hermetisch en soms navenant onspeelbaar zijn. Grijnzend vertelde Labordus hoe hij collega's geruststelde. 'Joh', zei hij, 'als je 25 procent van de noten raak slaat is er niks aan de hand, die vent hoort het toch niet.' Die vent - zijn naam werd niet genoemd of was vergeten - zat als springlevende componist de repetities bij te wonen.
Maar inderdaad, hij merkte niets. Na de première overlaadde hij de slagwerkgroep met complimenten voor de zorgvuldigheid van de uitvoering.
De historie van dit sliepuitgevoel is helder. Na de Tweede Wereldoorlog greep de hedendaagse muziek soms ver boven haar macht. Het serialisme ambieerde met de reeksmatige ordening van toonhoogten, toonduren, dynamiek en klankkleur totale controle over het materiaal. Het was een principiële beslissing. Na Hitler werd het reeksendenken tegengif voor een aan zelfgenoegzaamheid, oververhitting, roofbouw en collaboratie bezweken postromantiek tot en met Richard Strauss. Nooit meer stompzinnig escapistische lyriek uit herfst en dood, vonden de jonge revolutionairen. Geen noot zou voortaan nog ontsnappen aan de koele, objectieve, dwingende doctrine van de reeks.
In theorie. Van de totale beheersbaarheid kwam in de klinkende praktijk soms weinig terecht. Er zat een fascinerende morele adder onder het gras. Totale orde stond voor totale democratie. Geen parameter kon zich in het systeem boven de andere verheffen. In de seriële leer was iedereen gelijk, fuck de dictatuur. De stap had een prijs. Je zag door de bomen het bos niet meer. Maar misschien was dat wel stiekem de bedoeling.
Die jongens, allemaal jongens,zochten een klinkende utopie, het onvoorstelbare, in de geëscaleerde rekenkunst stiekem het transcendentale, de alchemistische steen der wijzen. Wij moeten de ruimte in, zei Karlheinz Stockhausen, om gelouterd op aarde terug te kunnen keren. Dat was wijs gesproken na een Tweede Wereldoorlog die ook hem had uitgespuugd met trauma's: vader aan het front gesneuveld, moeder geëuthanaseerd door de nazi's. Dat ondoordringbare bos werd metafoor voor de last op je schouders, de existentiële vraag Hoe In Godsnaam Verder. Zo had ironischerwijs ook met 75 procent gefingeerde slagwerknoten de naamloze avant-gardist in Labordus' Concertgebouw wel degelijk zijn hele werk gehoord. Ook de foute noten stonden plaatsvervangend voor het gewicht van de daad.
In dat perspectief hoorde Peter Schat in Stockhausen wat gehoord moest worden. In 1960 woonde hij in Hamburg de première van diensCarrévoor vier orkesten en vier koren bij, en ik denk dat niemand die muziek destijds zo scherp waarnam als hij. Aan componist Rudolf Escher schreef Schat: 'Het stuk ziet eruit als Duitsland vlak na de oorlog, verwoesting en angst. (...) Het stuk is natuurlijk niet "gaaf" en het zal dus wel niets voor Boulez zijn. Het is als het ware als de schilderijen van Appel: kilo's geluid. Maar het voegt werkelijk aan de muzikale ervaring toe, en hoe! Goed, het is je reinste romantiek, maar als romantiek de directe uiting van de ziel is (tegenover classicisme als uiting van de geest) dan toch een romantiek die door een ontzaglijke weerstand van technische systemen is gebroken.'
Die woorden, over dit stuk, muziek waarvoor mensen vroeger uit protest de zaal verlieten. Die inCarréalleen het kakofonische waarnamen van oneindig dwalende, sissende, keffende koorklanken, van proestend koper en dolende pianotonen, van de afgrondelijke onwil zich verstaanbaar uit te drukken. Schat hoorde met de historische gevoeligheid van zijn kunstenaarsgeneratie exact hoe het bedoeld was: een systeem dat uit rouw, schuld en boete, woede en waan het gevecht aanging met enorme spoken, en bereid was te verzuipen in de strijd.
Schat begreep daar hoe de complexiteit van de muziek de ingewikkeldheid weerspiegelde van gevoelens en gedachten die het tijdsgewricht de creatieve geesten opdrong. Hij herkende de noodzaak van het geconstrueerd ondoordringbare, nam het metaforische waar in Stockhausens dichtheden en benoemde onthullend het causale verband tussen romantiek en ogenschijnlijk koud constructivisme. Ze deelden een motief: een smartelijke hang naar inzicht door uitdrukking.
De nieuwe muziek was een reinigingsproces zoals ooit Bach dat geweest was. Voor zijn baanbrekende elektronischeGesang der Jünglinge(1956) bouwde Stockhausen in de elektronische studio sinusgolf voor sinusgolf de ongehoorde klanken op, maar het resultaat was in de verte haast een mis. De in het klankcontinuüm gemixte jongensstem prijst God. Achter de obsessie met technische middelen schuilt een mystieke drijfveer. Meer data, meer uitdrukkingsmiddelen, meer slagkracht, meer raadsel, meer wegen.
Vergelijk het met de strandbeesten van Theo Jansen. Hoe meer geledingen, hoe soepeler het beest beweegt. In BachsKunst der Fugewerkt het hypercontrapunt net zo. De stemmen grijpen als ledematen in elkaar. Het beest verheft zich en begint te lopen.
Maar eerst moet je als speler en luisteraar door Schats 'ontzaglijke weerstand van systemen' heen. De boodschap moet haar weg bevechten. Door lijden tot inzicht; het is bijbels.
In György Ligeti'sorkestwerken uit de jaren zestig worden de texturen ondoordringbaar. InLontanovan 1967 neemt de dichtheid weliswaar iets af, je verliest onderweg alle besef van tijd en ruimte. Het stuk begint met een unisono, waarna de intervalstructuren zich vertakken. Het organisme groeit dicht. Ligeti weeft een bleek harmonisch veld waar crescenderende tonen als lichtstralen uitbreken. Je hoort: die componeert synesthetisch, in beelden en kleuren, een georkestreerde nachtmerrie - ook biografisch trouwens; joodse jongen, oorlog, vader vermoord in Bergen-Belsen, broer in Mauthausen. Terug naar unisono kantelt de muziek van hoog naar laag. Diepe bassen en extreem hoge strijkerstonen begrenzen een immens ruimtelijk vacuüm. Dat verdicht en verbreedt zich tot een enorme, scheurende totaalklank, een apocalyptische, bevende donderhemel. Dan volgt na een korte bijna-stilte het beslissende moment: het begin van een melodie of wat het ook is, de aanzet tot een samenhangende mededeling. Bassen dalen van d naar c naar b en bes en as, klinkende lichtstralen stijgen in de hoogte van g naar a, bes en b. Een gigantische expressieve kracht, natuur of verbeelding, toeval of beoogd, drukt onzegbaar dringend een gevoel van richting uit. Het is een ongelooflijk moment. Alsof God mompelt, niet met woorden maar met berustende gebaren, dat hij je heeft gehoord - niet dat het goed is, want dat komt het nooit meer, maar vanaf dat ogenblik weet je bij alle huiver dat je niet alleen staat.
Een van Ligeti's grote inspiratiebronnen was het schilderijAlexanderschlachtvan Albrecht Altdorfer, uit 1529. Het is een massascène met aan mensen, dieren en gebouwen zoveel bestanddelen als Ligeti's dichtgeweven orkestpartituren. Maar boven die mierenhoop klaart de hemel op, het licht verdrijft de duisternis. De ware eenvoud zit zich in zijn oeuvre altijd van iets ingewikkelds te bevrijden. Dat is de houdiniaanse ontsnapping aan het lot. Maar de wolken vóór het licht bewaken het mysterie. Daar zijn het rookgordijnen voor. Ze verbergen magisch een geheim. En het geheim is niet het antwoord maar een nieuw geheim. Dat is de zin van complexiteit: verheviging van het mysterie. Daarom hebben we het nodig. Het is als God: niemand weet er het fijne van, maar het verstand ontkomt niet aan de uitdaging.
Op 12 mei speelt Laurens de ManDie Kunst der Fugeop het 31-toonsorgel in het Muziekgebouw in Amsterdam. Ga, dan snap je het.
De boodschap moet haar weg bevechten. Door lijden tot inzicht; het is bijbels