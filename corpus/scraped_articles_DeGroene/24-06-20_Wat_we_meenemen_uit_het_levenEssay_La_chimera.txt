Wat we meenemen uit het leven Essay La chimera

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
20 juni 2024
InLa chimerabeweegt Arthur zich tussen het leven en de dood. De film, waarin de graftomben van de Etrusken een belangrijke rol spelen, roept vragen op over sterfelijkheid en kunst - en hoe die verband houden met elkaar.
Vanuit mijn werkkamer, op de begane grondin een rustig straatje, kijk ik uit op de keuken van de overbuurvrouw. Ik weet niet hoe ze heet, maar we zeggen elkaar gedag. Soms maken we een praatje over onze katten, die graag de straat in kijken vanaf de vensterbank. De laatste keer dat ik de overbuurvrouw buiten zag, liep ze aan de arm van een van de vrouwen die ik altijd bij haar naar binnen zie gaan. Met de jaren heb ik hun identiteiten in elkaar gepuzzeld: een dochter, een kleindochter, een vriendin, nog een dochter. De meesten hebben de sleutel. Ze zwaaien als ze vertrekken, de overbuurvrouw zwaait terug vanachter het raam. Terwijl ik me afvraag of de overbuurvrouw misschien ziek is, hoor ik Lana Del Rey zingen opThe Grants,het openingsnummer van haar nieuwe album:'Do you think about heaven? Do you think about me?'
Een dag eerder zag ikLa chimera,een film die zich afspeelt in de jaren tachtig, waarin de Italiaanse filmmaker Alice Rohrwacher de realiteit net een beetje laat kantelen. De Britse Arthur keert na een gevangenisstraf terug naar zijn zelfgetimmerde hutje in een Italiaans dorp. Zijn geliefde Beniamina is verdwenen, maar hij ziet haar nog in zijn dagdromen, haar gezicht dichtbij, gekroond door zonnestralen. Is Beniamina dood? Is dat niet hetzelfde als verdwijnen?La chimeragaat over liefde en verlies, over kapitalisme en erfgoed, over hoe het verleden nog altijd deel uitmaakt van het heden. Zoals Arthur aan het slot van de film steeds dieper onder de grond verdwijnt, zo verdween ik inLa chimera,raakte ik ongemerkt in de ban van zijn wonderschone magie. Ik huilde toen ik de zaal verliet en een dag later huil ik nog steeds, maar ik begrijp nog niet helemaal waarom. De film raakt aan iets heel wezenlijks, iets wat te maken heeft met sterfelijkheid en kunst - maar wat is dat dan?
'When you leave, all you take is your memory',leert Lana Del Rey van haar pastoor. Ze zingt:'And I'm gonna take mine of you with me.'
Voor Alice RohrwachervielLa chimerapas op zijn plek toen ze de filmposter voor zich zag: Arthur ondersteboven aan een kruis, in een variatie op de tarotkaart De Gehangene. De Gehangene, lees ik, gaat over stilstand. Of de kaart positief of negatief is, hangt af van de route die je kiest. Geef je je over en aanvaard je je lot, dan kan er verlossing zijn. Maar doe je dat niet, dan blijf je waar je bent: voor altijd tussen twee werelden in.
Arthur heeft een gave: hij weet Etruskische tomben op te sporen, al tweeduizend jaar lang onder de grond, gevuld met kunst en artefacten. Samen met een bende grafrovers,tombaroli,graaft hij de tomben uit om de schatten te verkopen. De Etrusken, wier beschaving voorafging aan die van de Romeinen, hadden min of meer hetzelfde idee als Lana Del Rey: je gaat niet met lege handen naar de hemel. De Etrusken laadden de graven van hun geliefden vol met cadeaus - schilderingen, sculpturen, keramiek - om het hun zo comfortabel mogelijk te maken. Uit angst voor de wraak van de doden, zo wordt gezegd, maar was het niet ook een troost voor de levenden? Een manier om in het reine te komen met de dood?
Ik zoek op wat Freud ook alweer bedoelde met doodsdrift. De neiging om jezelf en anderen pijn te doen, dacht hij, komt voort uit een impuls lijnrecht tegenover de impuls om je voort te planten en te overleven. Levensdrift gaat over opwinding en spanning, doodsdrift over de behoefte die spanning op te heffen. Over leegte dus. Over stilstand, over niets. Maar zelf heb ik het woord doodsdrift altijd anders geïnterpreteerd.
Aan de overkant lopen de vrouwen in en uit. De gordijnen zijn open maar ik zie de katten niet meer voor het raam.
De aanblik van het eerste kind van haar zus,zingt Lana Del Rey, die neemt ze mee als ze doodgaat. De laatste glimlach van haar oma,'I'm gonna take that too with me'. Rocky Mountain Highneemt ze mee, en de manier waarop John Denver dat liedje zingt.
Ik herinner me hoe ik, een jaar nadat ik was gediagnosticeerd met kanker, wachtte op de uitslag van een controleonderzoek. In de wachtkamer van het ziekenhuis probeerde ik de zwartste scenario's weg te duwen uit mijn gedachten, maar er leek niets te bestaan buiten dat ziekenhuis, buiten de kleedkamers en de wachtruimten, de scans en de uitslagen van scans. Ik zou er nooit meer weggaan, uit OLVG Oost. Ik zou er in een bed blijven liggen totdat mijn leven was opgegeten door de kanker. Ik sloeg Barbara PymsExcellent Womenopen, het boek waar ik al een paar dagen in was verzonken, steeds dieper in overzichtelijke Britse levens, maar het was pas op dat moment, in die wachtkamer, dat ik me realiseerde hoe bijzonder dat boek was, hoe ironie woekerde tussen de regels en, gaandeweg, ook melancholie. Hier gaat het om, dacht ik. Om dit boek. Ik kon nog steeds niet voorbij het ziekenhuis denken, voorbij mijn eigen dood. Ik zag mezelf nog steeds in dat ziekenhuisbed liggen, terwijl de kanker aan me at - maar nu zag ik mezelf met dit boek in mijn handen. Ik geloof niet in Lana's hemel, ik zou Pym niet meenemen na de dood. Maar waar het om gaat, dacht ik, is dat dit boek er nog is als ik dood ben. Waar het om gaat is dat sommige dingen groter zijn dat de dood - dan mijn dood.
Op Google zoek ik plaatjes van prehistorische kunst - handafdrukken in de Cueva de las Manos in Argentijns Patagonië, dikke rode bizons in Altamira, de paarden in Grotte Chauvet. Niet voor het eerst vraag ik me af wat de mens ertoe bracht om de driedimensionele wereld in al zijn complexiteit om te zetten in tweedimensionele symbolen - om kunst te maken. In
een podcast hoor ik Paul Pettitt, een Britse archeoloog, de theorieën opsommen. Een theorie stelt dat de jager-verzamelaar zijn prooi afbeeldde om zo een succesvolle jacht af te dwingen, een andere theorie dat hij dat achteraf deed om zijn dankbaarheid te tonen voor het offer dat het dier had gemaakt. Volgens een nieuwere theorie maakten de schilderingen deel uit van een sjamanistisch ritueel. Ik bekijk de beelden op mijn computer - liefdevol geobserveerde rendieren, zorgvuldig ingekleurde bizons, paarden die zo zijn afgebeeld dat ze met hun hoofd lijken te schudden. Want bovenal zijn het dieren die zijn afgebeeld, en niet alléén prooidieren. Ze werden gerespecteerd, liefgehad - je ziet het aan de manier waarop ze zijn geschilderd, getekend, in steen gekerfd. Ze werden aanbeden, bedenk ik. Misschien stonden ze wel symbool voor iets wat het gewone ontsteeg. Pettitt vertelt dat het maken van kunst soms een privé-bezigheid was en soms een gemeenschappelijk ritueel. Maar altijd ging het maken van kunst over het vieren van de schepping, van het leven. Het ging, zegt Pettitt, om'remembering that we all sing from the same songsheet'.
Om kwart voor acht op een zaterdagochtendfiets ik naar de Amsterdamse Wallen. De lucht is grijs, volgens mijn weerapp blijft het bewolkt vandaag. Toch ben ik hoopvol. Er staat al een lange rij voor de Oude Kerk als ik mijn fiets op slot zet voor de deur. Als de deur opengaat, om acht uur stipt, schuifelen we met zijn allen naar binnen. De eerste halte is een tafel met Fries suikerbrood, bij de tweede tafel haal ik een kop koffie. Na het ontbijt bewegen we ons naar de Weitkoperskapel, waar we een ruime kring vormen om grafsteen #29. Ieder jaar op 9 maart viert de Oude Kerk het leven en de dood van Saskia Uylenburgh, echtgenote en muze van Rembrandt van Rijn, als er om negen over half negen precies een streep zonlicht valt op het graf waar alleen haar voornaam op prijkt: SASKIA.
De Etruskische graven die Arthur en de zijnen inLa chimerabetreden, zijn altijd eerder geopend en leeggehaald. Wat hun wacht zijn de achtergebleven prullen, die ze verkopen voor een bescheiden bedrag. Maar dan ontdekt Arthur een tombe die nog geheel intact is. In de schemer zien we de schilderingen op de muren, de vazen in het gelid, een sneeuwwit sculptuur van een naakte vrouw. We zien ook dat zodra de grafrovers de tombe betreden, en het maanlicht er naar binnen valt, de kunst verbleekt, vervaagt, iets van zijn glans verliest. Nog pijnlijker wordt het wanneer de rovers de sculptuur in stukken beginnen te hakken om het mee te kunnen nemen - te beginnen bij het hoofd.
Om half negen is het nog grijs achter de glas-inloodramen van de Oude Kerk, vijf minuten later beginnen ze op te lichten. Van een afstand is Saskia's naam niet te lezen, is de grijze grafsteen niet te onderscheiden van de rest. Terwijl we wachten beseffen we iets: de zon heeft een cyclus, en de aarde ook. We beseffen dat Saskia er maar even was, dat zelfs haar graf en de Oude Kerk er eigenlijk maar even zijn, maar dat de cyclus zelf, die van leven en dood, oneindig is. Om negen over half negen gaat er een tevreden geroezemoes op als precies gebeurt wat ons beloofd was: een streep zonlicht strijkt over Saskia's graf.
Als ik thuiskom zie ik dat de gordijnen van de overbuurvrouw zijn weggehaald. Ze is dood, ik weet het nu zeker.
Die avond fiets ik naar de MelkwegvoorMutiny in Heaven,een documentaire over de Australische post-punkband waarmee Nick Cave naam maakte in de vroege jaren tachtig: The Birthday Party. De streep zonlicht is nog in mijn gedachten als ik CaveSonny's Burninghoor inzetten, een nummer dat ik zo vaak heb gehoord en toch helemaal was vergeten:'Hands up who wants to die!'Als ik de schreeuw hoor, een waarin provocatie doorklinkt maar ook iets van paniek, als vervolgens de drums worden ingezet, gejaagd als een overstuur hartritme, en daarna een snerpende gitaar, word ik eraan herinnerd wat ik me ook alweer voorstelde bij de term doodsdrift: niet het tegenovergestelde van levenslust maar juist iets wat daar heel dicht in de buurt komt.
Vooral de concerten van The Birthday Party waren legendarisch - onvoorspelbaar, gevaarlijk. Er was vandalisme, geweld, de gebruikelijke drank en drugs. Maar dat iemand in de documentaire de concerten 'angstaanjagend' noemt, heeft nog een andere reden. De bandleden, zegt hij, lieten iets los, iets wat heel diep binnen in ze zat. De kunst van de Etrusken, bedachtzaam en spiritueel, lijkt zo ver af te staan van onze neiging tot destructie. Maar, vraag ik me af, zouden ze niet kunnen voortkomen uit dezelfde impulsen? Als Arthur, De Gehangene, een graftombe vindt, zien we hem op zijn kop: weerspiegeld in een plas regenwater of simpelweg ondersteboven in beeld gebracht. Hij staat stil tussen twee werelden, niet alleen tussen het leven en de dood maar ook tussen bewaren en vernietigen. We zien hoe hij met zorg een paar waardevolle artefacten bewaart, ze betekenis geeft met zijn aandacht. Maar we zien ook dat er iets destructiefs in hem brandt, iets wat kapot wil maken. Ik herken zijn onrust, en de impulsen van Nick Cave. Ook ik verlang naar het snerpen, het slopen, het slaan. Ook ik wil overgenomen worden door het ritme van de drums. Ik heb altijd gedacht dat dit de levensdrang is waar Freud het over had, maar nu word ik overvallen door een andere gedachte: wat als die onrust juist een verlangen is naar de dood? En wat betekent dat - dat we leven om te sterven?
In het Allard Pierson Museum kijken de doden me recht aan.In het oude Egypte werden overledenen ingebalsemd en ingewikkeld, op het hoofd prijkte een stuk hout waarop het gezicht van deze persoon was geschilderd. Mummieportretten heten die schilderingen, en in het Amsterdamse museum worden ze gepresenteerd naast andere opgegraven spullen: sieraden, godenbeeldjes, gebruiksvoorwerpen. Een gouden lauwerkrans, ook te zien op sommige portretten.
Die middag staat op de stoep van de overbuurvrouw een rijtje spullen: een bureaustoel, een kastje, een oude computer. Wat in haar huis een functie had, een rol van betekenis, heeft al zijn waarde verloren nu zij er niet meer is. Thuis haal ik de papieren lauwerkrans tevoorschijn die ik in de museumwinkel kocht. Bij leven symboliseerde een lauwerkrans eer, maar in het graf stond hij voor iets anders: de overwinning op de dood.
InLa chimeravindt Arthur een nieuwe liefde, een nieuwe zachtheid. Hij wil niet meer roven, laat de geesten met rust - maar de neiging tot destructie blijft. Vogels vliegen veelbetekenend op als Arthur een graf betreedt. Als hij wordt ingesloten lijkt de dood te overwinnen, maar het is Arthur die het wint van de dood. Terwijl ik de krans opzet, mezelf bewonder in de spiegel, besef ik dat dat is waarLa chimeraover gaat: niet over de dood, maar over het leven - of eigenlijk over hoe die onlosmakelijk verbonden zijn.La chimeragaat over maken en verwoesten, over de schoonheid van verlies. Over hoe iets waardeloos kan zijn en toch betekenis kan hebben, over hoe kunst iets kan zijn wat je niet ziet.
Het lijkt zo pijnlijk te contrasteren: de spulletjes op de stoep van mijn overbuurvrouw en de schatten in Etruskische tomben. Maar terwijl ik naar buiten kijk, naar hoe het zachtjes begint te regenen, bedenk ik dat het helemaal niet om die spullen gaat. Het gaat om de vrouwen die daarbinnen aan het schoonmaken zijn. Om het feit dat ik ze opmerk, zoals ik ook mijn overbuurvrouw opmerkte, rommelend in haar keuken, de katten aaiend voor het raam. Het gaat erom dat zij mij opmerkte. We schilderen bizons in grotten, geven schatten mee aan de grond. We wachten, ieder jaar, tot het zonlicht Saskia's graf aanraakt. Het zijn allemaal manieren om waarde toe te kennen aan de dood. En door waarde toe te kennen aan de dood, kennen we waarde toe aan het leven.'It's a beautiful life',zingt Lana.'Remember that too, for me.'