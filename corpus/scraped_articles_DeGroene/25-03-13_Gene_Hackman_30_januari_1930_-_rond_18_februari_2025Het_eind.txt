Gene Hackman 30 januari 1930 - rond 18 februari 2025 Het einde

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
13 maart 2025
Acteur Gene Hackman speelde meestal de doorsneeman, in wie de kijker zich makkelijk kon verplaatsen. Maar achter dat vriendelijke gezicht zat vaak iets onheilspellends.
'I saw a Rohmer film once. It was kind of like watching paint dry.'Gene Hackmans personage, een mislukte privédetective, glimlacht als hij dit zegt maar de ondertoon van gevaar in zijn stem is onmiskenbaar. Tegenover hem staat zijn vrouw, die hem doorheeft. Ze herkent de ingehouden woede. De zweem van sadisme. De smalende veroordeling van hun huwelijk. Alsof je kijkt naar hoe verf droog wordt. Ze siddert. Ze ziet hoe angst en onzekerheid vreten aan de ziel van deze man.
Wie een scène uit het oeuvre van Hackman weet waarin zijn personage zonder duistere bijbedoelingen lacht, mag het zeggen. Ik kon niets vinden. En Hackman lacht vaak in zijn films. Het past bij dat open gezicht, de zachte ogen, de snor die hem iets geeft van de vriendelijke buurman of de favoriete oom. Tegelijkertijd klopt het van geen kant wanneer Hackman lacht. Zijn grap over de Franse regisseur Éric Rohmer, uitNight Moves(1975) van Arthur Penn, is inmiddels zo beroemd dat die een meme is. Maar in Penns film is de humor een rookscherm. Het echte onderwerp is de wanhoop van het hoofdpersonage.
De doorsneeman - dat was Hackman. In zijn enorme oeuvre van meer dan tachtig films fungeert hij als spiegel waarin kijkers van alles zien, vooral zichzelf. Doordat Hackman zo 'gewoon' overkomt stap je in de schoenen van zijn personages, ook al wil je dat liever niet.
Hij was nooit dedashing leading man,nooit de onverschrokken held die zorgt voor een mooie uitkomst in het verhaal. Toen hij begon was de tijdgeest klaar voor hem, of misschien schonk die geboorte aan 'Gene Hackman'. Het was 1967 en diezelfde Penn bereidde de weg voor New Hollywood metBonnie and Clyde,de ultragewelddadige gangsterfilm met Hackman als de broer van bankovervaller Clyde Barrow (Warren Beatty). Vanaf dit moment was de populaire cinema een vrijplaats voor makers die de behoudende normen en waarden van het naoorlogse Amerika opzijschoven. Debeautiful boyBeatty en de vriendelijke oom Hackman.Killers.
De revolutie bereikte begin jaren zeventig een hoogtepunt met de tweeFrench Connection-films waarin Hackman de racistische, New Yorkse drugsrechercheur Jimmy 'Popeye' Doyle speelt. Popeye is een vrolijke man; hij lacht vaak. Maar woede stroomt door zijn aderen. Hij haat criminelen, wat in de eerste film van William Friedkin betekent dat hij vooral zwarte mensen haat.
Hoe kijk je nu hiernaar? Lastig. Deze films botsen frontaal op wat wij acceptabel vinden. Het lijken rechts-reactionaire films, maar de nuance van Hackmans performance schept diepte. Wat voor mens is zo'n racist? Kun je met hem mee, naast hem gaan staan in zijn verhaal? Hem snappen? Het is kijken en huiveren terwijl Hackman de kern blootlegt van een agent die het n-woord schreeuwt, die vervolgens het volledige spectrum van racistische pejoratieven uit de kast haalt waarna hij obsessief jaagt op een chique Fransman (drugsdealer), vooral, zo lijkt het, omdat die een rijke buitenlander is.
In de tweede film gaat Hackman helemaal los. Popeye Doyle is in Marseille waar hij nu de ander is. Spreekt de taal niet. Snapt de cultuur niet. Hij valt in de klauwen van de Fransman. Diens handlangers spuiten hem in een hotelkamer dagenlang vol met heroïne. Hackman beeldt de verslaving fysiek uit, maar de echte strijd is geestelijk. De racist blijk een falend mens met wie we onwillekeurig meevoelen. Het grote, mannelijke lichaam is afgetakeld, de kwetsbare ziel smacht naar verlossing. En hier is het punt - dat komt nooit. Popeye herstelt, kickt cold turkey af. Zweert wraak. De Fransman schiet hij koelbloedig dood. Einde film.
Popeyes strijd echoot die van Harry Moseby wiens vrouw inNight Moveszo van Rohmerfilms houdt. Harry komt erachter dat zij hem bedriegt met een artistiek type (wél een Rohmer-fan). Zijn pijn en onzekerheid zijn spectaculair om te zien. Hackman speelt zo 'open', kwetsbaar, dat we niet anders kunnen dan alle emoties van zijn personage overnemen. Prachtig: via een zaak die Harry moet oplossen - iets met kostbare kunstschatten in een op zee neergestort vliegtuig - kijken we naar een man die de puzzelstukjes van zijn leven probeert te vinden. Harry diept geheimen op, maar het is allemaal zinloos. In de laatste scène ligt hij zwaargewond in een bootje dat stuurloos rondjes draait op zee. Einde film.
Zo eindigen veel van Hackmans personages in de jaren zeventig. Surveillance-expert Harry Caul in Francis Ford Coppola'sThe Conversation,die in zijn kapotgeslagen appartement saxofoon speelt waarna de eindtitels verschijnen. Roy Tucker, de Vietnam-veteraan in Stanley Kramers ten onrechte vermaledijdeThe Domino Principle('het verhaal is niet te volgen'), die in het laatste filmframe in het vizier van een sluipmoordenaar is. En de geestelijk verrotte sheriff Little Bill in Clint EastwoodsUnforgiven(uit de jaren negentig, maar naadloos passend in het paradigma van New Hollywood) die een kogel tussen de ogen krijgt als genadeklap.
Hackman toont in zijn beste werk de getormenteerde man, soms een antiheld om van te houden, soms een schurk om te haten. Wat hij ook speelt, nooit is kijken naar Hackman zoals staren naar drogend verf, om met Harry Moseby te spreken. Zijn films zijn opwindend, en gevaarlijk omdat ze je confronteren met ontoelaatbare ideeën en gevoelens. Zijn personages blijken zo 'normaal' als jezelf.
Zijn films zijn gevaarlijk: ze confronteren je met ontoelaatbare gevoelens
ANP Kippa | In The Conversation, 1974