Zichtbaarheid verkrijgen

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
20 oktober 2022
De Vlaamse dandy Maurice Gilliams schreef omdat hij zichzelf wilde leren kennen. Biograaf Annette Portegies bewijst hem daarbij een gracieuze laatste dienst.
Papieren bootjes,een marmeren tafelblad, inktschaduwen op papier, een gouden horlogeketting, waterkroos, een oude brief - het zijn dingen waar de verteller uitElias of het gevecht met de nachtegalen(1936), de eerste en bekendste roman van de Vlaamse schrijver Maurice Gilliams (1900-1982), door wordt gegrepen. Elias is twaalf en kijkt, proeft en voelt zo hevig dat hij soms in het waargenomene denkt te verdwijnen: 'De laatst verstreken uren waren rijk aan nauwelijks vermoede gewaarwordingen. Om een nog onbegrepen werkelijkheid, moe en verdrietig, geniet ik thans van een vreemde, wrange neerslachtigheid. Ik herinner me niet voorheen ooit op zulke mystisch gemeenzame wijze met de onbezielde dingen en de natuur te zijn omgegaan.'
Weemoed en geluk wisselen elkaar af in deze impressionistische studie van de belevingswereld van een hoogsensitief kind, tot je aan het einde plots op een merkwaardig los zinnetje stuit: 'In zekere zin koester ik een afkeurenswaardige nieuwsgierigheid naar de dood.'
Doodsverlangen, in een kind - waar komt dat opeens vandaan?
Die vraag is het uitgangspunt vanWeerspiegeld in een waterglasvan Annette Portegies, een klassiek opgebouwde, compacte schrijversbiografie, met verve geschreven. Neem bijvoorbeeld haar beschrijving van de geboorte van haar held: 'Frans Gilliams liep al een etmaal moedeloos rondjes door het huis. Hij hoorde de strijd die zich in de slaapkamer afspeelde en geloofde niet meer in de goede afloop. De nacht was gevallen en hij moet hebben gevreesd wat die brengen zou. (...) De klok van de naburige Sint-Jacobskerk sloeg twee uur toen het ijzingwekkende geschreeuw van Louise Lambrechts overging in amechtig kreunen en haar echtgenoot voorzichtig zijn hoofd om de hoek van de deur durfde te steken. Ze leefden, moeder en kind, maar aan hem was dat niet te danken.'
Met vaart boekstaaft Portegies de jeugd van deze Antwerpse drukkerszoon. Gilliams was een mooi, introvert kind dat opgroeide in een zeer beschermende omgeving. Net als zijn alter ego Elias leefde hij op in de natuur en was hij naast gevoelig voor schoonheid ook artistiek aangelegd: van familieleden leerde hij op jonge leeftijd tekenen, dichten, zingen en componeren. Desondanks groeide hij naar eigen zeggen uit tot een 'weeke, ongelukkige jongen'. Oorzaken hiervan waren enerzijds het katholicisme, dat Gilliams net als vele anderen opzadelde met een schaamtecomplex en diep schuldgevoel; zo bleef hij er levenslang van overtuigd dat zijn eigen moeizame geboorte de reden van de verdere kinderloosheid van zijn moeder was geweest.
Anderzijds was er de kostschool, waarin de jongen op negenjarige leeftijd verdween. Daar werd hij niet alleen getekend door pesterijen en eenzaamheid, maar ook door de ongewenste aanrakingen van de geestelijken, die zichzelf ironisch genoeg de Broeders van Liefde noemden. Gilliams heeft er slechts zeer omfloerst over geschreven, maar Portegies is ervan overtuigd dat de latere schrijver in ieder geval tijdens een ziekbed door 'een surveillerende frater' op zijn wang werd gekust. Dat die tijd hem zeer aangreep is evident: decennialang werkte Gilliams aan een kostschoolroman,Elseneur of het noodweer der spreeuwen, maar tot zijn dood slaagde hij er niet in om er een geschikte vorm voor te vinden.
Na een kort intermezzo in Amsterdam, waar de familie het eerste oorlogsjaar uitzat, kwam Gilliams in 1915 weer in het ouderlijk huis wonen, om daar vervolgens ruim vier decennia te blijven hangen. Hij kreeg een geïmproviseerde, weinig tijdrovende creatieve opleiding en zijn vader nam hem aan als drukkersleerling zodat hij de dienstplicht kon ontlopen. Deze omstandigheden stelden Gilliams in staat om veel te schrijven en zich op jonge leeftijd als literator te profileren; hij drukte zijn eigen werkjes op de pers van zijn vader, eerst nog voorzichtig onder pseudoniem, en stuurde ze naar vrienden, collega's en recensenten in de hoop opgemerkt te worden. Met resultaat: van begin af aan werden zijn gemaniëreerde verzen gewaardeerd door kenners en fijnproevers. Een selectie uit dat jeugdwerk is terug te vinden in de nieuwe, door Leen Huet samengestelde bloemlezingEen binnenplaats met gras.
De jaren twintig waren goede jaren voor Gilliams, in de biografie vliegen ze dan ook voorbij. Het ging voorspoedig met het bedrijf van zijn vader, waardoor hij zich om geld geen zorgen hoefde te maken. Pas op zijn dertigste nam hij een baan buitenshuis, al breidde dat zijn wereld niet drastisch uit; hij deed slechts wat klusjes voor de boekhandel om de hoek. Ondertussen bleef hij bij zijn ouders wonen; onder de vleugels van zijn toegewijde moeder kon hij een comfortabel dromersbestaan leiden. Gilliams ontpopte zich als een dandy die soeverein door het Antwerpse katholieke culturele leven gleed. Slechts één bles ontsierde zijn reputatie: door zijn ongehuwde status en hechte vriendschappen met andere mannen werd er geroddeld dat hij homoseksueel zou zijn. Het bleef echter bij geruchten, en daar zal het ook bij moeten blijven - alle persoonlijke brieven van mannen zijn door de schrijver zelf vernietigd.
Het leven van Gilliams vertoont opvallend veel parallellen met dat van een andere schrijver: Marcel Proust (1871-1922). Beiden waren verinnerlijkte estheten met een zwak gestel, een ongewoon sterke moederbinding en een onconventioneel seksueel profiel. Deze overeenkomsten vielen niet alleen Portegies en Huet maar ook Gilliams zelf op. Toen hij weer eens een hevige astma-aanval kreeg, had hij 'aan Marcel Proust gedacht, die er aan gestorven is'. 'Wat moet die kerel jaren lang onmenschelijk geleden hebben; en dan nog zooveel kunnen werken', schreef hij bewonderend aan een vriend.
In die werkdrift ligt meteen het belangrijkste verschil tussen de twee. Na een lange aanloop begon
Proust op zijn 35ste aan zijn grote roman, om er de laatste vijftien jaar van zijn leven aan te wijden; hij draaide dag en nacht om, nam zijn intrek in een met kurk geïsoleerde kamer, zette kortom alles op alles om zijn meesterwerk te voltooien. In dezelfde levensfase hing Gilliams in de kroeg, stond hij te geinen met jongere schrijvers en verwekte hij een kind bij de vrouw van een vriend. Na de publicatie van zijn korte debuutroman duurde het zeventien jaar voordatWinter te Antwerpenhet licht zag, al telde dit tweede prozawerk nog geen honderd bladzijden, en daarna bleef het - enkele losse gedichten uitgezonderd - stil. Wat hij daarvoor gepubliceerd had leverde hem later alsnog verschillende grote prijzen op. Hij stelde zelf zijn verzameld werk samen, dat hij de titelVita brevismeegaf. In weerwil daarvan leefde Gilliams 82 jaar, waarvan hij er welbeschouwd niet veel actief schrijver was. Dergelijke oordelen komen niet van Portegies. Ze beziet haar onderwerp met veel begrip, wijst op zijn perfectionisme en ettelijke onvoltooid of ongepubliceerd gebleven geschriften, die ze vakkundig gebruikt om haar portret mee aan te vullen. En redenen tot meevoelen met Gilliams zijn er genoeg: hij werd periodiek geteisterd door ziektes, wanen en neuroses, hij stortte zich op aandringen van zijn bezorgde moeder ook nog eens in een heilloos huwelijk met een vrouw die hij vlak voor zijn romandebuut in de kerk ontmoette. Fysiek contact tussen de echtgenoten bleek onmogelijk; het verbond bleef, zoals men toen zei, 'ongeconsumeerd'. Ze weigerde bij hem te komen wonen, maar scheiden wilde zij niet.
Eind jaren dertig werd de opstapeling van narigheden Gilliams te veel: geconfronteerd met de dood van zijn moeder, de aftakeling van zijn vader en de onmogelijkheid om te ontsnappen aan een mislukt huwelijk, stortte hij in. Hier kwam het doodsverlangen om de hoek kijken. De suïcidale schrijver bracht een jaar door in een inrichting en kwam er weer bovenop. Daarin had hij veel te danken aan hoofdverpleger Maria De Raeymaekers, die zijn kunst bewonderde en hem liefdevol verzorgde. Ook nadat hij werd ontslagen: de hele tweede helft van zijn leven bracht Gilliams met Maria door, en toen zij ernstig ziek werd, stapte hij er bewust uit. Al die tijd noemde hij haar 'moedertje'(paging Dr. Freud),een ongemakkelijk laatste slotbewijs van zijn verknochtheid aan de veilige haven van het verleden.
Mocht het werk van Gilliams voor sommige critici destijds vooral getuigen van het 'soms ziekelijk en zelfs hovaardig aandoende egocentrisme van de auteur', ruim een halve eeuw later lijkt hij, door de reflecties op autofictie, trauma's en seksuele problematiek in zijn leven, juist weer aansluiting te vinden bij het hedendaagse literaire landschap. Net als voor veel jonge auteurs was schrijven voor Gilliams een manier om zichzelf te leren kennen, maar ook om door anderen gekend te worden: 'Het doel van mijn kunst is niet schoonheid te scheppen. Ik wil voor mijzelf zichtbaarheid verkrijgen.' Portegies heeft de geest van deze schrijver opengelegd en een toer langs alle ambiguïteiten uit zijn binnenwereld gegeven, waarmee ze hem een gracieuze laatste dienst bewees. Postuum krijgt Gilliams zo nog wat hij wilde, en wat hij misschien ook heeft verdiend.
ANNETTE PORTEGIES Weerspiegeld in een waterglas: Maurice Gilliams 1900-1982 Athenaeum - Polak & Van Gennep, 440 blz. MAURICE GILLIAMS Een binnenplaats met gras Samengesteld door Leen Huet. Athenaeum - Polak & Van Gennep, 224 blz.