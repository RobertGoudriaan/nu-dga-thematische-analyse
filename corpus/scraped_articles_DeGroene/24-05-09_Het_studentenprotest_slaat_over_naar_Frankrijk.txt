Het studentenprotest slaat over naar Frankrijk

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
9 mei 2024
Parijs -'Netanyahu rot op nou, Palestina is niet van jou' en 'Gaza, Gaza, Parijs steunt je' staat er te lezen op de spandoeken van de demonstrerende studenten voor het Panthéon. Sinds enkele weken zijn de studentenprotesten vanuit de Verenigde Staten ook overgewaaid naar Frankrijk. Psychologie-studente Lucia (23), naveltruitje en strakke broek, is lid van het organiserend Comité Palestine en voert de bescheiden menigte aan: 'Stop de genocide op het Palestijnse volk en stop de samenwerking met de universiteiten in Israël!'
Hun eisen vinden vooralsnog geen gehoor, de bezetting van de politicologie-faculteitsgebouwen in Parijs, Lyon, Reims en Lille zijn door politie-ingrijpen beëindigd. 'President Macron drukt ons verzet de kop in', zegt Lucia. 'Maar we gaan door. We staan niet voor niets voor het Panthéon waar Émile Zola, Simone Veil en al die andere strijders tegen onrecht liggen. Mei '68 heeft zich ook hier afgespeeld!'
Destijds was de opkomst aanzienlijk hoger dan de krap tweehonderd van de vijftienduizend studenten aan de Sorbonne van vanmiddag, erkent ze, maar Lucia is vol vertrouwen. 'Zes studenten zijn in hongerstaking en we gaan de middelbare scholen oproepen ook mee te doen.'
Op de spandoeken wordt president Macron vanwege de Franse wapenleveranties medeplichtig verklaard aan de huidige 'genocide', evenals tech-bedrijf Thales. Ontbreekt hier niet een eis tot vrijlating van de gijzelaars? Of een veroordeling van Hamas? Lucia haalt haar schouders op: 'We veroordelen elke aanval.'
Het is precies die 'naïveteit' waar Léa (25) die ook haar achternaam niet geeft, zich aan stoort. De toekomstig advocate staat met de joodse studentenbond Union des étudiants juifs de France even verder op het plein voor de Sorbonne 'om het debat te voeren', legt ze uit. 'Ik ben voorstander van de tweestaten-oplossing, betreur de doden en ben vóór de studentenprotesten. Maar joodse studenten zijn uitgemaakt voor genocideplegers en fascisten; de slogan'From the river to the sea'stelt onze staat zelfs ter discussie. We willen graag samenwerken met de pro-Palestijnse beweging, maar dan moeten we dit wel aan de kaak stellen. En dat gebeurt niet. Het maakt me bang.'
President Macron liet dit weekend weten de ontruimingen van elke nieuwe bezetting te steunen. De faculteit politicologie in Lyon blijft uit voorzorg tot 12 mei gesloten.