Muziek opnieuw leren kennen Animistic Beliefs Thuc Tinh

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
5 september 2024
InThuc Tinhgaan drie performancekunstenaars op zoek naar hun culturele identiteit. Een verhaal over gedwongen verplaatsing van (groot)ouders en hoe ze daar zelf nog elke dag de gevolgen van ondervinden. 'We willen onze achtergrond inzetten voor iets dat plezier geeft.'
De woonkamer van Linh Luuen Mar Lalihatu (x) in Rotterdam-Noord is een bonte verzameling van... ja, van wat eigenlijk? Er hangen posters, planten groeien weelderig, een kat klimt rond, en er zijn verschillende miniatuur-actiefiguren te vinden. De stapelhoge, modulaire synthesizers en drumcomputers maken duidelijk dat de twee artiesten zijn, zeg maar gerust muzieknerds. Een paar dingen vallen extra op. Ze hinten op hun gedeelde Zuid-Aziatische achtergrond en spelen een rol in hun aanstaande multidisciplinaire productieThuc Tinh,die op 10 januari 2025 in première gaat in het Muziekgebouw in Amsterdam.
Zo hangt er een metersgrote waaier aan de muur, die het decor moet gaan vormen van een schaduwpoppenspel. Ook ligt er een schelp, zo groot als een voetbal, op een kast, waar Lalihatu een gat in heeft geboord om er een traditioneel Moluks instrument, de tahuri, van te maken. En hangen er geboetseerde maskers, die gebruikt zullen worden bij een rituele dans.
Luu (32) en Lalihatu (33) maken al sinds 2018 samencutting edgeelektronische muziek onder de artiestennaam Animistic Beliefs-de naam verwijst naar het idee dat niet-menselijke entiteiten, zoals dieren, planten, stenen en natuurlijke fenomenen zoals donder en rivieren een geest of ziel hebben. Ze speelden op grote internationale festivals als Lowlands, Roskilde en MELT, en veel vaker op avant-garde queerfeesten in donkere clubs als De School of Berghain. Met hun albumMERDEKA('vrijheid' in het Maleisisch) wonnen ze de 3voor12 Award. De vakjury noemde die plaat een 'meesterwerk, een album dat niemand anders had kunnen maken. Een verbreding en verdieping van de canon. Geen toegankelijk album, maar wel degelijk bestemd voor vele oren.'
Luu, met blond geverfd haar met roze en zwarte highlights, en Lalihatu, met een matchend kleurenpalet, kennen elkaar al sinds hun middelbareschooltijd en begonnen via modulaire synthesizeravonden samen muziek te maken. Terwijl Luu Vietnamese koffie zet, is Lalihatu bezig met het zoeken naar een geschikt muzieklabel om hun volgende ambient-album uit te brengen. Maar daarvoor zijn we hier niet. Samen met deperformance artisten multidisciplinair kunstenaar Jeisson Drenth (35) - die net op tijd ontdekt dat er zoutkorrels in het suikerpotje zitten - ontwikkelden ze hun aanstaande showThuc Tinh,wat losjes vertaald zoiets betekent als 'ontwaken' of 'opnieuw leren kennen'.
In die show gaan ze op zoeknaar hun Vietnamees-Chinese (Luu), Molukse (Lalihatu) en pre-Colombiaanse (Drenth) cultuur die, toen ze opgroeiden in Nederland, vaak werd miskend of zelfs actief weggestopt. Die delen van hun identiteit alsnog omarmen voelt, voor alle drie op hun eigen manier, als een nieuw begin. 'Soms schaamden we ons ervoor', leggen ze uit. 'Nu zijn we dat aan het terugwinnen, we zijn trots op wie we zijn en durven ons meer uit te spreken.'
Thuc Tinhis opgebouwd uit zes scènes en het is de eerste keer dat Animistic Beliefs hun vaak energieke elektronische producties aanvullen met akoestische instrumenten (zoals de tifa, een drum die ook wel de 'hartslag van de Molukken' wordt genoemd). Daarmee bewegen ze weg van hun vaak compromisloze techno- en electro-clubmuziek en introduceren ze dramaturgie, traditionele kostuums, Chinese kalligrafie en expressieve dans in hun show.
Lalihatu begintThuc Tinhmet het bespelen van een gong, waarbij hun gaat dansen, al is dat nog wat 'eng om het zo te noemen'. Luu doet live kalligrafie op een grote rol papier die van het plafond hangt.
Daarna verkent Drenth een pre-Colombiaanse keramische fluit, een reproductie van een object uit de Tairona-cultuur (in wat tegenwoordig de Sierra de Santa Marta is, in de Caribische kustregio van Colombia). Het instrument, gevormd naar een vleermuis, heeft slechts één gat voor variatie in noten. Daarom heeft Drenth het instrument digitaal gesampled om er live composities mee te kunnen creëren. Zo, zegt hij, 'krijgt dit instrument geen plekje achter een museumvitrine, maar voegt het iets toe aan een lange muzikale traditie'. Deze nieuwe muziek combineert hij met zelfgemaakte 3D-werelden, geïnspireerd op de Colombiaanse Tatacoa-woestijn en het Amazone-regenwoud - een link naar zijn verleden en toekomst in Zuid-Amerika.
Vervolgens draagt Luu een gedicht voor, gestoeld op een dialoog die ze met haar vader had. Een rustpunt in de show, maar tegelijkertijd ook een van de kernthema's: wederzijds onbegrip en intergenerationeel trauma. 'De tekst is gebaseerd op een écht gesprek', zegt Luu, 'aangevuld met dingen die ik nog tegen hem wil zeggen. Het gaat over de manier waarop hij opgroeide en de kloof die dat heeft geschapen in onze communicatie, in onze manier van zijn.'
Haar ouders komen uit Zuid-Vietnam en vluchtten aan het einde van de twintig jaar durende, gewelddadige Amerikaans-Vietnamese oorlog via Maleisië naar Nederland. Ze konden moeilijk praten over hun vlucht, omdat ze vooral bezig waren met overleven. Je hebt een dak boven je hoofd, je hebt eten, dus je bent oké, dachten ze. 'Zelf bezit ik het vocabulaire in het Vietnamees bijvoorbeeld niet goed genoeg om ze de juiste vragen te stellen, zij begrepen het ook niet in het Nederlands.' Die trauma's hebben ze, zij het onbesproken, wel doorgegeven in hun opvoeding, zegt Luu: 'Doordat ik in een totaal andere context opgroeide, zit er veel ruis tussen ons in. Beetje bij beetje probeer ik het gat te dichten door te praten. Deze specifieke conversatie betekent veel voor me, omdat hij, mijn vader, ook toenadering zoekt.'
Het doet Luu denkenaan dichter en essayist Ocean Vuong, Vietnamees-Amerikaans, die schrijft dat hij enorm veel leert op zijn nieuwe Amerikaanse school, maar met al die nieuwe kennis ook voelt dat zijn ouders van hem wegdrijven. Hoe meer afstand er ontstaat tussen hun kijk op de wereld en hoe pijnlijk die ontwikkeling kan voelen omdat hij onomkeerbaar is.
Als haar vader komt kijken, in januari, gaat hij het gesprek horen. En uitgebeeld zien, door een abstract Vietnamees schaduwpoppenspel. Is dat spannend? 'Ja', zegt Luu. 'Het rare is ook dat ik bij mezelf denk: waarom vertel ik het hem niet gewoon? Tegelijkertijd weet ik; deze vorm maakt het makkelijker.'
Drenth herkent zich in het verhaal en knikt instemmend, hoewel zijn achtergrond heel anders is: hij werd geadopteerd uit Colombia. 'Het is onvermijdelijk', zegt Drenth, 'dat mensen die een kind adopteren zich maar een zeer beperkte voorstelling kunnen maken van hoe moeilijk het is om te aarden en te hechten als ontheemd persoon van kleur in een witte samenleving.
Sommigen zullen zeggen dat ik werd gered, anderen dat ik uit mijn omgeving ben weggerukt, dat ik met macht werd geassimileerd,' deelde hij al eens eerder in een gedicht, als onderdeel van een andere kunstinstallatie. Dit soort vraagstukken met zijn ouders delen, was ook voor hem lastig. Het creatieve werk geeft Drenth de ruimte om 'precies dit soort zaken uit te pluizen, te laten ademen en vooral ook met anderen te verbinden door het maken van dit soort verhalen'.
Lalihatu's opa werd vanuit de Molukken als soldaat met zijn gezin 'tijdelijk' naar Nederland gehaald, zodat hij niet kon meevechten voor de onafhankelijkheid van de Molukken. Bij aankomst werd hij in voormalige Duitse concentratiekampen geplaatst, kreeg hij geen paspoort en was werken hem verboden. Aanvankelijk werd het zelfs niet nodig geacht dat zijn kinderen deelnamen aan het Nederlandse schoolsysteem. Zo werd het hem vrijwel onmogelijk gemaakt om te integreren in de Nederlandse samenleving, terwijl terugkeren naar huis ook geen optie was. Het gevoel van 'anders' zijn, ervaart Lalihatu zelf ook nog steeds.
In het Balinese dorp Budakeling zag die eens een heel dorp dat samen een mythologisch theaterstuk opvoerde. 'Iedereen die daar woonde was óf toeschouwer, óf werkte mee, en je moest achter de verteller aan lopen om het stuk te volgen. Door tempels, velden, met fakkels. Supervet!' Dat immersieve, dat zou hen ook wel willen: 'Ik zie het al helemaal voor me, dat wij op ons vijftigste ook zo'n klucht uitvoeren.'
Luu, Lalihatu en Drenth delen alle drieiets dat moeilijk onder woorden te brengen is. Noem het een tweestrijd of intern conflict: het gevoel op te groeien in de ene wereld, waarin je van kinds af aan signalen krijgt dat het eigenlijk toch niet je echte thuis is. De gebroken relatie met je eigen cultuur- en familiegeschiedenis. En de uitdaging om tussen die twee tektonische platen je eigen riviertje te laten stromen. De drang te voelen te moeten kiezen, terwijl dat misschien helemaal niet hoeft.
Voor alle drie geldt: hun werk helpt het te verwerken. Dit zelfonderzoek brengt ze verder. Het doel van deze show is, zeggen ze, 'eindelijk eens ruimte innemen in een nogal wit evenement. Om iets te doen voor personen van kleur. Om een moment van herkenning te creëren.'
Thuc Tinhis in die zin een zoektocht naar identiteit, een dynamische en gelaagde show waarbij drie individuen met een messcherp gevoel voor wat artistiek is een plek krijgen om zichzelf te ontdekken. Het Muziekgebouw Productiehuis biedt de tijd en ruimte om na te denken over welk verhaal zij willen vertellen en over welke verhalen zij vinden ontbreken in het culturele landschap. Een verhaal over gedwongen verplaatsing van je ouders of grootouders, en hoe je daar zelf nog elke dag de gevolgen van ondervindt. Wat ze er ook mee willen bereiken: 'Onze achtergrond inzetten voor iets dat plezier geeft, in plaats van de kritische en negatieve elementen die vaak bij deze thema's komen kijken.'
Het zijn artiesten met een diep-emotionele en gelaagde boodschap, over bi-culturaliteit en kolonialisme, trots en pijn, die ze bewust niet simpeler willen maken dan deze is. Ze nemen hun eigen trauma's en generatieverschillen met hun ouders als uitgangspunt en nemen daarmee bewust ruimte in zonder dwingend te zijn. Dit is niet abstract, niet afgesloten, willen ze zeggen, maar wordt nog gebruikt. Geen reproductie, maar een nieuw narratief. Geen passieve geschiedenis, maar actieve.
De show eindigt zoals de makers zelf: punky, met een snoeihard slotstuk, bedoeld als een soort ontladende douche om de nieuw opgedane inzichten even te laten landen. Waar gedanst mag worden, graag zelfs. Om dingen van je af te schudden. Misschien wel met in de ooghoek een traan.
Dammes Kieft | Thuc Tinh