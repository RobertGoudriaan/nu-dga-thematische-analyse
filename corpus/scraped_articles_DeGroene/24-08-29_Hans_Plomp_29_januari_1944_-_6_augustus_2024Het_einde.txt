Hans Plomp 29 januari 1944 - 6 augustus 2024 Het einde

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
29 augustus 2024
Dichter, schrijver en levenskunstenaar Hans Plomp, was de vader van kunstenaarsdorp Ruigoord. 'Wat moet je met al die mannen met stropdassen?'
Op een pixelig filmpje zien we een kwieke Hans Plomp met zijn volle witgrijze haardos, ingehaakt met Theo Kley met zijn groene snor en roze baret. Ze zingen in canon: 'O was ik maar dood. Die ik liefheb, die krijg ik toch nooit. En die ik niet mag, zie ik haast elke dag, o was ik maar dood!' Ze barsten in lachen uit. Plomp wijst met zijn brede karakteristieke glimlach naar de camera: 'Bij mijn uitvaart draaien, dit filmpje.'
Er is gehoor aan gegeven. In de kerk, het kloppend hart van Ruigoord, een groene kunstenaarsenclave in het Amsterdamse havengebied, nemen vrienden en familie in stijl afscheid van de dichter, schrijver, en levenskunstenaar: in kleurrijke gewaden en bloezen, speelse sjaaltjes, bloemen en hoeden. Ze vormen een passend geheel met de bonte beschilderingen op de muren van de kerk: kabouters, insecten, vreemde discoballen en heidense figuren uit natuurreligies die het glas in lood omgeven.
Plomp had lange tijd een aversie tegen de kerk. Hij werd gereformeerd opgevoed en had 'een hekel aan alles wat ernaar zweemde', vertelt hij in een van zijn laatste interviews. Hij werkte kort als leraar toen hij betrokken raakte bij de provobeweging, hij zegde zijn baan op en begon te schrijven. In 1968 debuteerde hij metDe ondertrouw,waarop meer boeken en dichtbundels volgden. In de jaren zeventig kwamen de ervaringen van andere werkelijkheden, met behulp van geestverruimende middelen als ayahuasca en paddenstoelen. Hij ontdekte zijn spiritualiteit, 'een vertrouwen in de grote geest', en ging op zoek naar wat er van religie overbleef als je 'de viezigheid eraf pelde'. En toen kwam er een kerk op zijn pad. 'Hoe symbolisch kan het zijn!'
Met een club gelijkgestemden uit allerlei verzetsbewegingen had hij in 1972 het Amsterdams Ballon Gezelschap opgezet: een performancegroep van musici, dichters, beeldend kunstenaars, clowns en activisten. Ze wilden hun creativiteit inzetten voor vrolijk verzet, zoals in de begindagen van de provo. Ze zochten een plek om zich te organiseren toen ze hoorden van een leegstaand dorpje: Ruigoord. Samen redden ze het van de sloop, kregen de sleutel van de kerk en startten er een nieuwe gemeenschap. Een sprong in het diepe voor het gezelschap dat in eerste instantie enkel van plan was om evenementen te organiseren. Nu moest er ook een dorp gerund worden.
Het werd een plek voor de 'vrije scharrelmans', zoals Plomp dat graag zei. Een culturele vrijplaats om te ontsnappen aan een samenleving waar je wordt opgevoed als consument en producent, waar we opgestapeld leven en waar alles geld kost. Er moet lucht bij om niet knettergek te worden en ruimte te maken voor nieuwe ideeën, spiritualiteit, voor humor ook. Op Ruigoord - het was ooit een eiland - gingen ze op zoek naar andere manieren van samenleven, in de stijl van Johan Huizinga'sHomo ludens:de spelende mens. Want spelenderwijs kunnen we experimenteren, leren en samen nieuwe dingen creëren.
Plomp leefde op Ruigoord, en toen dat niet meer mocht van de gemeente - want met woonrecht, komt klaagrecht - hield hij er een atelier. Hij organiseerde er jarenlang evenementen, van toneel en muziek tot het jaarlijkse literaire festival Vurige Tongen en Het Woord: literaire zondagmiddagen in de kerk. Hij speelde een belangrijke rol in de organisatie van het beroemde Ballonnenfeest in Paradiso en was een groot aanhanger van de seizoens- en maanvieringen,waarbij de circulariteit van het leven wordt gevierd als tegengif voor het lineaire bewustzijn dat op groei gefixeerd is. Naast dat hij vader was van een zoon en een dochter, was hij voor Ruigoorders ook een spiritueel vader. Een van de belangrijksteeldersvan het dorp die een jongere generatie inspireerde om buiten de gebaande paden te leven.
De vrijplaats werd door de jaren heen steeds verder omsloten door de silo's van de petrochemische industrie die de ruimte die het dorp inneemt maar al te graag zou gebruiken voor meer opslag voor fossiele brandstoffen. Ruigoord werd telkens net van de afbraak gered. Waar in het begin het gevoel heerste dat het elk moment over kon zijn, ligt er nu een gemeentelijk plan dat de toekomst van de vrijplaats voor 25 jaar veiligstelt. Tegen de stroom in vierden ze onlangs het vijftigjarige bestaan.
Ruigoord bleef zich door de jaren heen ontwikkelen. De oude krakers verdwenen langzaamaan van het toneel, en een jongere diversere generatie nam het stokje over. Plomp, 'een gevrouwcipeerde man', juichte de veranderingen toe en moedigde jonge vrouwen aan hun plek in te nemen. 'Dit hoop je ook voor de wereld! Wat moet je met al die mannen met stropdassen, met hun ideologieën en wapens. Ik zou niet weten wie de zaken anders een duw in de goede richting moeten geven dan vrouwen', vertelde hij me vorig jaar bevlogen. En hij vroeg of ik de gipsen vulva die aan de voorkant van de kerk is gemonteerd al heb gezien, een symbool voor de vrouw als hoeksteen van de samenleving. 'Die vrouwelijkheid is echt een kracht. En een kers op de taart van Ruigoord. Ik zie een nieuwe toekomst opengaan.' Een toekomst die nu ook zonder hem verder vorm kan krijgen.
De laatste jaren leed hij aan prostaatkanker, uiteindelijk koos hij 6 augustus voor euthanasie. Volgens zijn vrouw Masja Plomp is hij met een lach gestorven. Want de dood was volgens hem het begin van een nieuw avontuur. En hij verzekerde de Ruigoorders in zijn laatste mail aan hen dat zij meereizen in zijn hart.
Ruigoord werd een plek voor de 'vrije scharrelmans'
Eddy de Jongh / Nederlands Fotomuseum / ANP | 1975