Sinds 2000 zijn er vijftig Palestijnse journalisten gedood

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
26 mei 2022
Jeruzalem -'In dit stadium is er geen noodzaak om een onderzoek te openen.' Daarmee eindigde de Israëlische militaire politie het onderzoek naar de dood van Shireen Abu Akleh nog voordat het begonnen was. De iconische Palestijns-Amerikaanse journalist van Al Jazeera werd doodgeschoten terwijl ze een Israëlische militaire overval versloeg op een Palestijns vluchtelingenkamp op de Westelijke Jordaanoever. Haar dood past in een patroon, de straffeloosheid van de dader ook.
De laatste geweldsronde heeft een deprimerend déjà vu-gehalte: dagelijkse legerovervallen in bezet gebied, vier aanslagen op Israëliërs (achttien doden), onophoudelijke represailles tegen Palestijnen (dit jaar al 56 doden), aanvallen van stormtroepen op Palestijnen bij de Al-Aqsa-moskee. Abu Akleh is een van de bijna vijftig voornamelijk Palestijnse journalisten die sinds 2000 in die oorlog tussen onderdrukkers en onderdrukten straffeloos zijn gedood.
Ooggetuigen wijzen Israëlische soldaten als de schuldigen aan. Haast even stellig is het onderzoekscollectief Bellingcat. De Israëlische premier Bennett daarentegen gaf Palestijnse schutters de schuld, maar defensieminister Gantz wilde niet uitsluiten dat de dodelijke kogel per ongeluk uit een Israëlisch geweer was gekomen. Maar dan moesten de Palestijnen wel die kogel afstaan aan de Israëlische onderzoekers. De Palestijnen willen voor een onderzoek samenwerken met iedereen, behalve met het land dat de hoofdverdachte is.
De wereldwijde protesten zien veel Israëliërs als aanvallen op hun land, zelfs als 'anti-joods racisme'. Alsof niet Shireen maar Israël het slachtoffer is. Na haar dood ging de agressie door. De politie viel het ziekenhuis binnen waar Shireens kist stond en griste haar bebloede sjaal die op de kist lag weg. Daarna sloegen de 'ordetroepen', razend over Palestijnse vlaggen en leuzen, op de kistdragers in. De kist viel bijna op de grond.
De provocaties houden niet op. Op de begrafenis van een gedode Palestijn sloeg de politie zijn oom in elkaar terwijl hij aarde strooide op het graf. Een gewonde Palestijn werd aan zijn ziekenhuisbed vastgebonden en zijn familie werd mishandeld. Er komen 4400 kolonistenhuizen bij. De huizen van duizend Palestijnen moeten wijken voor een militair schietterrein. En de mars van rechts-extremisten door de Oude Stad van Jeruzalem mag gewoon doorgaan. Vorig jaar leidde die mars tot de zoveelste Gaza-oorlog.