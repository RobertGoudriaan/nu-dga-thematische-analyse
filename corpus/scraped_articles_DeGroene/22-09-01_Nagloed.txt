Nagloed

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
1 september 2022
Was dit dan die zomer van zon glorieus en bezinning waarin oude geluiden weer hoorbaar werden maar schriller van klank dan voorheen?
In de plas was het water opnieuw een meter gezakt gras was weer dat pluizig mos geworden waarin geen worm viel te vinden.
De witten waren gebronsd en fit en ziek permanent op zoek naar voeding voor hun apparaten die in ruil voor bloedgeld lichtheid boden.
Zij lieten zich braden in olie van groene plantages - olie waarvoor blij bossen ten offer vielen - want groen was de heilige menging van wielewaals lustroep en schuchtere ereprijs.
Zij gingen de aarde redden met harde gegevens.
*
Eerst was er licht nu is daar donker in getreden: het kwam ineens binnen en groette ging zitten en bleef. Wat had het tegen op licht? Vanwaar die inbreuk op wat zo blonk en ogen kost en kleuren woning gaf?
Om te beginnen: er is geen licht dat buiten schaduw kan dat buiten vlakken kan die zich verweren omdat zij wat zij zijn graag nog verbergen.
Ook om te beginnen: aan licht ging iets vooraf dat met het eerste schijnsel weg was: een duisternis waarvan wij niets meer weten.
Geef tevens toe dat licht juist op zijn best is als het zich laat zeven door een waas bijvoorbeeld van rook uit een schoorsteen
die roet en stoom en gas in omloop brengt om zuchtende machines te ontlasten bij hun liefdevol zwoegen voor welvaart.
Zo is ook klank de vrucht van een stilte en is er zijn van een af-zijn de schim dat wij missen daar het er niet is.
Zonder onlicht was het licht alleen en kleurloos had het geen betekenis.
*
Werd dit dan een zomer waarin onbeproefde tinten ten slotte tot klinken gingen komen?
De ginkgo biloba verloor half juni zijn blad.De vrienden werden liefdevol opengesneden. De kieviten waren in Afrika gebleven of dood of nooit geboren. Al voor de hondsdag sloeg een blauwalg toe.
Men verhaalde ineens weer van bommen en leugens van kelders vol moeders en angstige dieren.Veel sprake was er van modder.Van helden ook - helden die doodden en jongens die hetzelfde gingen doen.
De daadkracht van de generaals was bewonderenswaardig. Die van de dokters eveneens.Stervenden verheerlijkten vaderlanden. De motieven van beide partijen schenen integer althans die van een van beide: de eigen zijde.
Ook het mollen van kinderklinieken was uiteraard integer.
En wapende ik mij? Nee ik wapende mij niet. Ik had mij nooit gewapend en ik ging niet
'want wie zich aangordt nodigt uit tot doding smeedt ploegschaar om tot zwaard dat rijkdom spekt van bang verschanste mannen zonder ziel'
aldus een oude lichtreclame waarin de groene lampen een voor een gedoofd gingen worden.
*
Was licht geen schepping van ogen die iets te zien moesten hebben desnoods tegen iedere prijs?
Ik ging op zoek naar het donker van voor het eerste begin dat wellicht ook het laatste zou blijken als blijken nog kon -
dat zwart geladen met kleuren die later komen gingen en inderdaad verschenen dankzij het kijken van wie wilden zien.
Die eerste duisternis was nu onvindbaar want vindbaar slechts die na het inzien kwam - de afgrond waarin wij het ooit geziene steeds opnieuw herschikken en beleven.
*
Dit was dus die zomer waarin we gingen zien hoe de klad kwam in dingen die altijd vanzelf gesproken hadden maar niet waren verstaan.
Met nog niet opengesneden vrienden klonk ik op de wonden van de wereld
waaruit een polyfone bloesem van bonte geuren zich ophief om geruisloos aan te blijven als grondtoon van een donkergroene schaduw waaronder wijnen koppig wespen lokten.
Werd het toen geen tijd om ingeslapen goden te wekken uit hun laffe onderduik?Werd het geen tijd om aanspraak te maken op kosmisch vuurwerk
waarna een zachte duisternis zou dalen met op zijn netvlies nagloed van een wereld die uit pure liefde was ontploft?