Dichter bij vreemden

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
23 mei 2024
Hoe geef je een ander het gevoel dat je 'm echt ziet, hoort en begrijpt? Voor de Amerikaanse auteur David Brooks ging dat niet vanzelf. ZijnDe kunst van mensen kennenweet het persoonlijke te ontstijgen.
Zo'n vijftien jaar geledenbezocht de Amerikaanse schrijver David Brooks, stercolumnist vanThe New York Times,een honkbalwedstrijd. Tijdens die wedstrijd brak de knuppel van een slagman in tweeën. De slagman had alleen het handvat nog vast. De rest vloog de lucht in, het veld uit, de dug-out over, en kwam met een klap op de tribune terecht, precies voor de voeten van Brooks. Door films en sociale media weet ook een Nederlander die niets met honkbal heeft hoe uitzinnig Amerikanen kunnen worden wanneer ze een bal hebben gevangen die het veld uit is geslagen; een knuppel gaat nog een paar stappen verder. Het enige wat Brooks hoefde te doen, was zijn trofee de lucht in steken, en het uitbundige juichen kon beginnen.
Alleen gebeurde dat niet. Hoewel Brooks euforisch was, bleef hij de rust zelve. Hij raapte de knuppel van de grond, legde die een eindje bij hem vandaan en ging weer zitten. Terwijl het hele stadion zijn kant op keek, staarde Brooks voor zich uit alsof er niets aan de hand was.
'Terugkijkend', schrijft hij nu, 'zou ik tegen mezelf willen schreeuwen: "Toon toch eens een beetje plezier!"'
Brooks vertelt deze anekdote in zijn nieuwste boekDe kunst van mensen kennen,de opvolger van zijn bestsellerDe tweede berg,een filosofische zoektocht naar hoe je als mens een betekenisvol leven kunt leiden dat uit meer bestaat dan alleen een geslaagde carrière. De anekdote van de gebroken honkbalknuppel illustreert voor Brooks de geslotenheid die hem zijn hele leven achtervolgt, en die hij bij zichzelf - en bij de lezer - wil doorbreken. We kunnen de ander namelijk alleen helder zien als we eerst onszelf durven te tonen, is zijn overtuiging.
Dat juist hij zo'n boek zou schrijven, zal Brooks zelf nooit hebben gedacht. Hij noemt zijn jeugd een 'emotionele ijstijd'. Brooks groeide op in een liefdevol gezin, er werd alleen weinig blijk van gegeven; gevoelens hield je voor je. Als schrijver bleek deze gereserveerdheid zijn talent. Een van de redenen dat Brooks als columnist bijThe New York Timeszo geliefd werd, was zijn onderkoelde stijl; het zorgvuldige, haast klinische afwegen van voor- en tegenargumenten. Hoewel hij was binnengehaald als conservatieve stem, trok hij vaak genoeg conclusies die anders waren dan het gangbare Republikeinse geluid; nuchter en rationeel volgens zijn fans, onder wie ook Democraten - hij stond bekend alsliberals' favorite conservative;laf en apathisch volgens zijn critici, onder wie ook Republikeinen. Het magazineNew Yorkvergeleek hem ooit in een profiel met toen nog president Barack Obama: 'Qua temperament hadden Brooks en Obama een tweeling kunnen zijn. Ze reageren allebei op crises met een haast onmenselijke kalmte.'
Pas toen hij vader werd, werden de eerste scheurtjes in dat pantser geslagen. Brooks begon in te zien dat die afstandelijke levenshouding hem in de weg zat. Hij besloot risico's te nemen, probeerde iemand te worden met wie anderen als vanzelf hun gevoelens deelden over de donkerste episoden uit hun leven. Was je net gescheiden of had je een publieke vernedering ondergaan, dan moest je bij Brooks terecht kunnen. In 2019 was het niemand minder dan Oprah Winfrey, het ideaalbeeld van de empathische, meelevende mens, die bevestigde dat Brooks stappen had gemaakt. 'Ik heb zelden iemand zo ingrijpend zien veranderen', vertelde ze hem na de opnames van haar talkshowSuper Soul Sunday,waarin Brooks met zijn boekDe tweede bergte gast was geweest. 'De vorige keer was je zo gesloten.'
Als je de feiten zo opsomt, klinktDe kunst van mensen kennenmisschien als een autobiografische leegloop vol zelfmedelijden en slecht verhulde zelffelicitatie. Maar dat valt mee. Brooks neemt zichzelf wel als voorbeeld, maar niet als ideaal, eerder als amateur die naast de lezer staat. Al zoekend en tastend, aan de hand van literatuur en sociale wetenschap, probeert hij tot een antwoord te komen op de vraag hoe je anderen het gevoel kunt geven dat ze werkelijk worden gehoord, gezien en begrepen.
Dit is meer dan een persoonlijke fascinatie, benadrukt hij. We leven volgens Brooks in 'een tijd van enorme emotionele, relationele en spirituele crises'. Zo voelt één op de drie Amerikanen zich vaak tot bijna altijd eenzaam. Het aantal Amerikanen dat zichzelf indeelde in de laagste categorie van geluk nam tussen 1990 en 2018 toe met meer dan vijftig procent. Het aantalhate crimeswas in 2021 hoger dan in de twaalf jaar daarvoor. Brooks voert een restauranteigenaar op die 'bijna elke week iemand moet wegsturen vanwege onbeschoft gedrag'.
Het zijn grote stappen die Brooks hier zet, op basis van soms redelijk ongrijpbare tot vergezochte verbanden, en toch ga je als lezer met hem mee. Je kunt er ook genoeg voorbeelden uit eigen land aan toevoegen. Dalende mentale gezondheid onder jongeren. Toename van het aantal zelfdodingen. Een epidemie van burn-outs en depressies. Steeds meer bedreigingen aan het adres van politici. Vaker geweld in de trein, langs voetbalvelden en tegen zorgverleners. Wat op het eerste gezicht losstaande feiten lijken, zijn voor Brooks signalen van een 'teloorgang van elementaire morele vaardigheden' die heeft geleid tot 'disconnectie, vervreemding en een cultuur van wreedheid'. Er lijkt iets af te brokkelen. Het sociale weefsel dat een samenleving bijeenhoudt laat op meerdere plekken los.
De oplossing, of het begin daarvan, schuilt volgens Brooks in onze persoonlijke relaties. Waar Rutger Bregman het individu oproept tot morele ambitie, houdt Brooks het klein: laten we eerst maar eens zorgen dat we een betekenisvol gesprek met de buurvrouw kunnen voeren.
Voordat hij de lezer handvatten aanreikt om tot zo'n gesprek te komen, hakt Brooks de wereldbevolking in tweeën: Verlichters en Verkleiners. Verlichters hebben het vermogen om een ander tot wasdom te laten komen. Omgekeerd charisma, noemt Brooks dit, een term die hij leent uit een biografie van de Britse schrijver (en Verlichter) E.M. Forster; 'het gevoel dat er met zoveel intensiteit naar je werd geluisterd dat je je eerlijkste, slimste en beste zelf moest zijn'. Verlichters zijn teder, ontvankelijk, nieuwsgierig, onbaatzuchtig en tonen makkelijk affectie.
De mooiste beschrijving van een Verlichter geeft Brooks aan de hand van Rembrandt. 'Als je voor een schilderij van Rembrandt staat, zie je de onvolmaaktheden van de afgebeelde personen, maar je tuurt ook in hun diepte en ziet de innerlijke waardigheid, de onmetelijke complexiteit van hun innerlijk leven.' Rembrandt was in staat doodgewone mensen, 'gezichten die we op straat geen blik waardig zouden keuren', meteen kenbaar te maken. Ze worden 'zo opvallend scherp waargenomen dat we worden gedwongen ze scherp te zien', citeert Brooks de Amerikaanse schrijver Frederick Buechner.
Maar helaas, de meesten van ons zijn Verkleiners. Verblind door eigenwaan, onrust, al te veel geloof in ons eigen perspectief, onderschatting van andermans complexiteit, een verslaving aan generalisaties en het onvermogen om ons beeld van iemand op een later moment grondig bij te stellen, zitten we vast in ons egocentrisme.
Wat kunnen we daaraan doen? Zodra Brooks tips begint te geven, krijgt het boek iets voorspelbaars. Zie aandacht niet als een dimmer, maar als een aan-uitknop, houdt hij de lezer voor. Wees een luidruchtige luisteraar. Steek elkaar niet de loef af. En zo gaat het een tijdje door. Het zijn adviezen die je ook in een doorsnee zelfhulpboek kunt vinden. Brooks is zich hiervan bewust.
De belangrijkste vraag is niet hoe we een waardevol gesprek moeten voeren, maar waarom we daar zo weinig voor kiezen.
De Amerikaanse gedragspsycholoog Nicholas Epley had precies deze vraag toen hij een keer in de trein om zich heen keek. Vanuit zijn expertise wist hij maar al te goed dat mensen ten diepste sociale wezens zijn, dat ze niets liever willen dan communiceren. En toch. In die trein zei niemand iets. Oogcontact werd koste wat het kost vermeden. Vrijwel iedereen keek naar een scherm. Epley besloot experimenten uit te voeren waarin hij treinreizigers aanspoorde om zich over hun schroom heen te zetten. Knoop een gesprek aan, was de simpele opdracht. Terwijl Brooks dit beschrijft, begin je je als lezer te ergeren. Je ziet het blije hoofd van een wildvreemde voor je die op een maandagochtend om een uur of acht aan je vraagt waar je naartoe gaat. Je voelt de knoop in je maag die schreeuwt om met rust te worden gelaten. Maar de bevindingen van Epley doen vermoeden dat dit een verkeerde inschatting is, dat we zo'n gesprek veel leuker vinden dan we zelf van tevoren zouden denken. Vrijwel alle betrokkenen, van introvert tot extravert, waren na afloop 'in overweldigende mate positief'.
Brooks is op zijn best als hij ons onvermogen blootlegt, de vele manieren waarop we onszelf in de weg zitten. Als hij vertelt over Pete, een goede vriend die zichzelf van het leven beroofde en die hij achteraf gezien te veel heeft proberen op te vrolijken. 'Ik zou willen dat ik vaker op kleine manieren had blijkgegeven van mijn liefde voor Pete: kleine briefjes en mailtjes om hem te laten weten hoe vaak ik aan hem dacht.' Of wanneer hij zich verwondert over intimiteit die op onverwachte momenten wel ineens toeslaat, zoals bij de Franse schrijver Emmanuel Carrère, die de tsunami in Azië overleefde en samen met zijn vrouw in een paar dagen dichter bij een ander stel kwam dat een kind had verloren dan hij ooit bij vrienden en familie was geweest. Het zijn dit soort grote levensgebeurtenissen die ons doen inzien hoezeer we verlangen naar contact, hoe graag we dichter bij vreemden zouden komen en hoe sterk het weefsel is dat daaruit wordt geboren.
Alex Wong / Getty Images | New York Times columnist David Brooks in tv-programma Meet the Press. Washington, 2008