Zettendwang Economie

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
22 september 2022
Je kunt een mug proberen dood te slaan met een vliegenmepper of met een baksteen. In het laatste geval gaat er meer kapot dan alleen de mug. Met een baksteen is het bovendien slecht richten, zodat de kans groot is op nevenschade waarbij de mug alsnog ontsnapt.
De mug is inflatie, de baksteen is het monetair en fiscaal beleid. De sterke rentestijgingen gaan de economie hard raken. Tegelijk heeft de rente van de centrale bank weinig invloed op de Europese energieinflatie. In die zin is het een bot instrument met veel nevenschade - bijvoorbeeld een verergering van de Duitse recessie die eraan komt.
Onder erkenning van het leed bij voedselbanken en door energierekeningen moeten we ons toch afvragen of dit nu Grote Inflatie is. Groot zeker. Maar Adam Tooze, hoogleraar aan Columbia University, wijst erop dat inflatie een algemene prijsstijging is, inclusief loonstijgingen; lonen zijn immers de meest algemene prijs die er in de economie is. Amerika heeft zo'n inflatie, Europa heeft een energie- en voedselprijsschok vanwege Poetin en onze gasmarkten, aldus Tooze. Een rentestijging doet niet veel aan die oorzaken, maar is wel schadelijk.
Waarom verhoogt de ECB de rente? 'Zettendwang', noemde de Britse hoogleraar Daniela Gabor het vorige week in deFinancial Times. Dat is als je bij een potje schaken eigenlijk geen betere stand kunt bedenken dan wat er al op het bord staat, maar helaas: je bent aan zet. Zo kon ook de ECB eigenlijk niets beters doen dan niets doen. De rust bewaren. Zeker, de rente moest een keer omhoog naar een normaler niveau, en de opkoopprogramma's moesten een keer worden afgebouwd. De ECB heeft daar jaren de tijd voor gehad maar is er nooit echt aan begonnen. Onder haar hoede is er een financieel stelsel ontstaan dat zwaar leunt op lage rente en opkooprogramma's. De moeizame exit uit dat systeem door de rente te laten stijgen had na 2015, toen de Europese economie aantrok, moeten beginnen. Nu is ongeveer het slechtst denkbare moment om dat te doen. Maar door de stijgende energie-inflatie werd de roep om een renteverhoging zo luid dat de ECB niet niets kon doen.
De crisis legt een weeffout bloot. De ECB zit in een onmogelijk parket. Ze heeft zich verantwoordelijk laten maken voor prijsstabiliteit waarop ze weinig grip heeft. Ze onderschrijft een monetaire theorie waarin de rente het enige instrument is om inflatie te bedwingen. Dus kijkt iedereen naar de ECB en naar de rente als er inflatie is. Ik vermoed dat president Christine Lagarde en ECB-bestuursleden als Isabel Schnabel de rentestijging geen goed idee vinden. Maar: zettendwang. Had de ECB nog eens een half jaar niets gedaan, dan was er een oproer uitgebroken voor de poorten van het hoofdkantoor in Frankfurt. Het toont de enorme macht van narratief en van economische theorie, ook als die niet klopt.
De renteverhoging is dus de baksteen. Ze kan werken door een recessie uit te lokken waarin naast andere ellende de prijzen vaak gaan dalen. De vliegenmepper is het instellen van prijsplafonds en het afromen van winsten die de energieprijzen opjagen. Daar gaat de ECB niet over en het gebeurt nu toch al, zelfs door ons eigen kabinet, dat uiteraard lang onwillig was om iets aan 'de markt' te veranderen. We slaan met de vliegenmepper én de baksteen.
Het risico van recessie door beleid is intussen wereldwijd aanwezig, schrijft de Wereldbank in een recent rapport. Vrijwel overal zijn er rentestijgingen en worden overheidsuitgaven teruggeschroefd. Je zou het bijna vergeten nu hier in Nederland de miljarden ons om de oren vliegen, maar méér landen zijn nu fiscaal aan het minderen dan tijdens de Grote Recessie in 2010. Vaak zijn er vanwege corona hoge schulden, en de inrichting van het mondiale monetaire stelsel is zodanig dat landen met te hoge schulden de hoofdprijs gaan betalen op de kapitaalmarkten. Dus zit er maar één ding op: minder uitgeven aan sociale voorzieningen, minder investeren in de energietransitie en op andere manieren op overheidsuitgaven besparen.
Energieprijzen en overheidsschulden die tot rentestijgingen en versobering leiden op het slechtst denkbare moment: in een crisis worden de weeffouten in een systeem pijnlijk duidelijk.
Het risico van recessie door beleid is intussen wereldwijd aanwezig
Reageren?bezemer@groene.nl