Prijs, staartje Marja Pruis

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
19 mei 2022
Zojuist was de winnaar van de Libris Literatuur Prijs bekendgemaakt. Wat was de titel nou, vroeg mijn tafelgenote. Ze had een glanzende gele jurk aan, blote armen, fiks decolleté. Ze kon het allemaal hebben. Ik hou van vrouwen bij wie de mascara is uitgelopen.
Ze probeerde de titel van de prijswinnaar een paar keer uit te spreken. Het was alsof in plaats van de verwachte bonbon een insect op haar tong was beland. Ik hou van vrouwen die de comédienne in zichzelf laten vieren.
Ze lepelde van de chocolademousse die als dessert van het Libris-diner werd geserveerd. Ze had persoonlijk ingezet op Auke Hulst, vertrouwde ze me toe. Daar verkopen we veel van. Ik hou van vrouwen die durven te eten.
Hoeveel soorten wc wil je hebben? zei ze. Ik ga gewoon wel bij de mannen. Als er dan ook nog eentje voor gehandicapten is, ben je volgens mij klaar. Ik hou van vrouwen die hun mededelingen eindigen met 'of ben ik nou gek'.
Mariken Heitman had net haar dankwoord uitgesproken. Ze was overweldigd, zei ze. Wat moest ze zeggen. Ondertussen kwamen er indringende dankwoorden over haar lippen. Hoe meer boeken er waren, hoe beter. Lees ze, zei ze. Ik hou van vrouwen die hun vrouw bedanken.
Op weg naar de wc kwam ik een oudstudiegenote tegen. Ze had blote schouders, haar kaak leek wat zwaarder dan gewoonlijk af te hangen. Snap jij het? vroeg ze. Een roman over eenerwt?Ik hou van vrouwen die radeloos in de wereld staan.
Zijdelings werd ik aangeklampt door een collega-criticus. Of ik de prijswinnaar al had gelezen. Ik herkende in haar ogen de zendingsdrang van de neerlandicus. Als ik het las moest ik opletten vanaf pagina 49. Ik hou van vrouwen die het precies willen uitleggen.
Op de wc die uitblonk in vernuft en techniek werd er gezocht naar hoe je de kraan stromend kreeg, en waar moet je dan je handen drogen, alles gebeurde op de schaal van onthutstheid enbusiness as usual.Toen Petry hem had gewonnen, weet je dát nog, dat ging over een kannibaal. Ik hou van vrouwen die niet begrijpen hoe de dingen werken en dat ook zeggen.
En nu? Ik krijg het er niet meer in geperst, wat toen gebeurde, op televisie nog wel. BijNieuwsuurwerd nagepraat met de winnaar. Er werd verbinding gelegd met het etablissement waar ik net vandaan kwam. De presentator van dienst, Jeroen Wollaars, toonde zich geraakt door het boek en er ontspon zich een gesprek.
Waarover haar boek ging? Over een vrouw, een biologe, die zich beknot voelt door de hokjes waarin ze wordt geduwd. Die zich afvraagt waarom die categorieën man en vrouw zo strikt zijn. De vrouw die ze nooit werd, beweegt altijd zo'n beetje met haar mee. Ze weet hoe het moet, maar het lukt haar niet. Wollaars zei heel erg gegrepen te zijn door haar angst voor uitstoting. Dit is wat Wollaars greep, en door hoe hij het zei greep het mij ook, en heb ik de volgende dag onmiddellijk het boek gekocht. Dat ze denkt iets te kunnen oplossen door ergens heel goed in te worden. Want als je bewonderd wordt, is het toegestaan om alleen te staan.
En wat ik me afvroeg, zei Wollaars toen. Na zo'n avond als vanavond, waarop u deze grote prijs heeft gekregen, heeft u zelf dan ook geen reden meer om bang te zijn?
Hoe de schrijfster lachte, het raakte me. Ik hou van vrouwen die zo kunnen lachen, zo van nabij, het gezicht helemaal open. Dat is een mooie vraag, zei ze. En dat het zeker uitmaakte. Maar het gevoel van er niet bij horen komt denk ik van dieper, zei ze. En dat ze niet wist wat het precies was. En ze lachte, zei dat ze misschien wel heel erg diep inging op wat hij haar vroeg.
Ik vind het niet erg, zei Jeroen Wollaars, en zoals hij dat zei dacht ik alleen maar: geef deze man een boekenprogramma.
Ik hou van vrouwen die zo kunnen lachen, zo van nabij, het gezicht helemaal open