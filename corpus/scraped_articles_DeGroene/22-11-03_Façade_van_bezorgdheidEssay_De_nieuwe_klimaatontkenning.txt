Façade van bezorgdheid Essay De nieuwe klimaatontkenning

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
3 november 2022
De COP27, de klimaattop in Sharm-elSheikh die op 6 november begint, zal vragen moeten stellen bij de utopische technologieën waarmee de wereldelite wil voortleven in verspillende weelde.
Ik zit boven een van de COP26-paviljoenen weer eenseen powerpointpresentatie voor te bereiden, als het geroezemoes dat bij dit soort evenementen door de lucht gonst plotseling aanzwelt. Ik kijk over de reling naar beneden en zie in het looppad een kolkende massa cop-afgevaardigden staan, die wanhopig een glimp proberen op te vangen van een of andere hotemetoot die naar een katheder wordt geloodst. De zoveelste Obama of Bezos, lid van het koninklijk huis of beroemdheid die hierheen is gekomen om wat parels voor de zwijnen te werpen die staan te dringen voor een selfie. En de journalisten lopen er natuurlijk achteraan.
Ondertussen vertellen inheemse bewoners vanaf podia op een paar meter afstand over de verwoesting van hun huizen; geeft een wetenschapper uitleg over het verdwijnen van de Groenlandse ijskap en wordt een activist zonder officiële toestemming om te demonsteren door beveiligers uit de 'blauwe zone' geëscorteerd. Van dit alles wordt vrijwel geen verslag gedaan; hun verhalen worden alleen gehoord door het handjevol mensen die op een veilige anderhalve meter staan.
31 jaar na het eerste ipcc-rapport over klimaatverandering is de blauwe zone - het formele, afgesloten deel waar de onderhandelingen plaatsvinden en overheden hun zogenaamde klimaatactie etaleren - een microkosmos van drie decennia van mislukkingen: van snel stijgende uitstoot, van klimaatontkenning, van gemakzuchtig technologisch optimisme, van 'negatieve uitstoot' en, vooral nu, van 'netto-nul, maar pas na mijn ambtstermijn'. Waar is de aandacht voor kwetsbare gemeenschappen die nu al lijden onder de gevolgen van klimaatverandering, voor het uitsterven van dieren en plantensoorten, voor de rijke biodiversiteit die wordt ingeruild voor kale monocultuur? Waar is de aandacht voor de toekomst van onze kinderen?
Hoe zijn we hier beland? Bij de VN-top van de Aarde in Rio de Janeiro in 1992 waren de verwachtingen hooggespannen. Een progressieve, CO2 arme en duurzame toekomst leek binnen bereik.
Investeerders begonnen rond die tijd net te ontdekken dat er goed geld te verdienen valt met emissiehandel, de financialisering van de natuur en de uitgave van rampenobligaties - praktijken die nu echte klimaatactie tegenhouden. Maar de fossiele-brandstofbedrijven hadden een voorsprong van een jaar of tien op iedereen. Zij waren al jaren op de hoogte van de risico's en uitdagingen en logen er al net zo lang over. En ze hadden zich voorbereid. Sommige bedrijven ontkenden de problemen glashard, andere beloofden dat technologie ons in de toekomst zou redden. In de jaren erna kregen de gewetenloze profiteurs van Big Finance en Big Oil door hoeveel winst er te behalen was door onder een dun laagje van 'verduurzaming' de status quo te handhaven. Een aantal maakte zichzelf zelfs wijs dat ze, met ingewikkelde CO2 -compensatieregelingen, het onmogelijke konden doen en zonder echte gevolgen broeikasgassen konden blijven uitstoten.
Deze groep prominente slechteriken is medeschuldig aan het feit dat we sinds het uitkomen van het eerste ipcc-rapport in 1990 meer CO2 de atmosfeer in hebben gepompt dan in de hele menselijke geschiedenis vóór 1990 bij elkaar. Maar klimaatverandering is een systemisch probleem; het gaat mis op meerdere niveaus. Maar weinig mensen kunnen het hoofd niet laten hangen - zelfs onder degenen die zich actief bezighouden met het klimaatprobleem. Waar blijven de vooraanstaande wetenschappers die publiekelijk de zwendel van Big Oil en Big Finance aan de kaak stellen? Waar blijven de ceo's van de gevestigde milieuorganisaties, de beleidsmakers en de onderzoeksjournalisten? Het probleem is niet dat we oogkleppen voor hebben; we stevenen als maatschappij met open ogen af op de afgrond. Waarom? Omdat we geen onrust willen stoken en onze broodheren niet tegen de haren in willen strijken. We genieten ervan om in de nabijheid van de groten der aarde te verkeren en verlangen naar erkenning van het establishment. En omdat we uiteindelijk bang zijn voor onze eigen conclusies. Maar we hebben onszelf er ook van overtuigd dat we ons hoge salaris en bijbehorende CO2-rijke levensstijl verdienen. Het voelt goed om in de spotlight te staan.
Voor alle duidelijkheid, ik heb het hier niet over de klimaatwetenschapzelf. Veel academici hebben geweldig werk verricht door met de standaard wetenschappelijke instrumenten (en een vleugje wiskunde en statistiek) tot een diepgaand begrip van het klimaat en klimaatverandering te komen. Dit was des te indrukwekkender omdat veel wetenschappers moesten opboksen tegen goed gefinancierde, gecoördineerde en machtige groepen die vastbesloten waren hun geloofwaardigheid te ondermijnen - niet vanwege intellectuele onenigheid (die was er niet echt), maar uit angst voor de beleidsimplicaties van de wetenschap.
Uiteindelijk hebben de wetenschappers - of eigenlijk de wetenschap - gewonnen. Hoewel er nog een paar eilandjes van verzet zijn, hebben de meesten die eerder de wetenschap ontkenden deze nu ogenschijnlijk geaccepteerd. Maar in werkelijkheid zijn ze overgegaan naar een tweede fase van ontkenning: 'matigingsontkenning', waarbij de noodzaak om de uitstoot nu rigoureus terug te dringen wordt vervangen door loze beloften van koolstofarme technologieën in de toekomst. Hierbij moeten we niet alleen naar de kopstukken van Big Oil kijken; ook veel klimaatwetenschappers maken zich hier schuldig aan.
Klimaatverandering is een cumulatief probleem. Bij de verbranding van fossiele brandstoffen komt koolstofdioxide vrij, die zich dag na dag, decennium na decennium, ophoopt in de atmosfeer en de aarde de komende eeuwen en zelfs millennia verder opwarmt. Elk jaar halen we de benodigde vermindering van de uitstoot niet, waardoor we het volgende jaar de uitstoot met een nog groter percentage moeten terugdringen. Als we dit jaar de uitstoot met tien procent moeten verminderen om binnen ons CO2-budget te blijven, maar we halen maar vijf procent, dan hebben we het volgende jaar een vermindering van meer dan vijftien procent nodig om weer op schema te liggen. Kortom, als de uitstoot wel wordt verminderd maar niet in de mate die nodig is, is dat geen stap in de goede richting. Het is eerder een stap terug - alleen niet zo'n grote stap als het anders was geweest. Deze continue terugval heeft geleid tot steeds verdergaande vormen van 'matigingsontkenning' waarbij we vertrouwen op steeds speculatievere vormen van 'negatieve uitstoot'. Deze lopen uiteen van toekomstige CO2-opzuigende technieken en simplistische 'natuurlijke oplossingen' tot arme landen betalen om namens ons hun uitstoot te verminderen. Al die trucjes zijn voor een belangrijk deel bedoeld om de verantwoordelijkheid te 'compenseren' die we hebben om nu onze uitstoot drastisch te verminderen. Tot onze grote schaamte zijn velen van ons die zich bezighouden met klimaatverandering in dit wiskundige wensdenken getrapt en - nog erger - lopen sommigen deze kwakzalverij enthousiast uit te venten.
Afgezien van dit soort kunstgrepen blijkt uit de wetenschap duidelijk dat we, als we onder een bepaalde temperatuurstijging willen blijven (bijvoorbeeld 1,5 °C), niet meer dan een specifieke hoeveelheid CO2 mogen uitstoten (ons 'CO2-budget'). Het is niet helemaal duidelijk wat de precieze hoeveelheid is, maar de wetenschap geeft ons wel een solide marge om mee te werken. Ons resterende CO2-budget is klein en slinkt snel. Als we een 'waarschijnlijke' kans willen hebben onder de 1,5 °C opwarming te blijven, hebben we met de huidige hoeveelheid uitstoot minder dan acht jaar te gaan. Als we onze ambities afzwakken naar 'onder de 2 °C' (en daarmee meer vernietigende gevolgen accepteren), winnen we tijd, maar blijft er met het huidige uitstoottempo nog steeds minder dan twintig jaar over.
Om dit in perspectief te plaatsen: stel dat bij de klimaattop van 2022 (COP27) de wereldleiders besluiten beleid te gaan voeren dat de uitstoot terugbrengt tot het niveau waarop we een waarschijnlijke kans op 1,5 °C opwarming hebben. Dit zou betekenen dat we vóór 2035 wereldwijd moeten stoppen met het gebruik van alle fossiele brandstoffen, een eind moeten maken aan ontbossing, en alle andere broeikasgasuitstoot snel en ingrijpend moeten terugdringen. Dit gaat echter uit van een wereldwijde aanpak, en na de VN-Top van Rio de Janeiro in 1992 heeft de internationale gemeenschap besloten dat het terugdringen van de uitstoot de ontwikkeling van armere landen niet onnodig mag belemmeren. Daarom moeten rijkere landen, die historisch gezien in veel grotere mate verantwoordelijk zijn voor de klimaatverandering, hun uitstoot eerder en sneller terugdringen dan landen die nog in ontwikkeling zijn. Als je dat doorrekent, betekent dit dat welvarende landen al vóór 2030 moeten stoppen met fossiele brandstoffen voor een waarschijnlijke kans op 1,5 °C opwarming, en slechts tot 2035 of 2040 hebben voor maximaal 2 °C.
Maar dat is nog steeds niet eerlijk. Zelfs met zulke verstrekkende beperkingen zal de gemiddelde jaarlijkse uitstoot van een individu, van nu tot het punt van netto-nul wereldwijd, nog steeds hoger zijn voor inwoners van welvarende hoge-uitstootlanden dan voor de inwoners van armere lage-uitstootlanden. De harde waarheid is dat we te lang niet hebben ingegrepen, waardoor het nu - als het gaat om kwantitatieve uitstoot - te laat is voor echte eerlijkheid. De 'minst oneerlijke' oplossing is nu het hoogst haalbare geworden.
Deze fundamentele oneerlijkheid is een goed argument voor omvangrijke herstelbetalingen door rijke hoge-uitstootlanden aan de armere landen die geconfronteerd worden met de klimaateffecten waar zij mee te maken hebben en waar wij willens en wetens verantwoordelijk voor zijn. Dit is allemaal misschien moeilijk te bevatten, maar we zijn juist op dit punt beland doordat we dertig jaar lang liever in sprookjes geloofden dan actie te ondernemen. We oogsten nu wat we hebben gezaaid, of eigenlijk: niet hebben gezaaid. Degenen van ons die in hoge-uitstootlanden wonen, kunnen zich niet verschuilen achter het excuus van onwetendheid. Al decennialang heeft de wetenschap aangetoond wat de gevolgen zijn van ons hedonisme. Als je voorbij de retorische façade van bezorgdheid kijkt, zijn we ons al lang en breed bewust van de klimaatimpact die regelmatig vliegen, rondrijden in bezineslurpers, een tweede woning hebben, steeds verder en sneller reizen, en steeds meer consumeren jaar na jaar hebben. Maar niet wij krijgen de rekening gepresenteerd voor onze almaar groeiende consumptie; dat zijn de armere, meer klimaatkwetsbare gemeenschappen elders, die vaak een lage uitstoot hebben en bestaan uit mensen van kleur. Maar ook onze eigen kinderen behoren tot deze kwetsbare groep. Terwijl wij ze overladen met cadeautjes, ze met de auto naar school brengen en meenemen op vakanties naar het buitenland, slaan we een gat in hun toekomst. Wanneer wij als hoge-uitstootouders onder de groene zoden liggen, zullen onze kinderen en kleinkinderen lijden onder - en soms sterven door - onze expliciete keuze om de makkelijkste weg te kiezen, om te geloven in technologische utopieën en met het vingertje naar anderen te wijzen.
De afgelopen jaren verschenen er talloze onderzoekendie de enorme asymmetrie in de verantwoordelijkheid voor emissies aantonen. Verontrustend feit is dat de rijkste één procent van de wereld een levensstijl heeft die twee keer zoveel uitstoot veroorzaakt als de armste vijftig procent van de wereldbevolking. Er bestaat geen verenigd 'wij'. De verantwoordelijkheid is niet gelijk verdeeld; we zitten niet allemaal in hetzelfde schuitje, niet als het gaat om klimaatmatiging en niet als het gaat om de gevolgen. De scheidslijnen van welvaart en inkomen lopen op vrijwel elk niveau door klimaatverandering heen. Dit zijn geen kleine verschillen. Het zijn tektonische breuklijnen die zo genormaliseerd zijn dat we ze, net als klimaatverandering zelf, niet lijken te kunnen of willen zien.
Om een idee te geven van deze emissie-asymmetrie: als de tien procent grootste uitstoters hun CO2 -voetafdruk zouden verlagen tot die van de gemiddelde EU-burger, en de overige negentig procent niets aan hun uitstoot zou veranderen, zou dat de wereldwijde uitstoot met ongeveer een derde verminderen. Zeker niet genoeg om 1,5 °C of zelfs 2 °C te halen, maar wel een enorme kans op snelle en rechtvaardige verandering, die bewust wordt weggelaten uit het gesprek over klimaatmatiging.
Dus waarom is een eerlijke verdeling nog steeds zo'n taboe? En wie geeft het klimaatdebat vorm, bepaalt de grenzen, ontwikkelt de matigingsmodellen en stelt het beleid voor dat daar geen rekening mee houdt? De professoren, de beleidsmakers, de journalisten, de advocaten, de ondernemers, de hoge ambtenaren enzovoort die allemaal in de één procent van de grootste uitstoters wereldwijd zitten, of er dicht bij in de buurt. Leven met een beperkt CO2-budget zou voor ons allemaal ingrijpende veranderingen met zich meebrengen in de manier waarop 'we' leven: de grootte (en het aantal) van onze huizen; hoe vaak we vliegen en in welke klasse; hoe groot onze auto's zijn en hoeveel we er hebben, en hoe ver we ermee rijden. Zelfs op het werk: hoe groot ons kantoor is, hoeveel vergaderingen en conferenties in het buitenland we bijwonen, en hoe vaak we buitenshuis moeten zijn.
Deze exclusieve 'wij' met een hoge uitstoot en hoge consumptie heeft de mythe geconstrueerd van een universele 'wij' die gezamenlijk de klimaatverandering moet bestrijden, en zich daarachter verstopt. Als je door deze valse 'saamhorigheid' heen prikt, valt het dominante matigingsnarratief uit elkaar.
Matiging met als doel 1,5 tot 2 °C opwarming is een kwestie van grote structurele verandering. Het betekent dat we onze huizen duurzamer moeten maken, het openbaar vervoer snel moeten uitbreiden, een grootschalig programma voor elektrificatie moeten ontwikkelen, de ruimtelijke ordening moeten veranderen, moeten overstappen op e-bikes in plaats van auto's in de steden en gedeelde elektrische voertuigen op het platteland. Onze steden en stedelijke omgevingen zouden weer ingericht kunnen worden voor mensen, in plaats van metalen tweetonners. Het zou hoogwaardige en bestendige banen opleveren. Kinderen zouden veilig kunnen fietsen en de lucht zou beter zijn voor hun longen.
Maar zulke verstrekkende voordelen hebben wel een aanzienlijke prijs, die grotendeels voor rekening komt van de bevoorrechte 'wij'; degenen van ons die tot dusver het klimaatdebat hebben gestuurd richting speculatieve technologie, elektrische luxeauto's, emissierechten die 'wij' ons kunnen veroorloven, warmtepompen voor onze vakantiehuizen en CO2-compensatie voor onze vliegreizen. 'Wij' zijn degenen die er niet in zijn geslaagd de opwarming van de aarde terug te dringen. Wij wilden geen vraagtekens zetten bij onze buitensporige consumptie, de aantrekkingskracht van oneindige economische groei en de onevenredige inzet van de productiecapaciteit van de maatschappij om een kleine groep uitverkorenen van luxe te voorzien.
Maar deze elitaire 'wij' heeft de touwtjes niet meer zo stevig in handen. Vier jaar geleden werden we opgeschud - niet door een wereldleider of een van de groten der aarde, maar door een vijftienjarige scholier. De afgelopen jaren heeft een rommelig clubje van jongeren en grootouders, beroepsactivisten, bezorgde politici en jonge academici zijn stem gevonden en het debat een nieuwe wending gegeven. Klimaatverandering is geen elitaire hobby meer, maar is onderdeel geworden van het dagelijks leven. Talloze mensen bespreken, onderzoeken en verfijnen ideeen. Niet in de vorm van een formeel experiment of direct in relatie tot de abstracte wereld van CO2-moleculen, -beprijzing of -budgetten. Maar klimaatverandering is doorgedrongen tot de collectieve psyche, waardoor het grote publiek door de politieke retoriek heen kan prikken, utopische tech in twijfel kan trekken en aanvoelt als iemand tegen ze liegt, ook als ze niet precies kunnen aanwijzen wat er niet klopt.
Of deze inclusievere 'wij' de oude garde uiteindelijk op tijd kan afzetten om het ergste van de klimaatcrisis te voorkomen, is nog maar de vraag - de uitstoot stijgt nog steeds, en beleidsmakers zonder ruggengraat zijn nog altijd in de ban van Big Oil en Big Finance. Maar voorlopig wordt de toekomst, in ieder geval gedeeltelijk, bepaald door deze mondige en diversere coalitie van de bereidwilligen en bezorgden.
Kevin Anderson is hoogleraar energie- en klimaatverandering aan de universiteiten van Manchester, Uppsala en Bergen. Vertaling: Asterisk*
De noodzaak om de uitstoot terug te dringen wordt vervangen door loze beloften van CO2arme technieken