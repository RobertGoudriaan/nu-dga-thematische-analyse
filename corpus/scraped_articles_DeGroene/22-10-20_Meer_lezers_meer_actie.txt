Meer lezers, meer actie

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
20 oktober 2022
De filosofen Arthur en Jarmo Berkhout begeven zich met hun pamflet tegen hedendaags nihilisme op nietzscheaans terrein. Soms wat technisch. Hieronder volgt een leeswijzer.
Denkers die lezers willen aanzettentot actie, hebben daar zo hun schrijfstrategieën voor. Kierkegaard besefte dat niet iedereen via dezelfde weg tot het ware christendom komt. Niet elke lezer voelt zich zomaar aangesproken, dus schreef Kierkegaard met verschillende stemmen, onder verschillende pseudoniemen. Nietzsche wilde zijn lezers als zelfbenoemd Antichrist zeker niet bekeren, maar wel aanzetten tot actie. De mens zou zich moeten ontdoen van haar neiging tot 'nihilistisch' kuddegedrag en zich ontpoppen tot übermensch, die het leven vormgeeft als ware het een uniek kunstwerk. Voordoen hoe je een übermensch wordt, was voor Nietzsche alleen geen optie: als lezers hem navolgden, zou hij alsnog kuddedieren hebben gekweekt. Dus verstopte hij zich achter literaire 'maskers'. Hij maakte het zijn lezers lastig, sprak zichzelf steeds tegen en zorgde zo dat hij onnavolgbaar was.
De filosofen en tweelingbroers Arthur en Jarmo Berkhout begeven zich met hunAnti-nihilisme: Engagement in de 21ste eeuwop nietzscheaans terrein. Nietzsche analyseerde eind negentiende eeuw de grote problemen van zijn tijd en stelde vast dat die samenhingen met een wijdverbreid nihilisme: een collectieve ontkenning van het bestaan van levensbevorderlijke waarden. De Berkhouts komen in hun boek met een soortgelijke analyse maar dan van onze tijd. Ook delen ze Nietzsche's visioen van een creatieve mens. Volgens de Berkhouts ziet die mens het als haar taak 'een wereld te maken waarin de bevordering van en de zorg om het leven centraal staan'. Maar anders dan de dubbelzinnige Nietzsche zijn de Berkhouts ronduitanti-nihilistisch: hun boek is niet alleen een analyse van, maar ook een pamflet tegen hedendaags nihilisme. Welke actie zien de broers hun lezers graag ondernemen? Hoe zet hun, minder excentrieke, schrijfstijl lezers tot die actie aan? En de hamvraag: werkt het?
De Berkhouts studeerden filosofie in Amsterdam ten tijde van de studentenprotesten en de bezetting van universiteitsgebouw het Maagdenhuis in 2015. In hun inleiding citeren ze de reactie van een verschrikte Halbe Zijlstra: 'Ze willen van Nederland één groot Maagdenhuis maken!' Ironisch genoeg is dit precies waartoe de Berkhouts lezers oproepen: meehelpen om van Nederland een Maagdenhuis te maken. Wel vatten ze 'Maagdenhuis' op als een rekkelijk begrip. UvA-docent Joost de Bloois stelde in zijn boekIn de naam van het Maagdenhuis(2016) al dat het Maagdenhuis symbool staat voor eindeloos veel vormen van verzet wereldwijd. De Berkhouts onderschrijven dit.
Hun devies is dus niet per se: spreid je slaapzak uit in de gangen van het land en stop met je te scheren. Filosofisch gezegd zien ze het Maagdenhuis niet als blauwdruk voor de ideale maatschappij, maar juist als het gebrek aan blauwdruk waarbij die baat zou hebben. De Berkhouts willen lezers met andere woorden aanzetten om van Nederland 'een ruimte' te maken 'waarin het mogelijk is om te experimenteren'. Zulk experiment zou het tegengif zijn tegen het hedendaagse nihilisme, waarover zometeen meer. De auteurs stellen hun nihilisme-diagnose op drie vrij abstracte 'gebieden'; hun boek bestaat uit drie delen. In het eerste deel leggen ze het verband bloot tussen het heersende grensdenken en de hedendaagse migratiecrises. In het tweede deel volgt het verband tussen vooruitgangsdenken en de groeiende ongelijkheid, in het derde de relatie tussen het dominante denken over natuur en de nakende klimaatcatastrofe.
Ik geef een danig verplatte samenvatting van het eerste deel, over grenzen. De afgelopen decennia hebben we een wereldeconomie uitgebouwd die sommige mensen ten goede komt en hele volksstammen benadeelt. De 'sommige mensen' in kwestie kunnen zich in dit systeem vrij over landsgrenzen heen bewegen voor zaken en vakanties. Maar de volksstammen die moeten vluchten voor de negatieve impact van het systeem sluit men op in kampen aan de grenzen van Europa. Met filosofen als Giorgio Agamben en Hannah Arendt leggen de Berkhouts uit dat in het grensdenken onder dit systeem alleen staatsburgers burgerrechten genieten. Of sterker: dat alleen staatsburgersmensenrechtengenieten. Wie haar land moet ontvluchten, wordt in haar toevluchtsoord als vuil behandeld. Onze wereldeconomie erkent, met andere woorden, niet eens de waarde van de meeste mensenlevens en is dus nihilistisch.
Van oudsher duidt de term nihilisme overigens op een algeheel waarden- of levensontkennend systeem. Het systeem dat de Berkhouts blootleggen en bekritiseren ontkent slechts bepaalde waarden en levens. Anders gezegd gaat dit systeem over lijken om zichzelf in stand te houden. De Berkhouts hadden deze praktijk ook conservatisme kunnen noemen. Maar in het verlengde van feministische en postkoloniale theorie stellen ze dat systemen die bepaalde bevolkingsgroepen ondermijnen uiteindelijk alle leven schaden. Het duidelijkst blijkt dit uit het klimaatprobleem. Momenteel drukt dat het zwaarst op de minstbedeelden. Maar als we het systeem niet veranderen, is de aarde straks voor niemand nog leefbaar.
Het moet dus anders, maar hoe? Een voorbeeld waarmee de Berkhouts in het eerste deel van hun boek komen, is het leegstaande City Plaza Hotel in Athene. Dat werd in 2016 gekraakt door een migrantenbelangenorganisatie. Het hotel werd omgetoverd tot woon- en werkplaats voor migranten: 'Juist dat dit in een hotel plaatsvond - een plek waar gastvrijheid normaal gesproken een kwestie van transactie is - benadrukt de diepgaande omkering van de gebruikelijke politieke verhoudingen.' Dat de Berkhouts met voorbeelden van verzet komen, is cruciaal. De auteurs willen namelijk geen lezers die zomaar doen wat hun wordt opgedragen, maar creatieve lezers. Dus komen ze niet met een plan voor een betere maatschappij, maar, ter inspiratie, met voorbeelden van historisch, lokaal verzet tegen de gevestigde orde.
Deze nadruk op historische, lokale voorbeelden van verzet vertaalt zich niet direct naar de schrijfstijl van de auteurs. Eerder dan historisch-lokaal (persoonlijk) is die afstandelijk. Hun analyses zijn gevat in weliswaar secuur geformuleerde maar vaak ook technische zinnen, waarin hun begeestering niet altijd doorklinkt: 'Het heersende mobiliteitsregime is gebaseerd op neoliberale premissen en doeleinden.' Ook op inhoudelijk vlak zijn hun analyses technisch: ze stoelen op puntige weergaves van het gedachtegoed van grote kritische denkers van de afgelopen twee eeuwen. Een lezer die zich afvraagt wie Giorgio Agamben ook alweer was, zal op z'n minst haar kop erbij moeten houden en misschien zelfs Wikipedia. Meer dan tot actie noopt deze combinatie van stijl en inhoud de lezer in de eerste plaats tot concentratie en volharding. Kierkegaard en Nietzsche hadden het anders aangepakt.
Maar misschien mag onderhavig stuk het bewijs zijn van de actie waartoe de Berkhouts mij als lezer toch hebben aangezet: een leeswijzer schrijven bij hun boek. Een boek dat toewijding van lezers vergt, maar die toewijding wel waard is. En wie weet leidt deze leeswijzer tot meer lezers en meer actie.
Imre Korpadi | Arthur en Jarmo Berkhout roepen op tot verzet ARTHUR EN JARMO BERKHOUT Anti-nihilisme: Engagement in de 21ste eeuw Uitgeverij Pluim, 200 blz.