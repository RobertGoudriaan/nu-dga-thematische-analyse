Pingpong

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
13 juni 2024
FILM Only the River Flows
Detective Ma Zhe (Zhu Yilong) kampt met grote problemen tijdens de jacht op een seriemoordenaar. Zijn vrouw is zwanger en er zijn complicaties. De gemeenschap - een provinciestadje in het China van midden jaren negentig - is een en al lethargie, platgeslagen door de constante stroom van propaganda en indoctrinatie van overheidswege. Wat blijkt? Hoe meermind control,hoe meer de verbeelding woekert. Wat doet Vierde Grootmoeder met de Gek die ze in huis heeft gehaald? Wie is de Vrouw met het Golvende Haar? En die romantische nerd die graag poëzie in de natuur voorleest? De geruchtenstroom draait op volle toeren en de detective stort zich met overgave op de zaak. Zijn collega's zijn er niet echt in geïnteresseerd om het mysterie op te lossen. Die hebben één obsessie: pingpong.
De donkere humor van Wei Shujuns ongewone thriller tekent de toonwisselingen in het verhaal. De film begint hoogdravend met een citaat van Albert Camus. 'Ik begrijp het noodlot niet en daarom heb ik mezelf tot het noodlot gemaakt. Ik ben het gezicht van de dwaze en ondoorgrondelijke goden.' Vervolgens zijn we in de wereld van de moderne film noir. Het regent onophoudelijk. Dat maakt het beeld ruw, donker. Schaduwen zijn geaccentueerd, lang. Shujun draaide - ongewoon - op 16mm-film, wat het werk verder een zelfbewust karakter geeft. Genadiglijk wendt hij alle meta-elementen consequent in dienst van het verhaal aan, ook het situeren van het detective-onderzoeksbureau in de leegstaande dorpsbioscoop. Prachtig: als detective Ma Zhe weer eens depressief raakt (váák), neemt hij plaats op een van de houten stoelen in het auditorium en kijkt hij naar hoe zijn collega's op het podium, met het bioscoopscherm achter hen, werken aan de zaak.
Meer dikwijls zijn de mannen en een enkele vrouw evenwel bij de pingpongtafel in de kantine, vooral de leidinggevenden. Met het tafeltennissen zijn we terug bij Camus, want in een scène laat iemand een bak met honderden pingpongballetjes vallen. Alle kanten op stuiteren de balletjes; de detectives scharrelen om ze te pakken.
Dit is de wereld vanOnly the River Flows:de personages bevinden zich in een absurd universum waarin de ijzeren greep van de overheid op hun denken bevestigt dat het leven uitzichtloos is. De zaak van de seriemoordenaar moet hier verandering in brengen. Als Ma Zhe die kan oplossen, het mysterie kan ombuigen tot een logisch geheel, dan komt er misschien beweging, dan kun je een rode lijn in het leven ontdekken, iets van zingeving vinden.
Voor ons geldt hetzelfde. We wíllen dat Ma Zhe de dader inrekent, wíllen dat het goede zegeviert, wíllen dat we snappen wat de motivatie van de hoofdpersoon is. Maar dit is cinema, géén algoritmische Netflix-serie, en we hebben niets te willen. Zelden in recente filmkijk-tijden voelde ik mij zo content als in dat moment van over het scherm heen spattende pingpongballen.
Gawie Keyser
Nu te zien
Cherry Pickers Filmdistributie | Ma Zhe (Zhu Yilong) in Only the River Flows