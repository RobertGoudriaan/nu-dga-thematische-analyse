De Bulgaarse grenspolitie smokkelt vluchtelingen Aan de grens

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
15 september 2022
Minstens tien grenspolitieagenten zijn betrokken geweest bij netwerken om migranten te helpen die illegaal Bulgarije binnenkwamen, onthulden de Bulgaarse autoriteiten vorige week. 'Met de toenemende migratie intensiveren smokkelaars hun pogingen om politieagenten te rekruteren', zei binnenlandminister Ivan Demerdzhiev.
De smokkeloperatie kwam aan het licht nadat eind augustus twee politieagenten werden gedood toen hun politieauto werd geramd door een bus met 47 migranten in de stad Burgas, aan de Zwarte Zee. De buschauffeur was een jonge Syrische vluchteling die in een azc woont. Het ongeval versterkte vermoedens over wijdverbreide corruptie bij de grenscontrole. De interim-regering kondigde krachtigere maatregelen aan, binnen de grenspolitie én tegen illegale migranten. De Bulgaarse politie heeft sindsdien op twee locaties in hoofdstad Sofia 37 ongedocumenteerde migranten gearresteerd.
'Deze overheidscampagnes zijn er al eerder geweest en hebben meestal een negatief effect op de rechten van de betrokkenen', vertelt Krassimir Kanev, voorzitter van mensenrechtenorganisatie Bulgaarse Helsinki Comité. 'Er is een groot risico op mensenrechtenschendingen omdat het gaat om mensen in een kwetsbare positie: ze kennen de taal niet, hebben geen familieleden die voor hen kunnen zorgen, geen toegang tot juridisch advies en kunnen worden blootgesteld aan fysiek geweld door de politie.' De zes asielzoekerscentra in Bulgarije zijn druk bezet. In Busmantsi, in een buitenwijk van Sofia, wonen nu 420 mensen in de huiskamers, gangen en bijkeukens van het azc dat maar plek heeft voor driehonderd personen. Zij willen liever niet in Bulgarije verblijven maar naar West-Europa doorreizen.
Volgens minister Demerdzhiev overtreft de huidige situatie de vluchtelingencrisis van 2014-2015. Frontex registreerde in de eerste acht maanden van dit jaar bijna 188.200 irreguliere binnenkomsten aan de buitengrenzen van de Europese Unie. Het aantal migranten en vluchtelingen (86.581) dat via de Balkan-route kwam - vanuit Turkije en via Griekenland naar Noord-Macedonië, Servië en Hongarije of vanuit Turkije, door Bulgarije, Servië naar Hongarije - verdubbelde bijna ten opzichte van 2021.
Zeven jaar geleden bouwde Bulgarije een hek langs de grens met Turkije. Na de dood van de twee politieagenten in Burgas, kondigde de Bulgaarse politie aan drones te gaan gebruiken voor grensbewaking en controle. En afgelopen zondag stuurde de regering nog maar eens vijfhonderd militairen naar de grens.
Het aantal in 2022 getelde doden en vermisten aan de buitengrenzen van Europa, volgens het Missing Migrants Project (IOM): 1972