Ze begon hem pardoes te zoenen

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
22 februari 2024
Grensoverschrijdend gedragwas in de literatuur natuurlijk al een belangrijk thema lang vóór Harvey Weinstein. Sla je Catullus er maar op na, lijkt Erik te zeggen, een veertiger, leraar klassieke talen, een van de twee hoofdpersonen uit Herman Stevens' tiende roman. 'De gedachte dat je in de liefde gelijkwaardigheid zocht was toen bijna incestueus. In de oude verhalen deden de goden het met onschuldige stervelingen, bliksemsnel.'
Zelf wordt Erik ook van zoiets beschuldigd, als beginnende docent, in de jaren negentig, tijdens de Rome-reis. De docent en zijn leerlinge. Vóór #MeToo kon dat gegeven nog een scabreus oh la la-gehalte hebben. Denk aan Philip RothsThe Dying Animal(2001) of J.M. Coetzee'sDisgrace(1999). Tegenwoordig is het ondenkbaar dat je over zo'n affaire schrijft zonder hierin het perspectief van de leerlinge te betrekken.
Deze roman,De schandalen,lijkt dat ook te doen, voor een deel. Voordat Erik ten tonele verschijnt, leven we tachtig pagina's mee met Roda, niet het vermeende slachtoffer, maar wel een leerlinge op dezelfde Rotterdamse school. Roda verloor haar vader jong, en - mede daardoor, is de suggestie - papt ze elke zomer aan met verschillende jongens en mannen. Ze laat zich gebruiken en heeft het gevoel dat zij hen gebruikt, en vormt een wereldbeeld dat ze als volgt verwoordt: 'Misschien zat de wereld zo in elkaar en kregen meisjes alles gratis, zolang ze het maar deden.'
Herman Stevens is sterk in sfeerschetsen, het oproepen van zomers vol puberale eenzaamheid en verliefdheid, in de omgeving van Rotterdam, Den Haag en Leiden in de jaren negentig. Het komt allemaal overtuigend en herkenbaar tot leven in eenvoudige zinnen, helder, zonder opsmuk. Dat past goed bij die melancholieke sfeer, maar maakt ook dat de schaarse momenten dat er climaxen, en keerpunten zijn, haast ongemerkt passeren.
Neem die schandalen uit de titel. De centrale misstap - het moment dat Erik zich, als jonge docent op het gymnasium in Rotterdam, aan een meisje vergrepen zou hebben tijdens de Romereis - krijgt niet meer dan drie kale zinnetjes: 'Ze waren de weg kwijtgeraakt, de nachtportier moest voor hen opendoen. De volgende dag liep ze weer gewoon met het groepje mee. Pas toen ze thuis waren kwamen er verhalen over wat er zou zijn gebeurd.'
Zelfs als er niets gebeurd is, wil je iets meer details in zo'n scène. Bovendien zou het verhaal aan reliëf winnen als we daarna nadrukkelijker mee zouden krijgen wat de impact van die beschuldigingen op Erik was. Nu lezen we, weer drie zinnen later, dat hij zelf koos om op een andere school te gaan werken. Geen reflectie, geen dilemma, maar lankmoedige berusting. 'Hij zou de man zijn die opviel doordat hij zich niet op de borst trommelde.'
Die onopvallendheid is ook de charme van deze ingetogen roman. Toch bekroop mij steeds sterker het gevoel dat die interessanter zou zijn geworden als Erik iets minder passief was en er bijvoorbeeld een conflict kwam tussen hem en de schoolleiding. Nog pakkender zou het worden als Erik wél iets met dat meisje had uitgespookt. Dit gebeurt allebei bijvoorbeeld in Coetzee'sDisgrace,waarvan de mannelijke hoofdpersoon enigszins op Erik lijkt. Ook Coetzee's gevallen professor beroept zich op literaire hartstocht - Byron, Wordsworth - waar classicus Erik zijn latere relatie met Roda rechtvaardigt met Catullus, over wiens verdwenen manuscript hij een proefschrift schrijft. Catullus gaat wat Erik betreft over 'het schandaal van de liefde, de ongelijke strijd'.
Door van Erik een gelaten melancholicus te maken wie alles simpelweg overkomt, laat Stevens wel veel dramatisch potentieel liggen. Intussen heeft Erik wel allerlei ironisch en cynisch geformuleerde opvattingen: 'Latijn was de laatste kans voor scholieren om iets moeilijks te leren wat gegarandeerd geen aanwijsbaar nut buiten zichzelf had. Hij zei dat maar niet hardop, want dan was direct driekwart van de klas afgehaakt.'
De verhaallijnen van Erik en Roda blijven erg lang gescheiden. Van allebei worden de achtergronden en liefdesgeschiedenissen voluit verteld, voordat die twee, halsoverkop, ineens samenkomen. Zonder dat Erik daar enige moeite voor hoeft te doen, ontstaat een relatie. Hij woont dan in het dorp 'Adegeest' - een wijk in Stevens' eigen woonplaats Voorschoten. Zij zoekt hem op, begint hem pardoes te zoenen, kleedt zich uit aan de rand van het bed, gaat met hem mee op reis naar Verona, en lijkt zelfs een kind van hem te willen.
Dat gaat wel erg snel. Hier klopt iets niet, denk je als lezer. Dat die ongeloofwaardigheid ook precies de bedoeling is, leren we pas helemaal aan het einde. Dan krijgen we de suggestie dat er bij Roda andere motieven spelen. Heeft zij haar zinnen gezet op deze wat sneue classicus om wraak te nemen? Dat blijft in de lucht hangen, doordat het perspectief niet meer bij haar terugkeert maar bij Erik blijft. Hij is het lijdzame slachtoffer van een mooi beschreven, zij het niet geheel overtuigende geschiedenis.
HERMAN STEVENS De schandalen Prometheus, 280 blz.