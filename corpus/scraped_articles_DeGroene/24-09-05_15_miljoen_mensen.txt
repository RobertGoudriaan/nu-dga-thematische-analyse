15 miljoen mensen

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
5 september 2024
TELEVISIE In the Rearview
Een familie achter in een busje. Oma tegen de chauffeur: 'We gaan weg voor de kinderen.' Er zijnroadblocks.Chauffeur: 'Wat hebben jullie achtergelaten, behalve je koe?' 'Alles', zegt de zoon. 'We hebben de honden losgelaten, wat moet je anders?' Oma: 'De koe was negen jaar. Ze at alles.' Volgt een opsomming van voedselresten die nergens op een koeienmenu staan, culminerend in reuzel. 'Echte Oekraïense koe', zegt kleinkind. Oma: 'Als ze reuzel eet moet ze wel Oekraïens zijn.' Iedereen lacht. 'De koe huilde toen we weggingen', zegt het kind. 'Hou op', zegt opa, 'dat wordt alleen maar huilen.' En prompt breekt oma. Vanwege de koe; vanwege have en goed; vanwege een gewelddadig afgebroken, generaties lange geschiedenis op hun eigen plek.
Chauffeur is de Poolse regisseur Maciek Hamela.In the Rearviewheet zijn film. Met zijn busje ging hij, kort na het begin van Poetins Speciale Oorlogsmisdaden Operatie, als vrijwilliger mensen ophalen die niet meer in huis, in hun streek konden blijven. Overlevenden van bombardementen, van bezetting, van marteling zelfs, die hij naar West-Oekraïne of tot de Poolse grens bracht. Hij hoorde zoveel verhalen dat hij, zoals Frans Bromet zou doen, besloot ze vast te leggen.
Moet dat nog, dat oorlogsbegin, terwijl er krankzinnig veel sindsdien gebeurde en gebeurt? Ik dacht het even, al vind ik Oekraïnemoeheid schandalig. Ik schaam me over die eerste reactie na dit unieke document, dat met een 'simpele' formule -roadmoviemet wisselende passagiers en weinig dramaturgie - zo indringend duidelijk maakt wat er aan gruwelijks gebeurde; hoe uiteenlopend slachtoffers zich gedroegen, van fatalistisch tot obstinaat; en misschien het meest nog wel hoe kinderen en jongeren erop reageren. Van de peuter die niet meer praat sinds de voltreffer op het huis die het gezin miraculeus overleefde. 'Boem', zegt ze wel. Tot het tienermeisje dat tijdens het hele gesprek dat moeder en zusje met Maciek voeren over de slag om Azovstal en Marioepol, volkomen geabsorbeerd lijkt door haar telefoon. Totdat blijkt dat vader, net als moeder militair, daar gesneuveld is. Dan gaat haar blik op oneindig. Naar een landschap waarin de vernielingen onvoorstelbaar zijn, blijkt door de film heen. Kapotte tanks, auto's, huizen, stadswijken, bruggen, centrales. Steeds vaker sluiproutes vanwege Russen en/of waarschuwingen voor mijnen, telefonisch of door militairen bij versperringen. Op een landweggetje stoppen ze net op tijd: ze zien ze liggen. (Levensgevaarlijk, hoezo 'simpele formule'?)
Soms is er kortrelief:bij de peuter stapt een vijfjarig meisje, ongekend bijdehand, in. Haar lukt het het getraumatiseerde kind aan het spelen en praten te krijgen. Of de draagmoeder die spaart voor een eigen patisserie, altijd al naar Europa wilde en nu een kans ziet. Aan het slot zien we buiten de bus hereniging van familieleden die dachten elkaar nooit meer te zien. We kennen ze niet. Toch vat het alles samen: peilloos verdriet, wanhopige blijdschap. Ontheemding vooral. 15 miljoen Oekraïners moesten vluchten.
Walter van der Kooi
Maciek Hamela,In the Rearview,VPRO 2Doc, donderdag 5 september, NPO 2, 22.15 uur
Yura Dunay Wawrzyniec | In the Rearview, regie Maciek Hamela