Een zelfvernietigende partij Hoe de Britse Conservatieven hun macht verkwanselden

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
27 juni 2024
De vraag is niet hoe groot hun verkiezingsverlies zal worden, de vraag is of er wel wat overblijft van de Tories. Wat ging er mis? 'Een partij voor welvarenden werkt alleen als er daar genoeg van zijn.'
Donkere wolkenvormden geen beletsel voor de Britse premier Rishi Sunak toen hij op 22 mei de voordeur van Downing Street 10 opende om verkiezingen aan te kondigen. Regen kletterde op hem neer terwijl hij vertelde dat de Britten op 4 juli naar de stembus mogen. Een paraplu boven het hoofd van de vijfde Conservatieve premier op rij ontbrak. In de Britse pers werd gespeculeerd dat Sunaks keuze om onbeschermd in een hoosbui te staan was ingegeven door de wens geen'wally with a brolly'te zijn. Een verwijzing naar de Britse bondscoach Steve McClaren, die werd ontslagen nadat het Engeland in 2008 niet was gelukt zich voor het WK voetbal te plaatsen. De tabloids deden McClaren uitgeleide met een foto waarop hij mistroostig vanonder een paraplu naar de grasmat staarde, met daarbij de boodschap dat de coach herinnerd zou worden als een 'wally' (malloot) met een 'brolly' (paraplu). Voetbalfan Sunak kende het beeld ongetwijfeld.
Maar niemand is de gevatte koppenmakers van de Britse pers te slim af. Het beeld van een doorweekte Sunak was voer voor woordgrappen als'Drowning street 10'en'Things can only get wetter'.Meer pr-fouten volgden, alsof zijn team alvast een andere betrekking was gaan zoeken. Op 23 mei bracht Sunak bijvoorbeeld een bezoek aan de scheepsdokken waar de Titanic werd gebouwd. Hij stond op de foto met een reddingsvest. Kort daarna was Sunak in Milton Keynes bij een bedrijf dat bouwliften produceert. Ongetwijfeld moet de persfotograaf gegrinnikt hebben toen het lukte het hoofd van Sunak zo te vatten dat het precies tussen twee zwarte cirkels op de zijkant van een machine viel. Sunak leek op Micky Mouse. 'Een zeer geanimeerde campagne', was een van de bijschriften toen de foto de volgende dag rondging.
Het politiek theater van de lachdat altijd al bij het Verenigd Koninkrijk hoorde, is nu tot uiterste proporties opgeblazen. Wat gewichtig zou moeten zijn, wordt zelden nog serieus genomen. Met mogelijk grote gevolgen wordt lichtzinnig omgegaan. De Britse politieke cultuur is 'kinderachtig' geworden, zo concludeerde politiek commentator Rafael Behr in een essay dat onlangs verscheen inProspect Magazine.
Voorbeelden heeft Behr genoeg. De brexiteers deden alsof de ontkoppeling van de EU niets zou voorstellen. De Tories wentelen zich in een 'kitscherige Iron Lady-cultuur', waardoor Thatchers oermoederfiguur vernieuwing binnen de partij in de weg staat. Labour zwaait met woord 'hervormingen' als ware het een toverstafje waarmee alle problemen kunnen worden opgelost. De rivaliteit tussen de partijen heeft een hoog Jan-Klaassen-en-Katrijn-gehalte. De ander verbaal op het hoofd timmeren is de voornaamste manier om het publiek te behagen.
In deze cultuur wordt alle ernst als vanzelf (tragi)komisch. 'De speech van Sunak was tekenend', schrijft Behr. 'De inhoud ging verloren in het droeve spektakel van een man in de regen zonder paraplu. Maar zelfs als de zon had geschenen, was er weinig memorabels aan geweest.' Sunak prees de verdiensten van de Conservatieve Partij gedurende de pandemie en de pogingen om de inflatie te beteugelen. Tegen een achtergrond van gejojo met lockdownmaatregelen, duizenden coronadoden en een nog altijd weinig florissante economie klonk die boodschap haast absurd. Bovendien was Sunak de vierde premier in minder dan vier jaar tijd, iets wat ook niet bijdroeg aan het gewicht van zijn ambt. 'De optelsom was een pleidooi om te vertrouwen op het oude plan van chaotisch improviseren en falen.'
Sunaks opdracht was natuurlijk nooit eenvoudig. Hij werd een premier die van tevoren wist dat hij een land onder zijn hoede kreeg dat werd geplaagd door economische pestilentie. 'Tegen de tijd dat Sunak op Downing Street arriveerde, gaapte er een smeulende krater op de plek waar ooit het Britse economische model had gestaan', concludeert Behr. Het gat was geslagen door Sunaks directe voorganger, Liz Truss. Haar pakket aan belastingkortingen zonder financiële dekking was zo extreem dat de financiële markten het Verenigd Koninkrijk in één klap afwaardeerden tot de status van ontwikkelingsland. Truss' premierschap, zo werd de grap, had een kortere houdbaarheidsduur dan een krop ijsbergsla.
Daarvoor werd Downing Street bewoond door Boris Johnson, voor wie politiek bovenal een olijk spel is. Zijn onvermogen de eigen lockdownmaatregelen serieus te nemen deed hem de das om. Terwijl de Britten opgehokt zaten en de Queen eenzaam rouwde om haar gestorven man, bleven Boris en zijn team doorfeesten op vrijdagmiddagborrels in de premierswoning.
Sunak zou het anders doen. Bij hem geen joligheid maar een wat saaitech bro-imago, als overblijfsel van zijn tijd in Silicon Valley. Geen beleidsexperimenten, maar technocratische ingrepen om een vastgelopen economie aan te jagen. Ambt en ambtswoning waren voor hem enkel op spirituele wijze een verlengstuk van het eigen zelf. Sunak was er trots op dat hij als eerste hindoeïstische premier van Groot-Brittannië de Divali-lichtjes mocht ontsteken op Downing Street 10. 'Een serieuze politicus voor sobere tijden', schrijft Ben Riley-Smith, politiek redacteur vanThe Daily Telegraph,in zijn boekThe Right
to Rule: Thirteen Years, Five Prime Ministers and the Implosion of the Tories.
Maar alle trendbreuken ten spijt was bij voorbaat duidelijk dat Sunak het licht uit zou doen, na veertien jaar Conservatieven aan het roer. 'Zo vaak ging de macht over van Conservatief naar Conservatief dat het voor Sunak haast een erfenis leek', concludeert Riley-Smith. Dat het erfstuk in de waagschaal zou worden gelegd, stond vast. Voor het einde van dit jaar moesten er verkiezingen komen. De vraag was wanneer Sunak het startsein zou geven.
Voor de hoofdconclusiemaakt de timing weinig uit. Labour zal de aankomende verkiezingen naar alle waarschijnlijkheid winnen. Of eigenlijk: de Conservatieven gaan verliezen. Meer nog dan over de vraag wat de oppositie goed doet, gaat het politieke debat in het Verenigd Koninkrijk over de vraag hoe een dominante partij haar positie heeft verspeeld. Het verkiezingsprogramma van Labour is stevig links - op weg naar nul CO2-uitstoot, hogere belastingen en meer steun voor werkenden en vakbonden - maar niet baanbrekend. Keir Starmer, de Labour-leider, is een wat houterige advocaat. UitKeir Starmer: The Biography,geschreven door politiek journalist Tom Baldwin, komt hij naar voren als iemand die meer door omstandigheden dan door diepe drijfveren een toekomstig premier van het Verenigd Koninkrijk werd. Simpel gezegd: hij was partijaanvoerder om het moment dat zijn rivaal implodeerde.
Bovendien is het prijsschieten voor een linkse partij. Het gemiddelde loon in Engeland is niet gestegen sinds de financiële crisis van 2008. Bijna vier miljoen Britten moeten basisbehoeften als een warm huis en voldoende voedsel ontberen. 'Het parlement dat vorige maand werd ontbonden, heeft de dubieuze eer het eerste in zestig jaar te zijn dat de gemiddelde Brit armer achterlaat dan die was toen het aantrad', concludeerdeThe Economist.
Tegelijk worden de Tories aan hun rechterzijde leeggegeten door de nieuwe Reform Party, opgericht door politieke plaaggeest Nigel Farage. Even leek het erop dat Sunak de geestelijk vader van de Brexit de pas kon afsnijden met verkiezingen op zeer korte termijn, maar Farage meldde zich voor een plaats op de kieslijst en klimt in de peilingen. Farage schetst een Groot-Brittannië in 'cultureel verval'. Hij wil een einde maken aan vrijwel alle migratie naar de Britse eilanden, en wil de budgetten voor hulp aan het buitenland halveren.
Inhoudelijk staan de Conservatieven met lege handen. Gaan ze mee in Reforms standpunten, dan raken ze kiezers uit het midden kwijt. Doen ze dat niet, dan gaat een triomfantelijk glimlachende Farage er hoe dan ook vandoor met een deel van het Tory-electoraat. Dus beperkt het Tory-antwoord op Reform zich tot een stilzitten en geschoren worden en de boodschap dat een stem op die partij eraan kan bijdragen dat Labour de grootste wordt. 'Je hoort mij niet zeggen dat ik de Tories wil vernietigen. Ze hebben zichzelf al vernietigd', zei Farage tegenThe Spectator.
De vraag die op 4 juliwordt beantwoord, is vooral hoe groot het verlies van de Conservatieven zal zijn. De schattingen lopen uiteen van enorm tot totaal. Bij verkiezingen delen Britse partijen de kiesdistricten op in drie categorieën, afhankelijk van welk aandeel in de stemmen ze verwachten: veilig, marginaal en onveilig.
Zo zijn er districten in het zuiden van Engeland waar Labour zelden voet aan de grond krijgt. Ook gaan de rijkste delen van Londen doorgaans naar de Tories. Op basis van data van peilingbureau Britain Predicts steldeThe New Statesmandat de Conservatieven 'nergens veilig' zijn.'The end of the Tory safe seat',was de kop boven het artikel. In slechts vier van de 650 kiesdistricten zal de partij naar verwachting meer dan veertig procent van de stemmen halen. Er wordt rekening gehouden met een winst voor Labour die nog groter is dan die waarmee Tony Blair in 1997 aan de macht kwam. Sunak is mogelijk de eerste premier ooit die zijn eigen zetel - in Richmond and Northallerton, een district in Yorkshire - zal kwijtraken.
De lijkredes zijn al geschreven. 'Hebben de Tories hun jaren aan de macht verkwanseld?', vroeg deFinancial Timeszich af. De balans die deze zakenkrant opmaakte, benoemde een aantal externe schokken, zoals covid en de oorlog in Oekraïne, maar minstens zoveel'self-inflicted upheavals',waaronder de chaotische premierschappen van Boris Johnson en Liz Truss en de Brexit. DeFTciteerde Sir Anthony Seldon, een historicus die het boekThe Conservative Effect 2010-2024: 14 wasted years?schreef. Een compleet fiasco wil Seldon het niet noemen. Wel maakt hij duidelijk hoe weinig'in control'de partij bleek, zeker na het aftreden van David Cameron in 2016. Niet alleen raakten de Tories verwikkeld in een permanente leiderschapsstrijd, ook ministers volgden elkaar in moordend tempo op. Gemiddeld twee jaar was de levensduur van een Conservatief bewindspersoon in de periode 2010-2024. 'Er was te veel tumult om consistent beleid te maken', aldus Seldon.
Seldons boek behoort tot een kleine verzameling werken die het einde van de Conservatieven als onderwerp hebben. Zo schreef socioloog Phil Burton-Cartlegde van Derby UniversityThe Party's over: The Rise and Fall of the Conservatives from Thatcher to Sunak.Hierin legt hij uit dat de sociaal-economische basis van de Conservatieven te smal is geworden: een partij voor de welvarenden werkt alleen als er daar genoeg van zijn. De ironie is dat de Tories zelf de ongelijkheid hebben aangejaagd, schrijft Burton-Cartlegde: 'De Tories zijn in crisis door de economie en klassenstructuur waarvoor ze jaren gestreden hebben.'
'Als de peilingen kloppen, worden de Tories niet zozeer verslagen als wel vrijwel compleet uitgewist', zegt ook Geoffrey Wheatcroft, auteur vanThe Strange Death of Tory England(2005) enBloody Panico! Or, Whatever Happened to the Tory Party(2024). Volgens Wheatcroft zijn de Conservatieven een 'object van minachting' geworden voor grote delen van het electoraat, het gevolg van een opeenstapeling van persoonlijke schandalen. 'Wat de Partij nu dwarszit is niet zozeer een kwestie van beleid of politiek, maar van karakter en gedrag.' En dat is opmerkelijk voor een partij die zichzelf jaren beschouwde als de meest succesvolle partij ter wereld, die al twee eeuwen lang vaker wel dan niet aan de macht is. Dit succes verklaart Wheatcroft uit een combinatie van goed in staat zijn mee te bewegen met de dominante voorkeuren van de Britste bevolking en een reputatie van stabiele partij die in ieder geval geen wilde dingen uithaalt. Die twee pijlers zijn weggeslagen, en hebben volgens de publicist plaatsgemaakt voor een 'aura van incompetentie'.
Daarmee lijkt er een eind te komen aan een tijdperk. 'Er heeft in Engeland iets als een Tory Party bestaan sinds de zeventiende eeuw', zegt Wheatcroft. 'Uiteraard is dat niet dezelfde partij als nu, maar de rode draad door de geschiedenis is een oneindig groot aanpassingsvermogen, ook al staan de Tories te boek als "conservatief".'
Zo kon de partij transformeren van een club van landbezitters via een bolwerk van handelsbourgeoisie en industriëlen tot een partij die ook de lagere middenklasse uit de buitenwijken aansprak. Gaandeweg slokte de Tories andere partijen op. Nu lijkt het omgekeerde te gebeuren. De Conservatieven kunnen zo hard krimpen dat ze prooi in plaats van roofdier worden. 'Na deze verkiezingen moeten de Tories hun toekomst uitstippelen vanuit een positie van zwakte', concludeert Wheatcroft.
InTory Nation: The Dark Legacy of the World's Most Succesful Partyzoekt ook publicist Samuel Earle de verklaring voor het dreigende verlies van de Conservatieven in de onmogelijkheid een ingewikkelde balanceeract vol te houden. Earle beschrijft de vele, vaak tegenstrijdige, gezichten van de Tories: een partij van het volk én vanbig business,van populisme én van het establishment, van anti-intellectualisme én elite-onderwijs, vanLittle EnglandénGlobal Britain,van nationalisme én mondialisering, van traditie én vooruitgang, van victoriaanse waarden én inhaligheid. Dit vermogen om alles tegelijk te zijn - terwijl Labour door haar naam alleen een specifieke ideologie en achterban suggereert - zorgde voor de grote constante van het Britse conservatisme, schrijft Earle: 'Het bleef maar winnen.'
De meest besproken premiervan de afgelopen tijd was een belichaming van deze veelzijdigheid. 'Samengesteld uit de elementen van de Britse conservatieve traditie', zo omschrijft Earle Boris Johnson inTory Nation.'Hij had Robert Peels gretigheid om de achterban van de partij te verbreden, Benjamin Disreali's vermogen om van gedaante te wisselen en de air van moeiteloze superioriteit die Arthur James Balfour ook had. Hij deelde de minachting voor de grondwet met Bonar Law en hij had Winstons Churchills mythevormende grandeur. Net als Margaret Thatcher was hij een mediaberoemdheid en net als David Cameron was hij geprivilegieerd.' Je hoeft geen liefhebber van de lijvige politieke biografieen van Britse premiers te zijn om te begrijpen wat Earle hier zegt: Johnson kon alles zijn, op iedere moment, puttend uit een lange partijgeschiedenis.
Zijn opvolgers konden dat niet. Truss wilde vooral een nieuwe Iron Lady zijn. Sunak, een gewezen investeringsbankier, belichaamde multicultureel Groot-Britannië en de verknooptheid van de Tories met de financiële sector. Ook twee Conservatieve identiteiten, maar veel langer wordt de lijst niet. Een breed uitgemeten bezoekje kort voordat hij verkiezingen uitschreef aan de oudste Britse parapluzaak - James Smith & Sons, op New Oxford Street - had Sunak wellicht de historische speelsheid van een figuur als Johnson kunnen geven. Maar hij stond daar, in een net iets te modieus gesneden pak, natgeregend.
'Iedere premier wordt beperkt door de omstandigheden', schrijft Ben Riley-Smith inThe Right to Rule.'Voor Rishi Sunak gold dit in het bijzonder.' Deze op het oog weinigzeggende constatering bevat een belangrijke aanwijzing waarom Sunak een voorlopig eindstation lijkt te zijn: een succesvolle Tory-premier zou zich aan de omstandigheden onttrokken hebben, of ongunstige omstandigheden in het eigen voordeel hebben gebogen.
De omstandigheden die de Conservatieven nu lijken te nekken, zijn deels van eigen makelij, zo luidt de consensus onder de partijbeschouwers. Het begon na de verkiezingen van mei 2010, die plaatsvonden in de nasleep van de financiële crisis. Er kwam een einde aan de New Labour-jaren van Tony Blair. De uitslag dwong de Conservatieven een coalitie te vormen met de Liberal Democrats, die hun centrum-linkse signatuur vrijwel direct opgaven ten gunste van rechtse bezuinigingspolitiek van een kabinet onder leiding van David Cameron. De crisis was een zware aanslag op de staatskas geweest. De nieuwe minister van Financiën trof een briefje van zijn voorganger: 'Helaas moet ik laten weten dat het geld op is.' De Tories grepen die boodschap met beide handen aan, volgens Samuel Earle inTory Nationmet 'gevoelloze incompetentie'.
Binnen een week tijd schrapte de coalitie ruim zes miljard pond aan overheidsuitgaven. Uitkering, sociale voorzieningen, onderwijs; overal trok de staat zich terug als dragende financier. Voedselbanken deden op grote schaal hun intrede, de infrastructuur verslechterde. Tekenend was het snijden in de National Health Service, die transformeerde van een gedeeld baken van trots naar een symbool van chronisch gebrek. Het personeelstekort is opgelopen tot meer dan 150.000 fulltime banen. 'Dit beleid was destijds zeer omstreden, en dat is het nog steeds', schrijft Riley-Smith inRight to Rule.'Voor veel Tories was het een blijk van vermogen om moeilijke beslissingen te nemen. Tegenstanders zagen een ideologisch gedreven aanval op de staat, verpakt in de retoriek van noodzaak.'
Noodzaak of niet,macro-economische cijfers wijzen op een verloren decennium dat volgde op de bezuinigingsoperatie van 2010, zo tekendenGuardian-journalisten Polly Toynbee en David Walker op in hun boekThe Lost Decade: 2010-2020 and What Lies Ahead for Britain.Vergeleken bij andere welvarende landen bleef de groei van het Britse bbp achter. Allerlei indicatoren - gemiddelde loongroei, gezonde levensverwachting, schuldenlast - toonden een Verenigd Koninkrijk in stilstand. De uittrede uit de Europese markt bracht ook niet de beloofde groei, integendeel zelfs.
Wat volgde waren de coronajaren, die op de Britse eilanden net als overal ter wereld vooral een fase van in het duister tasten waren, zowel op het gebied van volksgezondheid als wat betreft de juiste economische beleidsrespons op een samenleving waar normaal menselijk en commercieel verkeer wordt stilgelegd. De regering-Johnson brak met de bezuinigingsdogma's om de klap van de lockdowns te verzachten. Maar toen het virus naar de achtergrond was verdwenen, schoten de Tories terug in hun oorspronkelijke reflex. Eerst probeerde Truss de publieke sector in te krimpen door de pijpleiding van belastinginkomsten dicht te draaien. Sunak gaf er blijk van het liefst ook een bezuinigingspremier te zijn, maar het feit dat Groot-Britannië tot voor kort in recessie verkeerde weerhield hem daarvan.
De verarming van Groot-Brittannië breekt de Conservatieven nu op. Veertien jaar is lang genoeg om een generatie tot de conclusie te laten komen dat haar materiële ambities onvoldoende zijn verwezenlijkt. InThe Party's Overmerkt Phil Burton-Cartledge op dat de Tories zich hebben opgeworpen als een barrière in plaats van een platform voor veel jonge mensen. De kosten voor studeren zijn verhoogd. Minimumloon en uitkeringen zijn versoberd. Basisvoorzieningen als een huis en gezondheidszorg zijn veel duurder geworden. De algehele slotsom is een 'belemmering van kansen' en 'het drukken van verdiensten en daardoor ook van levensstandaarden', schrijft Burton-Cartledge. Hij wijst daarmee op een cruciaal punt: het Engelse conservatisme van afgelopen anderhalf decennium gaf te weinig nieuwe mensen iets om daadwerkelijk behoudzuchtig van te worden. Zorgen over migranten, 'woke' en andere onderwerpen in de culturele hoek van het conservatisme kunnen niet zonder een materiële evenknie. Politiek vermaak in de vorm van geestigheden uit de mond van Boris Johnson vormt daarvoor onvoldoende substituut.
Scharnierpunt in dit drama was natuurlijk de Brexit. Camerons besluit om een referendum uit te schrijven was vooral een poging om het antiEU-kamp binnen de partij de wind uit de zeilen te nemen. Uiteindelijk legde het referendum de zwakheden van de conservatieven bloot: interne verdeeldheid('leave'versus'remain'is een blijvende scheidslijn gebleken). Hoogmoed (Cameron ging ervan uit dat 'remain' wel zou winnen). Roekeloosheid (over de mogelijke gevolgen van een triomf voor 'leave' werd nauwelijks nagedacht). Zelfoverschatting (zowel Cameron als Johnson vergeleken zich zichzelf in hun referendumcampagnes met Churchill). Machtsbelustheid (Johnson was pro-Brexit toen bleek dat hij daarmee leider van de Conservatieven kon worden). En een gebrek aan ernst (een strijd met de Brusselse technocratie was een ideaal platform voor politiek performer Johnson, die zijn carrière begon als schrijver van anti-EU-columns vol verzinsels). In zijn essay inProspect Magazineconstateer Ralf Behr dat de 'trivialisering van de Britse politiek' hiermee de overhand kreeg.
De praktische opgaven die Brexit opriep - onder andere op het gebied van migratie, internationale handel en landbouwbeleid - bleken niet te kunnen worden opgelost door een partij die in tweeën scheurde en waar de clowns het circus overnamen, hoezeer Sunak in het laatste bedrijf van de conservatieve episode ook een poging deed. Hij prikte zelf de datum voor de afrekening.
Veel Tories klampen zich vast aan de gedachte dat de partij vaker in de woestijn heeft verkeerd en uiteindelijk altijd weer terugkeerde, meestal in een nieuwe gedaante. De Conservatieven gedijen bij tegenwind, concludeert Samuel Earle inTory Nation,omdat die aanzet tot nadenken over de vraag welke ideologische transformatie en welke nieuwe principes kunnen helpen aan de macht te blijven. 'Een voet op de troon en een voet in het graf', is de ideale Tory-positie, aldus Earle. Misschien doen enkel twee benen in het graf de partij het lachen vergaan.
Met medewerking van Henri Keuter