Trip-trip-trip, pof-pof-pof Zomerlezen

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
29 augustus 2024
Hij lijkt een beetje op de Britse schrijver Alan Sillitoe zelf, de zeventienjarige jongen uit zijn titelverhaalDe eenzaamheid van de langeafstandsloper(1959). Niemand die hem kan verplichten aan een wedloop mee te doen.
Ik weet het niet zeker,maar áls schrijvers al sporten dan heeft die lichaamsactiviteit nog het vaakst wat weg van hardlopen. Misschien zijn schrijven en hardlopen vooral wel verwant omdat het solitaire activiteiten zijn. Ik wil niet onmiddellijk over mezelf beginnen, al was het maar omdat het een geschiedenis is met pijnlijke kantjes inmiddels, maar zelfs mijn liefst bewegingloze ik neigt als het dan toch moet naar hardlopen.
InWaarover ik praat als ik over hardlopen praat(2009), een in sjokkerig tempo geschreven verhandeling over het lopen van de marathon en het verband tussen schrijven en hardlopen, zet Haruki Murakami de voordelen van het hardlopen op een rijtje. Veelzeggend genoeg laten die zich negatief formuleren: je hebt niemand nodig; je hebt geen speciale kleding of spullen nodig; je hoeft niet naar een speciale plek.
Tussen de regels door schetst Murakami uit eigen ervaring het beeld van de renner die alleen zichzelf als tegenstander heeft en alle voldoening dan ook uit zichzelf haalt. Die in een meditatieve staat geraakt van niet-denken en maar één graadmeter heeft: kan ik trots zijn op mezelf? Cruciaal is het element van 'vrijwillig lijden', en dat is wat het gemeen heeft met schrijven volgens hem. Niemand die zegt dat je het moet doen. Het enige waar je je aan kunt vasthouden is een als het goed is groeiend besef dat als je eenmaal het ritme te pakken hebt, de rest wel losloopt.
Niemand die ondertussen zo pakkend schreef over het solitaire karakter van de hardloper als de Britse schrijver - en ik denk zomaar pertinent niet-hardloper - Alan Sillitoe in het titelverhaal van de bundelDe eenzaamheid van de langeafstandsloper(1959). De hardloper in kwestie moet nog schrijver worden. Deze zeventienjarige jongen leren we alleen bij zijn achternaam kennen: Smith. De directeur van de tuchtschool waar hij geïnterneerd is, heeft hem uitverkoren te trainen voor de atletiekwedstrijd opdat hij voor zijn school de bokaal kan winnen. Zijn woedende, amechtige monoloog noteert hij, zoals hij zelf schrijft, met 'een stompje potlood in z'n klauw geklemd'. Mocht het allemaal misgaan met hem, bijvoorbeeld omdat de politie hem opnieuw oppakt, dan kan hij deze notities nog snel in handen geven van 'een maat', zodat die kan proberen er een boek van te maken 'of zoiets'. 'Ik zou het gezicht van de directeur wel eens willen zien als hij het leest.'
Alan Sillitoe (1928-2010), die op dertigjarige leeftijd debuteerde met de romanSaturday Night and Sunday Morning, wordt gerekend tot de Angry Young Men, een groep jonge intellectuele en toch ook arbeideristische schrijvers die opkwam in de jaren vijftig. De geuzennaam ontstond na de bom die insloeg op het Britse toneel met het stukLook Back in Anger(1956) van John Osborne, waarvan ik me - uit een latere opvoering - vooral herinner dat er permanent een strijkplank op het podium stond. Tot ver in de jaren tachtig werd het stuk ten tonele gebracht, en op de middelbare school was het een verplicht nummer op de Engelse leeslijst.
Wat deze schrijvers gemeen hadden, behalve hun boosheid en hun jeugd, was hun wat je nu 'engagement' zou noemen. Lekker macho ook allemaal, zij het dat volgens sommige bronnen ook Doris Lessing en Iris Murdoch tot deze generatie gerekend werden. Kingsley Amis, de vader van Martin, was ook een angry young man, en dat verbaast me dan weer niets. De nadruk in hun werk lag op kleinburgerlijke levens, ellendige huwelijken, armoede en mishandeling, zwangerschap en miskraam, alles om zich af te zetten tegen het Engeland van na de Tweede Wereldoorlog, dat door deze jongelingen als gezapig en benauwend werd ervaren.
De jongen wiens hardloopavontuur we volgen in Sillitoe's verhaal van novelle-achtige omvang, maakt meteen al korte metten met de belangrijkste karakterisering van hardlopen door Murakami, namelijk het element van de vrijwilligheid. Hij is op zijn fysiek, lang en mager, uitgekozen door de directeur die goede sier met hem denkt te maken als alle tuchtscholen in heel Engeland het tegen elkaar gaan opnemen op de jaarlijkse sportdag. Hij rent niet tegen zichzelf, maar tegen 'de hoge heren'. Hij is niet meditatief ingesteld, maar zint op wraak. Voor hem heeft hardlopen dan ook niet zoveel te maken met de gezegende staat van het niet-denken die door Murakami wordt bejubeld. Hij denkt zich juist helemaal suf, sterker nog: door hardlopen kan hij eindelijk nadenken.
'Zo gauw als ik mezelf zeg dat ik de eerste mens ben die ooit op de wereld terechtgekomen is, en zo gauw als ik die eerste vliegende sprong naar buiten neem, op het berijpte gras van een vroege morgen, als zelfs de vogels nog niet de moed hebben om te gaan fluiten, dan begin ik te denken, en daar houd ik nou van.'
Iedere ochtend rent hij acht kilometer, op een lege maag. Als hij zijn rondjes draait, over beekjes springt, voelt hij wat een feest het is om langeafstandsrenner te zijn, 'geen mens die je humeur bederft of je vertelt wat je doen moet of dat er even vóór de volgende straat een winkel is waar je in moet breken'. Hardlopen past bij hem, hij heeft altijd hard moeten weglopen voor de politie.
Trip-trip-trip, zo gaat ie. Pof-pof-pof, gaan zijn voeten op de harde grond. En ondertussen maar denken. Fantaseren over de volgende kraak die hij gaat zetten, als hij zijn resterende zes maanden in Borstal, de tuchtschool, erop heeft zitten. 'Ze hoeven me niks wijs te maken, de smeerlappen.' En denken hoe hij de gehate directeur een poets gaat bakken door straks níet de Borstal Blauwe Lint Prijsbeker voor Lange-Afstands Veldloop te winnen, al zou hij dat gemakkelijk kunnen, zo goed raakt hij in korte tijd getraind.
Sillitoe was de chroniqueur van bleke levens, van mensen die om welke reden dan ook aan de onderkant van de samenleving waren beland. Zelf groeide hij op in Nottingham, in een gezin met vijf kinderen. Zijn vader was analfabeet en werkte in een fietsenfabriek, waar hijzelf ook ging werken toen hij veertien was. In 1946 nam hij dienst bij de Royal Air Force (raf), en werd gestationeerd in Maleisië als marconist. Van jongs af aan was hij geïnteresseerd in boeken, maar die waren er niet echt thuis. Toen hij uit de oorlog kwam moest hij bijna anderhalf jaar in een sanatorium van de raf worden opgenomen, omdat hij tuberculose bleek te hebben. Hier begon hij te lezen, álles, van Hobbes tot Wittgenstein en moderne fictie, en werk te maken van zijn schrijfaspiraties.
Halverwege de jaren vijftig woonde hij op Mallorca om zijn longen helemaal te doen herstellen, en schreef hij zijn geestige en rebelse debuut,Saturday Night and Sunday Morning. Antiheld Arthur, afkomstig uit de arbeidersklasse en zich het leplazarus drinkend uit pure verveling, werkt zichzelf in de problemen door een affaire aan te knopen met de vrouw van een collega. In 1960 werd de roman verfilmd met Albert Finney in de hoofdrol, op diens zwetende lijf geschreven.
VoorThe Loneliness of the Long Distance Runner, eveneens verfilmd, met Tom Courtenay in de titelrol, ontving Sillitoe de Hawthornden Prize, een van de oudste literaire prijzen van Engeland. Vele romans, verhalen en gedichten volgden, waarvan vooral zijn autobiografie,Life without Armour(1995) goed werd ontvangen. Sillitoe was bevriend met Robert Graves en Ted Hughes, en zijn leven lang samen met de Amerikaanse dichteres Ruth Fainlight.
Als ik deobituarylees die destijds inThe Guardianverscheen - Sillitoe overleed op 82-jarige leeftijd aan de gevolgen van kanker - raak ik vooral benieuwd naarThe Storyteller(1979), gekenschetst als een van de beste romans over wat een genadeloze bezigheid schrijven is, enBirthday(2001), dat doorgaat voor een ongeevenaarde'heroic comedy of growing old'.
'Mijn eigen oorlog', denkt de langeafstandsloper die niet van plan is de eer van zijn tuchtschool te verdedigen, 'dat is het enige waar ik me ooit druk om zal maken.' Zijn felle aanklacht tegen het systeem dat hem opsluit, wordt naarmate de dag van de wedstrijd nadert spannender. Zijn zelfvertrouwen groeit, hij beheerst het kunstje als geen ander. En passant heeft hij nog een gouden tip voor andere hardlopers, eentje die mij onmiddellijk de zegevierende Sifan Hassan tijdens de Olympische Spelen weer voor ogen brengt. 'Zorg dat je nooit gaat jachten, en laat nooit iemand van de andere hardlopers merken dat je jacht, ook al doe je het. Je kunt altijd inhalen zonder dat iemand iets van je gejacht merkt. Als je op die manier je kracht hebt gebruikt om de twee of drie aan de kop te bereiken, kun je altijd nog een enorme run nemen, omdat je je tot dan toe niet hebt hoeven haasten.'
De verrassing die het personage de autoriteiten bereidt, spiegelt de subversieve kracht van zijn bedenker, die verder gaat dan 'angry' en 'young'. In de jaren zestig reisde Sillitoe geregeld op uitnodiging naar de Sovjet-Unie en andere Oostbloklanden, marxistisch als hij geïnspireerd leek, om in 1968 Brezjnev te verrassen met een kritische toespraak voor de Bond van Sovjetschrijvers over hoe het gesteld is met de mensenrechten in Rusland. Hierna voerde Sillitoe campagnes om de aandacht te vestigen op politieke gevangenen in het Oostblok. Ook opmerkelijk: na de prijs voor zijn debuut wilde hij niet meer dat zijn uitgever zijn boeken mee liet dingen naar literaire prijzen. Net als zijn langeafstandsloper weigerde hij kennelijk aan een wedloop mee te doen: hij was geen renpaard, en dat zou hij ze laten weten ook.