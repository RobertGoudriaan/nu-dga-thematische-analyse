'Neem op!'

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
14 maart 2024
THEATER Rabbit Hole

Tijdens een toneelstuk is het doorgaans de bedoeling dat de toeschouwers hun gedachten voor zich houden. Bij de voorstellingRabbit Holekunnen we die eindelijk eens delen. Daar is ruim baan gemaakt voor verzuchtingen ('hoelang duurt dit eigenlijk?'
), invallen ('lekker gegeten vanavond') en commentaar op het vertoonde. Het publiek wordt bij binnenkomst gevraagd om met de eigen mobiele telefoon in te loggen op een chatbox, onder een uit te kiezen schuilnaam. Een projectiescherm op de achterwand toont 'live' wat de zaal allemaal kwijt wil. De jongeren die bij deze productie voor 12+ veelal groepsgewijs komen kijken, maken daar gretig gebruik van. Je zou verwachten het chatten de aandacht afleidt van het toneelgebeuren. Maar in Rotterdam wordt daar voortdurend op gereageerd. 'Neem op!' spoort het publiek hoofdpersoon Samy aan als die aarzelt om een oproep van zijn zus te beantwoorden. De in het buitenland studerende zus is de enige die tot de jongen door kan dringen. Hij gaat niet meer naar school, omdat zijn klasgenoten hem na een misstap belagen met haat-appjes. Hij heeft zich opgesloten in zijn kamer en zich achter zijn computer verschanst, met zijn rug naar het publiek toe. Die haatberichten komen met een knalgeluid binnen, uitvergroot op het projectiescherm. 'Niet opnemen!' luidt het zaaladvies bij de zoveelste contactpoging van Samy's nogal hysterische moeder. En als de griezelige complotdenker zich meldt, bij wie Samy zijn haat-voor-iedereen bevestigd vindt, klinkt die typische geestigheid van pubers door in de chatboxtekst 'NEEEEEE NIET DOEN (ga ervoor)'. Het moment dat acteur Tomer Pawlicki ineens meetypt in 'onze' chatbox, doet degenen die hem achter zijn rug om becommentarieerden opschrikken.
We moeten uit het systeem stappen, praat Samy de complotdenker na, anders zijn we een stel schapen. Na het weerwoord van het publiek draait de onbevreesde acteur zich naar ons toe met een opgestoken vinger. Bijzonder is de stilte van het jongerenpubliek, nu er een uitlaatklep is. De activiteit op de chatbox beweegt mee met de concentratie die de voorstelling afdwingt. Een lange monoloog van Samy wordt verlevendigd als iemand zich afvraagt wat Feijenoord vanavond gaat doen, en er bijval komt met een beurtelings uitschrijven van 'hand in hand, kameraden'. De felle reactie daarop van Ajax-fans, weerspiegelt de donkerte die Samy omringt. Die wordt door de zaal gecorrigeerd: 'Stop met haten!'
Deze weerspiegeling is essentieel aan de opzet van de voorstelling. Die is ontwikkeld in een Europees samenwerkingsproject, en door De Toneelmakerij/Theater Sonnevanck (tekst Daniel van Klaveren, regie Paul Knieriem) bijzonder mooi is uitgewerkt. Ontroerend is aan het eind de opkomst van Samy's zus, afwisselend gespeeld door Gonca Karasu en Bitha Babazadeh. Zij is naar haar broertje onderweg, zegt ze. De zus verschijnt dus in zijn gedachten, maar staat tegelijk in levenden lijve voor hem en voor ons. De troostende, fysieke nabijheid van een naaste die niet veroordeelt maar bijstaat, biedt een uitweg uit het gat waar elke eenzame computeraar in kan worden gezogen.
Marijn van der Jagt