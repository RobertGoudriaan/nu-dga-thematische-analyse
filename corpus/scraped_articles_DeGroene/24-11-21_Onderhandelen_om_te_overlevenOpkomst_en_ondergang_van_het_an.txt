Onderhandelen om te overleven Opkomst en ondergang van het anderhalve-graaddoel

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
21 november 2024
Wanneer is een klimaatramp afgewend? Moeizaam stelde 'Parijs 2015' de maximale opwarming van de aarde met twee procent bij naar anderhalf. Maar in Bakoe, op de 29ste klimaatconferentie, zal dit doel verder weg blijken dan ooit.
2009 - 2015 Twee graden als veilige grens?
In Kopenhagen moet het gebeuren.'Een laatste kans voor de wereld', zo noemt de Britse premier Gordon Brown het. Milieugroepen hebben de Deense hoofdstad alvast omgedoopt tot 'Hopenhagen', want eind 2009 zijn daar de delegaties van meer dan 190 landen bij elkaar gekomen om een akkoord te sluiten dat de mensheid voor een klimaatramp moet behoeden. De Nederlandse diplomaat Yvo de Boer geeft leiding aan het klimaatbureau van de Verenigde Naties en waarschuwt op de openingsdag dat de klok onverbiddelijk blijft doortikken. 'Het wordt tijd dat we leveren.'
Een van de vragen die in Kopenhagen op tafel ligt is een nogal wezenlijke: wanneer kunnen we eigenlijk zeggen dat een klimaatramp is afgewend? Tijdens de Earth Summit in Rio de Janeiro, in 1992, had de internationale gemeenschap afgesproken dat 'gevaarlijke menselijke inmenging met het klimaatsysteem' voorkomen moest worden. Maar wat houdt dat in, 'gevaarlijk'? Hoe warm moet het worden voordat we in de gevarenzone terechtkomen? Het klimaat schommelt, dat heeft het altijd al gedaan. Er waren ijstijden waarin de gletsjers tot aan de Utrechtse Heuvelrug reikten en eeuwen waarin er palmbomen op de Noordpool groeiden. Maar dat was lang voordat de menselijke beschaving tot bloei kwam.
Als het gaat over de opwarming van de aarde,
geldt de gemiddelde temperatuur van 1850 tot 1900 als referentiepunt. Dat was de periode dat er voor het eerst betrouwbare metingen konden worden gedaan en vóórdat de mensheid massaal begon met het opstoken van fossiele plantenresten die miljoenen jaren opgeslagen hadden gelegen in de bodem. Waar we in het verleden waren overgeleverd aan de natuurlijke schommelingen, merkten wetenschappers al in 1957 op dat de mensheid bezig is met een 'grootschalig geofysisch experiment': door het verbranden van kolen, olie en gas, komt er extra CO2 in de atmosfeer terecht en het broeikaseffect dicteert dat de temperatuur op aarde daardoor stijgt. Dat dit zou zorgen voor extremer weer, een stijgende zeespiegel en smeltende poolkappen werd al snel duidelijk, maar om daar iets tegen te doen had de wereld behoefte aan een klimaatdoel. Wanneer wordt de uitstoot van broeikasgassen echt een probleem?
Lange tijd ging het in het beleidsdebatvooral over'ppm': parts per million,de meeteenheid voor de concentratie van CO2 in de atmosfeer. Maar een grenswaarde van maximaal 350 of 550 ppm spreekt natuurlijk niet echt tot de verbeelding, zegt Bert Metz. 'Dat zegt helemaal niemand iets, politiek gezien valt dat niet te verkopen.' De inmiddels gepensioneerde Metz heeft zijn hele carrière aan het klimaat gewijd: hij gaf leiding aan een aantal toonaangevende klimaatrapporten van het ipcc, onderhandelde namens Nederland en de EU over internationale klimaatverdragen, en begin jaren negentig werkte hij op het ministerie van Volkshuisvesting, Ruimtelijke Ordening en Milieubeheer (vrom) waar hij het klimaatbeleid vormgaf. 'Daar kwamen wij toen tot de conclusie dat je het klimaatdoel moest vertalen naar graden Celsius.'
Je zou denken: dat is bij uitstek een taak voor klimaatwetenschappers, het is immers hun werk om in kaart te brengen wat de gevolgen zijn van stijgende temperaturen. Maar het ipcc voelde er niets voor om zo'n rode lijn aan te wijzen. 'De houding onder wetenschappers was: dat is een politieke beslissing, daar houden wij ons verre van', zegt Leo Meyer, oud ipcc-functionaris en indertijd een collega van Metz op het ministerie van vrom. 'Wij snapten wel dat we een doelstelling nodig hadden die mensen konden begrijpen, maar de wetenschap kon die niet bieden, want klimaatverandering is een geleidelijk proces. Objectief gezien bestaat er geen veilige grens.'
De wetenschappers mochten dan terughoudend zijn om een temperatuurstreep te trekken, de Nederlandse klimaatbeleidsmakers vonden dat er iets moest gebeuren. 'We kunnen toch ook een maximumsnelheid vaststellen', zegt Meyer. 'Normen stellen heeft onvermijdelijk iets arbitrairs, maar het moet wel gebeuren.' Nederland had het voorrecht dat in Bilthoven een van de weinige onderzoeksinstituten ter wereld stond met geavanceerde klimaatmodellen. De modelleurs van het rivm werden aan het werk gezet en kwamen tot de conclusie dat twee graden, gezien de natuurlijke klimaatvariatie in het verleden, een redelijk streven is. 'Het was ook gewoon een pragmatische keuze', zegt Bert Metz. 'We keken naar wat haalbaar was. Vanuit de kennis die we toen hadden leek het ondenkbaar dat we de opwarming ver onder de twee graden konden houden.'
Mede dankzij dediplomatieke inspanningen van Nederland was de Europese Unie in 1996 de eerste die zich openlijk uitsprak voor de twee-gradengrens als richtsnoer voor internationale klimaatafspraken. Bijval uit andere landen kwam er niet meteen. De Verenigde Staten, Rusland, China en oliestaten als Saoedi-Arabië zaten helemaal niet te wachten op zo'n langetermijndoel, nerveus als ze waren voor de verstoring van hun economie. Hoewel de twee graden in de wetenschappelijke literatuur steeds breder aanvaard raakte als rode lijn, zou de politiek nog jarenlang om de hete brij heen draaien. Pas in Kopenhagen erkent een groot aantal landen 'de wetenschappelijke opvatting dat de wereldwijde temperatuur onder de twee graden Celsius moet blijven'.
Het voordeel van een klimaatdoel is dat het helderheid biedt: actiegroepen kunnen er campagnes omheen bouwen, overheden kunnen hun beleid erop afstemmen en rechters kunnen ingrijpen als dat beleid toch tekortschiet. Zonder zo'n richtpunt is het moeilijk te weten hoezeer de wereld op ramkoers ligt. Het nadeel is dat het een vals gevoel van controle geeft. Onze planeet heeft geen thermostaat die we met wat beleidsmaatregelen hoger of lager kunnen draaien: tot welke hoogte de wereldtemperatuur precies zal stijgen hangt niet alleen af van de hoeveelheid olie en gas die wij verbranden, maar ook van de gevoeligheid van het klimaatsysteem en die is nu eenmaal omgeven met onzekerheid. Een ander risico is dat bij de doorsnee journaalkijker het beeld kan ontstaan dat er weinig aan de hand is zolang we onder de twee graden blijven.
'De rest van de wereld was heel trots op dat klimaatdoel, maar voor ons was het een doodsvonnis', zegt Enele Sopoaga. Op de top in Kopenhagen voert hij de onderhandelingen namens Tuvalu, een eilandstaatje in de Grote Oceaan op meer dan vijfduizend kilometer van de Australische kust en qua oppervlakte en inwoneraantal ongeveer even groot als een dorp als Bennekom. Dat zijn thuisland kwetsbaar is voor de opwarming van de aarde, wist hij al langer, maar met elk nieuw wetenschappelijk rapport wordt het plaatje duidelijker: bij een opwarming van twee graden Celsius zullen veel kleine eilandstaten onder de golven verdwijnen.
In Denemarken krijgen zulke grieven weinig gehoor. Zelfs de Europese Unie, traditioneel gezien een pleitbezorger van stevig klimaatbeleid en een bondgenoot van kwetsbare landen, heeft geen zin in die discussie. 'Er was zo'n significante groep van zware spelers die eindelijk akkoord was met die twee graden, dat het aanscherpen van die grens omwille van de kleine eilandstaten een brug te ver was', vertelt toenmalig VN-klimaatchef Yvo de Boer. 'Mijn redenering was: laten we die discussie parkeren. Anders loop je het risico dat je helemaal met lege handen eindigt.'
'Het was afzien, daar in die Deense winter', herinnert Dessima Williams zich. De VN-ambassadeur van Grenada, een Caribische eilandengroep, was naar Kopenhagen gekomen met een missie: het klimaatdoel aanscherpen. Als woordvoerder namens de groep kleine eilandstaten leidde zij het diplomatieke offensief voor een maximale opwarming van anderhalve graad. 'Iedereen praatte over twee graden, maar voor ons was dat onacceptabel.'
Veel geopolitiek gewicht kunnen de eilandstatjes niet in de schaal leggen, maar op klimaatconferenties spelen ze met verve de rol van het morele geweten. Tuvalu, Grenada, Vanuatu, Micronesië, Kiribati, de Marshalleilanden zullen misschien als eerste worden geraakt, maar als de wereld hun lot negeert gaan we met z'n allen ten onder. Onvermoeibaar lobbyt Williams bij andere delegaties, maar als ze niet op regelrechte weerstand stuit, dan is de reactie op z'n best geringschattend. 'Zelfs landen die wel bereid waren om naar ons te luisteren, konden vaak een grijns niet onderdrukken. Ze hadden toch zoiets van ach, daar heb je die kleine eilandstaten weer.'
Uiteindelijk loopt 'Hopenhagen'uit op een faliekante mislukking. Terwijl de deadline nadert liggen de diplomaten met elkaar in de clinch en om de onderhandelingen vlot te trekken worden de wereldleiders ingevlogen. Maar in plaats van een doorbraak te forceren verslechtert de sfeer alleen maar verder. 'Een kleine groep industrielanden begon op eigen houtje te onderhandelen over een akkoord', zegt Yvo de Boer. 'Toen ze dat door de strot probeerden te duwen bij andere landen kwamen die natuurlijk in opstand.'
De twee-gradendoelstelling haalt de eindtekst, maar bindend is die niet. 'Van de voorlichting mochten we niet zeggen dat de top geflopt was', zegt Leo Meyer, die in Kopenhagen deel uitmaakte van de Nederlandse delegatie. 'Er lag immers een tekst waar we serieus naar zouden gaan kijken. Inhoudelijk was die helemaal niet slecht, maar omdat er geen consensus over kwam werd het "ter kennisgeving aangenomen", wat betekent dat het politiek volstrekt krachteloos was.'
Toch verlaten de kleine eilandstaten de geflopte top met een sprankje hoop. Bij het grote publiek is het onopgemerkt gebleven, maar in de slotverklaring van Kopenhagen wordt de anderhalve graad terloops genoemd, in de allerlaatste zin. Niet als nieuw doel om naar te streven, maar als iets om verder te onderzoeken. Een jaar later, op de klimaattop in de Mexicaanse badplaats Cancún, zal diezelfde zin terugkeren in een akkoord dat wél wordt aangenomen. Het blijft boterzachte taal, maar voor de kleine eilandstaten zet het de deur in elk geval op een kier. Wanneer de wereld eind 2015 samenkomt in Parijs voor een nieuwe 'laatste kans', is het tijd om die deur open te trappen.
2015 Parijs, 1.5 to stay alive
Op conferentiecentrum Le Bourgetaan de rand van Parijs hebben veel delegaties een eigen paviljoen en over het algemeen geldt: hoe groter en rijker het land, hoe extravaganter dat is ingericht. India heeft een fontein waarop tekst geprojecteerd kan worden, de Duitsers hebben een volwaardige espressobar geïnstalleerd en bij presentaties in het Amerikaanse paviljoen gebruiken ze een speciale 3D-projectie van de globe.
Het kleine eilandstaatje Tuvalu heeft geen geld voor zulke franje. In plaats daarvan heeft de delegatie zich geïnstalleerd in een hoek van het conferentiegebouw met wat bijeengeraapte stoelen en een tafel, waar voorbijgangers kunnen aanschuiven voor een kop koffie en een praatje. 'Ons provisorische paviljoen had geen muren', zegt Enele Sopoaga. 'Zo leven we thuis ook.' Gedurende de klimaattop groeit de Tuvaluhoek uit tot een populaire ontmoetingsplaats, terwijl Sopoaga - die inmiddels is verkozen tot premier van Tuvalu - zich ontpopt tot de woordvoerder van de kleine eilandstaten. 'Ik zei tegen mijn onderhandelaars: we houden vast aan die anderhalve graad. Laat dat niet los!'
Als de slotonderhandelingen naderen wordt de druk op Sopoaga opgevoerd, want veel industrielanden zitten niet te wachten op een strenger klimaatdoel. De opwarming beperken tot twee graden vinden ze al uitdagend genoeg. 'Ze waren ook gewoon bang dat hun economieën bankroet zouden gaan door nog meer klimaatambitie', zegt Sopoaga. 'Mijn reactie was dan: "Jullie maken je zorgen om jullie economie? Wij maken ons zorgen over ons voortbestaan!"'
Sopoaga krijgt steeds meer uitnodigingen van andere delegaties. Of hij zijn positie niet wil heroverwegen? Geen denken aan, zegt hij. Zelfs de Franse voorzitter van de klimaattop roept hem op het matje: zijn halsstarrige houding schopt het hele diplomatieke proces in de war. De VS dreigen van tafel te lopen. De wereld kan zich niet nog een gefaalde klimaatconferentie veroorloven. Dat wil hij toch niet op zijn geweten hebben? Sopoaga houdt voet bij stuk, al kost het hem bij vlagen moeite om de rangen van zijn eigen coalitie gesloten te houden. 'Sommige kleine eilandstaten begonnen te twijfelen of we niet inderdaad water bij de wijn moesten doen. De Verenigde Staten probeerden hen ook te paaien: als ze dat doel van anderhalve graad zouden loslaten, konden ze geld krijgen voor klimaatadaptatie.'
In de aanloop naar de top hadden de kleine eilandstaten een coalitie gevormd met een blok van Afrikaanse landen, die uit ervaring wisten dat de klimaatopwarming hun harder zou raken dan de rijke industrielanden die deze crisis hebben veroorzaakt. Ook de westerse milieuclubs, die in Kopenhagen nog huiverig waren om te tornen aan de twee graden, hebben zich in Parijs aangesloten bij wat de High Ambition Coalition is gaan heten; op de klimaatmarsen buiten het conferentiecentrum klinkt geregeld de leuze'1.5 to stay alive'.In de eerste week van de onderhandelingen gaat ook de Europese Unie overstag, vooral omdat het steeds duidelijker wordt hoe desastreus verdere opwarming kan uitpakken voor kwetsbare landen.
'De klimaatmodellen die we begindeze eeuw gebruikten lieten eigenlijk helemaal niet zoveel verschil zien tussen de anderhalve en twee graden', zegt Leo Meyer. 'Of het was in elk geval te onzeker om daar wat over te zeggen.' Dat veranderde na Cancún, waar was afgesproken dat er steeds meer onderzoek zou komen naar de klimaatimpact van anderhalve graad opwarming. 'Aanvankelijk was de klimaatwetenschap een behoorlijk westers bastion', zegt Dessima Williams. 'Maar langzaamaan werden wetenschappers uit ontwikkelingslanden beter gehoord, kwetsbare landen begonnen hun ervaringen te delen en de gevolgen van klimaatverandering werden tastbaarder. Men begreep dat we op een heel gevaarlijk pad zitten.'
Er blijft alleen een sleutelspeler die zijn hakken stevig in het zand heeft geplant en zonder de steun van de Verenigde Staten heeft geen enkele klimaatconferentie kans van slagen. Laat op de voorlaatste avond krijgt Sopoaga een berichtje van John Kerry, de Amerikaanse minister van Buitenlandse Zaken. Of hij even langs kan komen voor een bilateraal overleg. Met zijn diplomatieke team gaat Sopoaga naar het Amerikaanse paviljoen, een tentenkamp dat bijna een dorp op zich is. 'Ze bedreigden ons niet, maar legden hun positie uit', herinnert Sopoaga zich. 'Het was heel ingewikkeld voor hen. Washington wilde vasthouden aan de twee graden, daar waren ze als de dood voor rechtszaken.'
Naast het anderhalve-graaddoel hebben de kleine eilandstaten, gesteund door China en het blok van ontwikkelingslanden, ook hun zinnen gezet op een fonds voor klimaatschade, want het verdwijnen van een hele cultuur is misschien niet in geld uit te drukken, maar rijke landen zouden op z'n minst financiële compensatie moeten bieden voor alles wat nu al verloren gaat. Bij een historische grootvervuiler als de Verenigde Staten leeft de vrees dat dit de deur open zou zetten voor fikse schadeclaims. 'We zijn niet tegen schadevergoedingen', zegt John Kerry tijdens de onderhandelingen. 'We zijn er alleen voor om het zo te framen dat het geen juridische consequenties heeft, want anders krijgen we dit akkoord thuis nooit door het Congres.'
Op de allerlaatste onderhandelingsdag wordt
Enele Sopoaga opnieuw ontboden door de Amerikanen. 'Mijn deskundigen en adviseurs mochten niet mee naar binnen. Kerry wilde alleen met mij praten.' Wat er in het onderonsje precies gebeurde laat zich niet factchecken, maar de oud-premier van Tuvalu herinnert het zich als volgt: 'We zaten tegenover elkaar met een schaaltje pinda's en een glas water. Op een gegeven moment stootte John zijn glas om en het water stroomde over zijn papieren. "Weet je", zei ik, "dit is heel symbolisch, want als jullie niet akkoord gaan met ons voorstel, komt mijn hele eiland onder water te staan. Voor ons is dit een kwestie van overleven."'
Na lang beraad bereiken Sopoaga en Kerry een compromis. De formuleringen over schadevergoedingen wordt ontdaan van de juridische angel en de klimaatdoelstelling wordt aangescherpt. Voortaan belooft de wereld de opwarming van de aarde te beperken tot opwarming 'ruim onder de twee graden', het 'streven' is zelfs een maximale opwarming van anderhalve graad.
KlimaatwetenschapperHeleen de Coninck is ronduit verbaasd als ze dat doel ineens ziet opduiken in het Parijs-akkoord. 'Dat had ik totaal niet zien aankomen. Het ipcc had net een nieuw overzichtsrapport uitgebracht en daarin ging het alleen maar over twee graden. De modellen hielden geen rekening met scenario's waarbij we de opwarming nog onder de anderhalve graden konden houden, dat werd beschouwd als een gepasseerd station.'
Maar nu de politiek heeft besloten om het klimaatdoel aan te scherpen veranderen ook de wetenschappelijke onderzoeksvragen. Want wat is precies het verschil tussen twee graden en anderhalve graad opwarming? En wat zou er moeten gebeuren om daar überhaupt nog onder te kunnen blijven? Om daar antwoord op te geven krijgt het ipcc de opdracht om een 'speciaal rapport' te maken en De Coninck is een van de auteurs. 'Ik schrok van de uitkomsten, het was veel ernstiger dan ik had verwacht.'
Die halve graad extra betekent het verschil tussen serieuze schade aan de koraalriffen en het compleet verdwijnen ervan. Het betekent het verschil tussen eens in de eeuw en eens in het decennium een ijsvrije Noordpool. Bij anderhalve graad worden zevenhonderd miljoen mensen minstens eens in de twintig jaar blootgesteld aan extreme hitte, bij twee graden geldt dat voor twee miljard mensen. In het twee-gradenscenario smelten de ijskappen aanzienlijk sneller, stijgt de zeespiegel veel harder en wordt het weer overal ter wereld stukken extremer, met toenemende armoede tot gevolg. Voor de kleine eilandstaten is het een bevestiging van wat ze al vermoedden: alleen met een anderhalve-graaddoel hebben ze kans om te overleven.
Dessima Williams is dan ook 'dolgelukkig' als ze in Parijs de voorzittershamer naar beneden ziet komen. Dit is het hoogtepunt van een lange campagne, waar zij in Kopenhagen het frustrerende voorwerk voor had gedaan. 'Het laat zien dat je een lange adem nodig hebt om iets gedaan te krijgen op het internationale toneel.'
Er zijn ook kleine eilandstaten die minder gelukkig zijn met de uitkomst, omdat ze vinden dat hun coalitie had moeten vasthouden aan juridisch afdwingbare schadevergoedingen. 'Maar ik was ervan overtuigd dat dit de beste uitkomst was', zegt Enele Sopoaga. 'Meer zat er niet in. Tuvalu is een van de kleinste landen ter wereld en we zaten aan tafel met de VS. Het was toch een beetje David tegenover Goliath.'
Na afloop van de top in Parijs spreken de commentatoren bijna unisono over een 'historisch akkoord'. In verschillende profielen en reconstructies worden de kleine eilandstaten gevierd als klimaatkampioenen die de wereld de ogen hebben geopend, waardoor de crisis nu eindelijk zou worden aangepakt met de urgentie die het verdient. Op aandringen van John Kerry is Enele Sopoaga een dagje langer gebleven om de slotceremonie met eigen ogen te aanschouwen en nadat zijn diplomatieke succes officieel is bekrachtigd wordt hij in een colonne naar het vliegveld gebracht. 'Alle stoplichten stonden op groen. Het vliegtuig stond al een tijdje te wachten op de startbaan, maar mocht niet vertrekken voordat ik aan boord was. Eigenlijk is het natuurlijk vreemd, dat ik als premier van zo'n klein landje zo'n grote invloed had - zoiets kan alleen op een klimaattop.'
2015 - Nu De stille dood van het anderhalve-graaddoel?
'Het zal waarschijnlijk tien jaar durenvoordat iemand kan zeggen of het klimaatakkoord van Parijs, dat met zoveel tamtam werd gepresenteerd op 12 december 2015, een historische gebeurtenis was die het moment markeerde waarop de mensheid de strijd tegen klimaatverandering eindelijk serieus begon te nemen, of gewoon de zoveelste therapiesessie van de Verenigde Naties die er vooral toe diende om ons beter te laten voelen over onze val richting de klimaatcatastrofe.' Zo begon de Amerikaanse journalist Jeff Goodell zijn reconstructie van de klimaattop inRolling Stone.
We zijn nog geen volle tien jaar verder, maar het heeft er alle schijn van dat 'Parijs' niet het keerpunt is geworden waarop destijds was gehoopt. Wat is het waard geweest, die zwaarbevochten belofte dat de wereld zou streven de opwarming van de aarde te beperken tot anderhalve graad, als landen vervolgens doodleuk doorgaan met het oppompen van olie en gas?
De klimaatconferentie die nu plaatsvindt in Bakoe is alweer de 29ste van zijn soort, maar het klimaatdoel raakt elk jaar verder uit het zicht. Met het huidige beleid koersen we af op een opwarming van zo'n drie graden aan het einde van de eeuw, zelfs in het optimistische scenario dat alle landen hun klimaatambities waarmaken zal de wereld meer dan anderhalve graad warmer worden.
VolgensThe Guardianzijn de meeste ipcc-wetenschappers het erover eens: de anderhalve graad uit Parijs is een loze letter geworden. De Britse krant had eerder dit jaar een enquête uitgezet onder vooraanstaande klimaatwetenschappers. Slechts 22 van de 380 respondenten weigerde de anderhalve graad dood te verklaren. Ruim driekwart van hen geloofde dat de wereld afstevent op een desastreuze opwarming van minstens 2,5 graden. Menige klimaatwetenschapper was de wanhoop nabij, want achter die droge getallen gaat een dystopische toekomst schuil van ecologische verschraling en humanitaire ellende. 'Ik vind het woestmakend, verontrustend en overweldigend', antwoordde een ondervraagde wetenschapper. 'Ik ben blij dat ik geen kinderen heb, wetende hoe de toekomst eruit zal zien', zei een ander.
Heleen de Coninck was ook benaderd voor de enquête, maar heeft vriendelijk bedankt. 'Ik vind het een rammelende onderzoeksmethode,' zegt ze. 'In feite vraag je een stel klimaatwetenschappers naar de politieke haalbaarheid van een uitkomst. Die hebben hele uiteenlopende expertises. De een weet alles over het smelten van gletsjers, de andere kijkt naar de ethische kant van het verhaal, maar of we de opwarming beperken tot anderhalve graden is en blijft een politiek vraagstuk. Daar kunnen zij niet over oordelen. Dus wat zegt deze uitkomst? Vooral dat de ipcc-auteurs het geloof in politieke actie zijn verloren.'
Wat die wetenschappers wel kunnen constateren is dat de gemiddelde wereldtemperatuur in de eerste negen maanden van 2024 al 1,54 graden Celsius boven het pre-industriële gemiddelde lag. Of dit een tijdelijke uitschieter was of dat we de rode lijn gepasseerd zijn valt pas later te zeggen. In theorie is het nog mogelijk dat we in 2100 kunnen vieren dat het klimaatdoel van Parijs is behaald, al hebben we daar waarschijnlijk wel technologieën voor nodig waarmee we op grote schaal CO2 uit de atmosfeer kunnen filteren. En hoe meer broeikasgassen de komende decennia nog uit de schoorstenen en uitlaten ontsnappen, hoe lastiger dat wordt. 'Het anderhalvegraaddoel is misschien nog niet dood, maar wel ernstig ziek', aldus De Coninck. 'En de vooruitzichten zijn niet goed.'
Volgens oud-klimaatchefYvo de Boer is het doel nooit echt levensvatbaar geweest. 'Het heeft meer kwaad gedaan dan goed. Waarom zou je een doelstelling aannemen waarvan je eigenlijk zeker weet dat die niet gehaald wordt? Het is net zoiets als overgewicht: als je jezelf een afslankdoel stelt waardoor je alles moet laten wat je leuk vindt in het leven, is de kans groter dat je achteraf tot de conclusie komt: nou misschien was het niet zo'n handige doelstelling.'
'In 2015 was het al duidelijk dat het razend moeilijk zou worden om onder de twee graden te blijven', zegt ook klimaatbeleiddeskundige Bert Metz. 'En wat deden we? We verzetten de doelpalen. Rationeel gezien is dat natuurlijk absurd.' Toch denkt hij dat de wereld uiteindelijk beter af is door het akkoord in Parijs, al was het maar omdat het een extra gevoel van urgentie gaf en het wel degelijk heeft gezorgd voor strenger klimaatbeleid. 'In 2015 lag de wereld nog op koers voor drie à vier graden opwarming aan het eind van de eeuw. Daar is toch wel het nodige afgeknabbeld. Nog lang niet genoeg om onder de anderhalve graad te blijven, misschien is dat inmiddels wel onmogelijk geworden, maar ook dan blijft het belangrijk dat we onze CO2 uitstoot zo snel mogelijk naar beneden brengen. Er bestaat geen veilige grens, we zien nu al hoe verstorend klimaatverandering is.'
Op Tuvalu kunnen ze daarvangetuigen. 'De hitte is ondraaglijk geworden, er zijn meer tropische cyclonen en de weerpatronen zijn totaal veranderd', zegt Enele Sopoaga. 'Steeds meer mensen verlaten het eiland en kiezen voor een toekomst in Nieuw-Zeeland of Australië.'
De oud-premier kan het ze moeilijk kwalijk nemen, want voor een leefbare toekomst blijft zijn thuisland afhankelijk van de welwillendheid van rijke industrielanden. Op de top in Azerbeidzjan ging het de afgelopen weken vooral over de vraag wie de rekening betaalt: armere landen hebben financiële hulp nodig om te kunnen investeren in schone technologie en om zich aan te kunnen passen aan de stijgende zeespiegel of oprukkende woestijnen - om nog maar te zwijgen over de kosten van overstromingen, orkanen of misoogsten.
Net als in Parijs zullen de kleine eilandstaten in Bakoe opnieuw een appèl doen op het geweten van rijke industrielanden, maar het momentum van destijds lijkt nu ver te zoeken. Zwaargewichten als Joe Biden, Ursula von der Leyen en Xi Jinping zijn allemaal thuisgebleven. Op een nieuwe doorbraak rekent eigenlijk niemand.
'Het regent hier al vier dagen non-stop', vertelt Dessima Williams via een videoverbinding vanuit Grenada. De zweetdruppels staan op haar voorhoofd, want tot overmaat van ramp is ook de airconditioner kapot. 'We kampen met aardverschuivingen. Deze zomer raasde een categorie 4-orkaan over het eiland. Wij leven nu al met de gevolgen van een warmere wereld.'
De anderhalve graad waar ze zo lang en hard voor heeft gestreden, raakt steeds verder buiten bereik, dat ziet Williams ook. Toch is het geen verspilde energie geweest. 'Het heeft op z'n minst bewustzijn gecreëerd bij de rest van de wereld. In de wetenschap, in de politiek en in de rechtbanken dient die anderhalve graad nog steeds als een meetpunt. Ik vrees dat de opwarming van de aarde voorlopig door zal gaan, maar als we die grens nooit hadden getrokken, had niemand geweten dat we er overheen waren gegaan.'
...