Systeemkritiek Marian Donner

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
20 februari 2025
Het thema was systeemkritiek en ik probeerde studenten van de kunstacademie in Groningen uit te leggen waarom zulke kritiek in de kunsten zo vaak netjes binnen het systeem blijft. Meer dan 'bewustwording' van de juiste mening wordt het meestal niet (racisme, seksisme, kolonialisme, oftewel kapitalisme, zijn slecht) of erger, het is weer zo'n tandeloze oproep tot meer inclusiviteit, gericht op een publiek dat het daar toch al mee eens is. Vanzelfsprekend haalde ik Marcuse erbij: de eendimensionale mens is degene die niet meer buiten het systeem kan denken, die zijn taal, verlangens en angsten heeft geïnternaliseerd. Vandaag zouden de studenten echter iets maken dat daarvan los moest komen. Bevrijd je'inner weirdo'had ik ze meegegeven en doorbreek, in de woorden van Marcuse, 'de vernietigende kracht van de normaliteit'.
Er werd geschilderd, gebouwd en gehamerd. Een van de studenten had een Truth or Dare-spel gemaakt dat we aan het eind van de dag met zijn allen speelden. Om de beurt lazen we een kaartje voor, voerden een opdracht uit of spraken de waarheid. Schaam je je voor je luiheid, je armoede, je lichaam? Ik kreeg een Dare en loeide op handen en knieën als een koe. Was dit dan hoe systeemkritiek eruitziet? Wat, in vredesnaam, hebben we daaraan?
Bijna niemand bleek zich te schamen, de opdrachten werden allemaal uitgevoerd.I dare you to love yourselfluidde de opdracht tegen het einde van het spel steeds vaker, en dan lachte degene die het kaartje kreeg, want aan zelfliefde geen gebrek, hoor! Maar toen de laatste, gezamenlijke opdracht kwam, durfde niemand zijn broek uit te trekken. Natuurlijk niet: hoeveel we ook van onszelf houden, de vrees voor de blik van de ander wordt er niet minder om.
Het was weer eens wat anders, dat sowieso. Normaal gesproken sta ik bij optredens op een podium met de stoeltjes in de zaal netjes in het gelid. Vroeg of laat komt tijdens zo'n avond altijd dezelfde vraag: alles leuk en aardig, maar wat kunnen we doen? Soms voel je de honger naar een antwoord haast uit de zaal opstijgen: geef ons een oplossing, een reddingsboei, iets! Was ik een oplichter, heb ik al vaak gedacht, dan had ik iedereen hier zo mijn cryptomunt kunnen verkopen, of elk ander dom project.
Het is belangrijk om je uit te spreken, de straat op te gaan, in actie te komen, absoluut, zeker nu wereldwijd radicaalrechts aan kracht en macht wint, en vrijheden almaar verder worden ingeperkt (behalve de vrijheid van kapitaal). Maar het is ook belangrijk om te beseffen dat de opkomst van radicaal-rechts wereldwijd drijft op de angst voor de Ander, de vreemdeling, en een woede naar alles wat zich niet schikt naar de norm. Oftewel: op de vernietigende kracht van de normaliteit. Het zijn de afwijkingen, de onaangepasten en de weirdo's, schreef Marcuse, die laten zien dat het mogelijk is om anders te denken, te voelen en dus te leven, en zo een andere dimensie op de realiteit openen.
Ik moest denken aan die keer dat ik in galerie Rozenstraat was en Hilmano van Velzen daar optrad, ook wel bekend als De Dakloze Dichter. Hij was samen met zijn vriendin gekomen en zou de avond afsluiten met een optreden van tien minuten, maar bleek na een half uur nog lang niet uitgesproken. In de zaal werd het steeds onrustiger, er klonk gezucht, ongemakkelijk geschuifel, mensen begonnen voorzichtige blikken opzij te werpen: kan ik met goed fatsoen al weg, val ik dan niet te veel op, wat doet de rest? Nadat er eindelijk iemand opstond om zich zachtjes naar de uitgang te bewegen, volgde meteen een hele kudde.
En toen zag ik haar, de dichters vriendin, ze lag languit op de grond, met haar handen onder haar hoofd en een grote glimlach op haar gezicht. Voor haar kon dit optreden niet lang genoeg duren, ze zou uren, dagen, naar hem kunnen luisteren, wat anderen ervan dachten deerde haar niet. Uiteindelijk was iedereen weg, behalve zij en haar dichter, en was de ruimte enkel nog gevuld met liefde.