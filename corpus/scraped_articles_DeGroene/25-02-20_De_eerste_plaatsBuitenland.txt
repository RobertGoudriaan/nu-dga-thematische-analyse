De eerste plaats Buitenland

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
20 februari 2025
'Het enige waarvan je echt nooit wil dat het gebeurt, is je wil niet dat Rusland en China zich verenigen. Ik ga ze moeten ont-verenigen, en ik denk dat ik dat voor elkaar kan krijgen.' Dat zei de Amerikaanse president Donald Trump vorig jaar, een beetje onhandig geformuleerd, tegen de Amerikaanse politiek commentator Tucker Carlson.
Trump voelt zich dus zeer ongemakkelijk bij de Russisch-Chinese toenadering van de laatste jaren. Hij vermoedt waarschijnlijk dat de Verenigde Staten hun eerste plaats op het wereldtoneel wél kunnen behouden als China en Rusland verdeeld zijn, maar níet als ze samen één blok vormen. En die eerste plaats, daar gaat het hem om. Als hij voor het behouden van die eerste plaats Europa aan de grillen van Rusland moet uitleveren, dan doet hij dat.
Met dat idee in het achterhoofd wordt de houding van Trump tegenover Poetin in zijn onverwachte telefoongesprek op 12 februari een stuk minder irrationeel dan het op het eerste gezicht lijkt. In dat gesprek gaf hij opeens een aantal belangrijke troeven aan Poetin uit handen. Hij stelde dat Rusland de geannexeerde delen van Oekraïne niet hoeft terug te geven, en dat Oekraïne wat hem betreft ook niet hoeft te rekenen op Navolidmaatschap. Voor veiligheidsgaranties mag Europa ook zelf zorgen.
Veel commentatoren vonden dat onbegrijpelijk, want wie legt er nou zo openlijk zijn kaarten op tafel terwijl de onderhandelingen over vrede in Oekraïne nog niet eens zijn begonnen?
Bij het anderhalf uur durende gesprek waren alleen tolken aanwezig, geen notulisten. We weten het dus niet zeker, maar het is heel wel mogelijk dat Trump bij zijn gesprekken met Poetin zijn ogen gericht had op iets dat voor Trump veel belangrijker is. Misschien wil hij Poetin op deze manier paaien, zodat die ontvankelijker wordt voor de door Trump gewenste 'ont-vereniging' van China en Rusland. Trump werpt Rusland delen van Oekraïne, en misschien later ook andere delen van Europa, niet zomaar toe. Hij wil hem zo verleiden om dichter naar Amerika op te schuiven, en om dan ook meteen een al te nauw bondgenootschap met China op te geven. Voor Trump zou het ideaal zijn als Rusland zich op zijn minst neutraal zou opstellen, mochten China en de VS in de toekomst met elkaar in conflict komen. En die kans is niet klein: denk aan Taiwan, maar ook aan de Zuid-Chinese Zee.
Voor Europa is de opstelling van Trump tragisch, maar voor die tragiek heeft hij geen werkelijke belangstelling. Hij heeft een hoger doel voor ogen: winnen van China. Dat Trump zich vooral op die strijd wil richten, is ook logisch. China is een veel sterker en strategischer speler dan Rusland, met veel diepere zakken en een veel langere adem. Waar Rusland de storm is, zo wordt gezegd, is China de klimaatverandering. De kans dat de VS en China direct met elkaar in militaire aanvaring komen omdat hun geopolitieke belangen botsen, is veel groter. Rusland heeft het vooral gemunt op machtsuitbreiding in Europa, en niet direct op de VS.
Dat een Amerikaanse president China en Rusland met succes van elkaar weet los te weken, is eerder vertoond. Het roemruchte bezoek van Nixon aan Mao Zedong in 1972 leidde ertoe dat de Sovjet-Unie in feite buitenspel werd gezet. De beide presidenten legden in Beijing zo ook het eerste fundament onder China's latere openstelling naar de hele westerse wereld en de economische opkomst van het land.
Maar is het voor Rusland echt een aantrekkelijk idee, nauwere banden met de VS in ruil voor meer gebied en meer macht in Europa? Praktisch gezien zou het voor Rusland nog best lastig zijn om zich van China los te maken: de laatste twee jaar komt ongeveer veertig procent van de Russische import uit China, dertig procent van de export gaat naar China.
Ook ideologisch staan de landen dicht bij elkaar: ze geloven dat er een einde moet komen aan wat ze de 'hegemonie' van de VS noemen, en dat er een 'multipolaire' wereld moet komen waarin de VS niet meer de dominante speler zijn. Dat is een wereld waar naar hun idee de nu bestaande internationale rechtsorde wordt vervangen door een systeem waarbij macht gaat boven recht, en waarbij internationale organisaties niet langer het recht of de plicht hebben om zich te bemoeien met bijvoorbeeld de mensenrechtensituatie in andere landen.
Wat Trump Poetin in ruil te bieden heeft, kan zo zelfs na de uitlevering van Europa te weinig blijken. Trump belooft Poetin dan misschien Europa, maar China belooft hem op den duur de dominantie over de hele wereld.
Trump verleidt Poetin om zijn te nauwe bondgenootschap met China op te geven