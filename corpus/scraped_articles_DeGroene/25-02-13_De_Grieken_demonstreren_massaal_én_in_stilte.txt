De Grieken demonstreren massaal én in stilte

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
13 februari 2025
Athene- Die éne zondag, 26 januari jongstleden, was de massademonstratie op het Syntagmaplein voor het Griekse parlement 'anders'. Anders dan álle andere massademonstraties in het centrum van Athene. Niet omdat er meer mensen dan ooit waren. Zo'n 120.000. Iets minder diezelfde dag in Thessaloniki en een paar andere grote steden. Tienduizenden in dorpen en op eilanden. Duizenden op plekken over de hele wereld waar de Griekse diaspora groot is, zoals in Australië en Amerika. Zelfs Griekse bemanning op tankers onderweg op de oceanen demonstreerde.
Ook al beweerden de Griekse politie en de regeringsgezinde media dat er slechts vijftienduizend demonstranten waren. De rest zou bestaan uit 'nieuwsgierige toeristen'.
Niet omdat er voor het eerst in de geschiedenis op die zondag ook in álle Europese hoofdsteden voor Griekse ambassades werd gedemonstreerd. Niet omdat er alles bij elkaar een half miljoen Grieken in de wereld protesteerden en we dat allemaal op het moment dat het gebeurde dankzij onze telefoons konden zien. Neen, het was 'anders' omdat de mensenmassa díe zondag doodstil was. Oorverdovend stil. Er was een onheilspellend geroezemoes. De enorme massa praatte zachtjes, velen fluisterden. De gebruikelijke schreeuwers van slogans, ontelbare toeters en de doorgaans overdaad aan spandoeken ontbraken. Alleen de kern van de'usual suspects',de antifa, ecologische en ultralinkse activisten die áltijd de straat op gaan en die dicht bij het parlement pal tegenover de rijen oproerpolitie stonden, scandeerden wat, ingetogen, bijna zachtjes.
Er waren géén giga speakers die vanaf het parlement-bordes over het reusachtige plein schalden. Je zag niet alleen de gebruikelijke massa jonge radicalen, verstokte sociaal-democratische en ook communistische boomers en bejaarden. Die gingen bijna verloren tussen de massa's mannen in pak en duur geklede dames, soms met bontjassen. Losten op tussen deftige opa's en oma's en Filipijnse nanny's met kleine kinderen aan de hand die ernstig achter flitsende yup-ouders aanliepen. Voor het éérst was de achterban van premier Mitsotakis zélf massaal de straat opgegaan: een absoluut novum.
De reden was niet meer alléén de Griekse 'Tempe-treinramp', de door verregaande corruptie en wanbestuur veroorzaakte frontale botsing van een personen- en een goederentrein op 28 februari 2023 waarbij 57 vooral jonge Griekse studenten omkwamen. De reden was déze keer wat er in de twee jaar ná de ramp is gebeurd: de 'doofpot-operatie' van de regering en van justitie, die géén onderzoek doet en verantwoordelijke politici en bestuurders openlijk beschermt. En dat gaat inmiddels zélfs electoraat van premier Mitsotakis te ver. De voorbereiding voor de grootste herdenkingsdemo ooit op 28 februari is in volle gang.