Niet voederen a.u.b.

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
30 mei 2024
Berlijn, 1885.In een zucht was het geregeld, de koloniale opdeling van Afrika onder Europese mogendheden. Leopold II, koning der Belgen, was te laat; in descramble for Africawas het enorme continent al nagenoeg verdeeld, alleen in het 'hart der duisternis' resteerde nog één enorme witte vlek. Hij kreeg het zonder veel moeite, een gebied tachtigmaal zo groot als zijn eigen land.
Niet dat hij dat zo precies wist. Met 'enkele vluchtige potloodstrepen' op een provisorische kaart van Stanley - ik citeer David Van Reybrouck inCongo- had hij zijn toekomstige grondgebied aangegeven. Volstrekt willekeurig. 'Er was geen natuurlijke entiteit, geen historische noodzaak, geen metafysische lotsbeschikking die de inwoners van dit gebied voorbestemde om landgenoten te worden. Er waren alleen twee blanke mannen, een met een snor, een met een baard, die op een zomerse voormiddag ergens aan de Noordzeekust in rood potlood op een groot vel papier wat lijntjes met elkaar verbonden.'
Leopold poseerde met succes als weldoener, begunstiger van de wetenschappen en heilzaam verspreider van het katholicisme onder de heidenen. In werkelijkheid was hij een meedogenloze veroveraar, uitsluitend geïnteresseerd in macht en buit, al liet hij het vuile werk over aan anderen, aan Stanley, later aan een extreem wreed Afrikaans huurlingenleger, de Force Publique. Zelf heeft hij zich uit angst voor ziektebesmettingen nooit in zijn onuitputtelijke wingewest vertoond. Maar wel schepte hij tegen zijn Belgische onderdanen graag op over zijn nieuwverworven rijkdommen.
In mei 1897 vindt in Brussel een wereldtentoonstelling plaats. Bij zijn jachtslot in Tervuren, aan de rand van Brussel, laat de koning een spektakelstuk opvoeren, 'een freakshow die zo uit Circus Barnum zou kunnen komen'. Die vergelijking komt uit Christophe Boltanski'sKing Kasaï: Een nachtelijke zoektocht naar het koloniale verleden. Boltanski bracht een nacht door in het Koninklijk Museum voor Midden-Afrika, dat sinds 2018, na een grondige renovatie omgedoopt tot AfricaMuseum, van dat verleden getuigt. Beschaamd, maar volgens de auteur nog niet beschaamd genoeg. Zijn boek bevat misschien niet veel nieuws, maar wel zoomt hij zodanig verontwaardigd en welbespraakt in op schokkende details dat ik het boek met rooie oortjes las.
Op weg naar het museum - 'een heel imperium, gecomprimeerd in een doos' - stuit de onderzoeker in een pastorietuin op zeven identieke grafzerken. Hij kent de namen van de mensen, drie vrouwen en vier mannen, die hier in 1897 begraven zouden zijn. In werkelijkheid zijn het lege graven. Van deze doden werden de botten in een anoniem massagraf gedumpt, ergens in een nabijgelegen bos. De zeven maakten deel uit van de 267 mannen, vrouwen en kinderen die waren weggerukt uit hun dorpen in Opper-Congo om in Tervuren als inboorlingen op te treden in drie 'negerdorpen' - niets anders dan een menselijke dierentuin.
Twee maanden lang moesten ze er volgens een strak rooster zingen en dansen, op de tamtam slaan en poseren voor hutten met rieten daken. 's Nachts werden ze opgesloten in de koninklijke stallen, bij de paarden. De openluchttentoonstelling was voor de koning een doorslaand publiciteitssucces. Dagelijks liepen er dertigduizend nieuwsgierige bezoekers rond in zijn namaak-Congo. Sommigen gooiden snoepjes of bananen naar de 'acteurs', ze wilden hun tanden zien of hun handpalmen. Toen er in de pers geschokt werd gereageerd, hingen de autoriteiten bordjes op bij de ingang: 'Geef geen eten aan de inboorlingen, ze worden al door ons gevoed.' Niettemin werden de 'inboorlingen', blootgesteld aan de grimmige weersomstandigheden, in groten getale ziek. Zeven van hen overleefden het niet.
Een van de topattracties van het museum, nu opgeborgen in een kelder, was het uit 1913 stammende betonnen beeld van 'de luipaardman', half mens, half dier, met messen aan zijn vingertoppen waar de auteur als kind al nachtmerries van kreeg. Zijn ongekende populariteit dankt dit hybride monster aanKuifje in Afrika, een vroege schepping (1930) van Hergé. Het moet, zeker voor de Kuifje-liefhebbers, een pijnlijk album zijn. Kuifje is het prototype van de koloniale opzichter. Hij beveelt, scheldt en beledigt erop los, hij leert kleine Congoleesjes in de openluchtklas van de missie 'tot vier tellen', kortom, 'bladzij na bladzij laat Hergé zowat alle racistische clichés over Afrika de revue passeren.' Uiteraard is ook Hergé nooit in Afrika geweest, al zijn kennis heeft hij opgedaan in de tentoonstellingszaal van Tervuren waar hij dagelijks kwam om schetsen te maken.
Op het omslag vanKing Kasaïstaat een schilderij van Chéri Samba,Réorganisation, met de opgezette olifant die ter gelegenheid van de Brusselse Wereldtentoonstelling van 1958 op bestelling werd neergeschoten. Hier staat hij nu 'met zijn versleten oren die slaphangen als slecht aangetrokken zeilen, (...) helemaal apart, ver van alles, in een absolute eenzaamheid.'
Schilderij en boek gaan over de strijd om de dekolonisering. De olifant is de stomme getuige van het getouwtrek om een vernederend beeld: museumpersoneel probeert te verhinderen dat een groepje Afrikanen het naar buiten probeert te trekken. In Tervuren, suggereert Boltanski meer dan eens, is dat vernederende geweld te zeer weggemoffeld. In proza dat soms stikt van ingehouden woede en schaamte probeert hij dat goed te maken.
Boltanski's proza stikt soms van woede en schaamte
YVES HERMAN | Het standbeeld van koning Leopold II is beklad met graffiti. AfricaMuseum, Tervuren, België CHRISTOPHE BOLTANSKI King Kasaï: Een nachtelijke zoektocht naar het koloniale verleden Vertaald door Prescilla van Zoest. Cossee, 160 blz.