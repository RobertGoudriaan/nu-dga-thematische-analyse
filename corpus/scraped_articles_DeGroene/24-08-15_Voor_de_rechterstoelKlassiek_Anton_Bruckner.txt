Voor de rechterstoel Klassiek Anton Bruckner

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
15 augustus 2024
Vaak werd jubilaris Anton Bruckner (1824-1896) overdaad verweten. Maar zijn muziek is tot het laatst een indrukwekkende ontdekkingsreis. Met helse afloop.
De Eerste symfonie,die Anton Bruckner in dat vreselijke Oostenrijkse dialect van hem's kecke Beserlnoemt, zeg 'spring in het veld', begint in een fris marstempo - een ochtendwandeling van de padvinders. Mijn eerste reactie als scholier is afgrijzen: Baden-Powell. Het duurt maar even. Een lyrisch innig thema breekt de optimistische stompzinnigheid, het panorama verbreedt zich, het orkest begint op te stijgen. Bruckner rijst als een drone ten hemel en ziet zijn pad verdwijnen aan de horizon. Hij ziet onder zich de eilanden van stilte, ziet hoe de lijnen van de heuvelkammen zich contrapuntisch met elkaar vervlechten. Dan stijgt hij nog hoger, naar boven de wolken. Heel even is hij Caspar David Friedrichs wandelaar in de mist. Dan keert hij terug naar de aarde, nu zeker van de marsroute en nog verlokkender gegrepen door het leven, de schoonheid en het raadsel en het drama van het zijn.
Hier staat een naïeve, ontwapenende, hoogst intelligente muziek bruisend een uitzonderlijke combinatie van eigenschappen uit te stralen. Hier neemt een hypergevoelige grote geest met alle zintuigen in de aanslag de metafysica van zijn natuurlijke omgeving waar. Zoiets was er in de symfonische muziek nog niet. Had de maker zich met vergelijkbare precisie en gemak in woorden kunnen uitdrukken, dan was er misschien een soort Rilke van gekomen. Met dezelfde gewijde ernst vermoedelijk, want humor is er bij Rilke noch bij Bruckner. Maar ongelooflijk is de onbevangenheid, in de pracht van zijn verwondering hooguit vergelijkbaar met de eerste symfonieën van Tsjaikovski of de late pianosonates van de onbegrensd geïnspireerde Schubert.
De eerste drie Bruckner-symfonieën, de niet meegeteldeNuldemeegerekend, hebben de aura van ontdekkingsreizen. Ze bestormen hoopvol een nog onbereikbare oneindigheid. En Bruckner wordt per stuk beter. DeTweedehoeft niet eens meer op te stijgen, die zweeft vanaf de eerste maat als een weidse, prachtige, soms demonische droom in de ruimte. De schitterendeDerde symfonieis daarna bijna te volwassen. Hij staat als een te grote kathedraal stabieler, officiëler, zelfbewuster maar ook standbeeld-achtiger in het te kinderlijke heuvelland van Bruckners jeugd. De man is groot, het kind is weg. Decoming of ageis ook bij Bruckner soms verarming. De grootsheid van deAchtsteen deNegende symfonieis monsterlijk monumentaal, machtig verdrietig.
Maar zo ken je hem. Als monument. Met Bruckners symfonieën is helaas nogal gerotzooid. Door zijn paternalistische vrienden en op hun aanraden door Bruckner zelf, die geschrokken van een haatzaaiende kritiek en zogenaamde goede raad van intimi als de gebroeders Franz en Josef Schalk zijn symfonieën kortwiekte en kuiste. Ze hebben hem schade berokkend, laten de originele versies van de symfonieën horen. Die zijn sprankelender, rijker en onvoorspelbaarder dan de staatswaardige monumenten die de onzekere Bruckner dacht te moeten scheppen, met de marmeren voorbeeldigheid die na zijn dood de nazi's in zou pakken.
Hij moest juist niet in de pas lopen, had hij van zijn vroegste worpen kunnen leren. Hun onbeteugelbare kracht ligt in het mateloze. Daarom zijn de clichés over Bruckners langdradigheid zo misplaatst. De escalatie is juist nodig. Anders dring je hem een voor zijn soort betovering fatale orde op. Bruckners vorm - soms zo schematisch als zijn denken vrij is - blijft een grove mal, niets meer. Vorm is hoe zijn wind waait. De als vormbreuken gelaakte, veelbesproken pauzes in de symfonieën zijn bezinningsmomenten. Hij kan niet één kant op. Hij kan overal heen. De eenheid is hij, de kinderlijk complete mens erachter.
Terug naar dieEerste symfonie.Daar spreekt geen jong talent, maar een mens van 42. Van de veertiger Bruckner zijn foto's bewaard gebleven. Ze tonen een mismoedig kijkende, gezette man met een snor op het bolronde hoofd. Je ziet het type dat te vaak naar de dokter gaat met vage klachten, een tobberige klerk uitRadetzkymarschvan Joseph Roth. Maar toch een musicus, en wat voor een. Een die als organist in Nancy en Parijs, later in Londen, publiek en vakbroeders verplettert met zijn briljante orgelimprovisaties, in geïmproviseerde fuga's en dubbelfuga's intellectuele vaardigheden etaleert die nogal wringen met zijn imago van domme, ongecultiveerde boer van buiten.
Hij mist alleen privileges en sociale bekwaamheden. In het Oostenrijk van de op hiërarchie gebouwde dubbelmonarchie is hij een gewone onderwijzerszoon uit de provincie met de voor zijn nederige stand bestemde klerkenloopbaan, tot eerst zijn orgelspel en na zijn zestigste zijn componeren hem de onverwachte roem brengen, nadat de dirigenten Arthur Nikisch en Hermann Levi via zijnZevende symfoniehet genie in hem ontdekken.
De weg naar dat moment is lang en bitter. Bruckner begint als hulpleraar in treurige uithoeken van Oberösterreich. Wordt hulpleraar en organist in het klooster St. Florian, waar hij als scholier volgens Brahms, die hem veracht, is verpest door de papen. Hij is een man alleen, van het ene naar het andere plomp kansloze huwelijksaanzoek hunkerend naar liefde en vastigheid. Hij is de puberteit amper ontgroeid of hij schrijft zich al in voor een pensioenfonds. Zekerheid voor alles. En maar blokken. Terwijl normale jongeren in kroeg en hooiberg de bloemen buiten zetten, schrijft de jonge Bruckner de emoties van zich af in geestelijke werken. EenPange lingua, eenRequiemvoor vierstemmig mannenkoor en orgel. Keurig, keurig.
In Windhaag krijgt de hulpschoolmeester in 1842 van de inspecteur een pluim voor zedelijk gedrag.Sitten: Sehr gut.Nog begin jaren vijftig blokt hij blijkbaar zonder enige illusie over zijn muzikale toekomst stug door voor de hogere echelons van het onderwijzerschap. In januari 1855, een jaar voor zijn benoeming tot dom-organist in Linz, behaalt hij het diplomaLehrer für Hauptschulen. Hij is dan 31, genie in wording, en geen mens die het ziet. Je moet Robert Schneiders genialeSchlafes Bruderlezen om dat drama te begrijpen. Intussen voelt hij zich eenzaam en miskend. Als een aanhankelijke hond schrijft hij werken voor vrienden en bazen. Voor zijn eerste, twaalf jaar jongere vlam, Aloisia, dochter van zijn gastheer Michael Bogner, componeert hij eenFrühlingsliedop tekst van Heine,'Gewidmet dem Namensfeste einer aufblühenden Frühlingsrose'. De boodschap slaat begrijpelijkerwijs niet aan.
Dan maar doorleren. Vanaf 1855 studeert hij bij Simon Sechter, de beroemde professor voorGeneralbass und Kontrapunktaan het Conservatorium in Wenen. Hij werkt zo hard dat Sechter, die na elke voltooide leergang getuigschrift na getuigschrift voor de eerzuchtige Bruckner schrijft, probeert zijn ijver af te remmen. Na zijn hellegang door alle stadia van contrapunt is de meesterleerling technisch wel tot alles in staat. Ten koste van veel. Zenuwinzinkingen zullen in Bruckners leven niet zeldzaam zijn, magische herrijzenissen evenmin. In 1868 volgt hij zomaar zijn leermeester in Wenen op.
Maar ook als vanaf 1884eindelijk de roem komt, blijft hij de te kleine man in een te groot geschapen wereld. Hij mag op audiëntie bij de keizer, vermogende vrienden trekken in 1890 de beurs voor een verlofjaar, maar voor Weense karikaturisten blijft de kleine organist met dat gezette lijf
in die belachelijke pakken dankbaar onderwerp van spot, en het sociale leven blijft een brug te ver. Zijn wankele natuur belaagt hem als de demon van de zeven plagen. Hij lijdt aan teldwang. Hij telt maten in stukken, de bladeren aan de bomen, de vensters in gevels. Hij verzoekt een vrouwelijke kennis, Betty von Mayfeld, bij een volgende gelegenheid geen met parels opgetuigde jurk te dragen, dan gaat hij weer tellen.
Even dwangmatig is zijn obsessie met de dood en de doden. Hij laat een fotograaf een foto van zijn moeder op haar sterfbed maken, die de rest van zijn leven achter een groen laken in zijn kamer hangt, boven een wijwatervat. Bij het opgraven van Beethovens stoffelijke resten in 1888 neemt hij de schedel uit de kist voor een bizarre tweespraak met de grote voorganger. Bij een vergelijkbare opgraving van Schuberts gebeenten twee maanden later - beide componisten worden naar het Zentralfriedhof overgebracht - legt hij de hand vertrouwelijk op diens schedel. Hoe vaker je over Bruckner leest, des te sterker het vermoeden dat hij heeft geleden aan een aandoening binnen het autistische spectrum. Alles duidt erop. Zijn gehechtheid aan regels. De ontwijkende blikken op foto's. Zijn autoriteitsgevoeligheid, die zich manifesteert in de onbeholpen onderworpenheid van zijn brieven, zelfs in de context van zijn tijd satire op de etiquette. De krampachtigheid jegens vrouwen. Zijn obsessies, vooral met de dood.
Zelf rust hij vorstelijk. Zijn sarcofaag ligt in de gewelven van St. Florian, onder het orgel, met een muur van schedels als decor. Je ziet een knekelhuis van Damien Hirst. Over obsessies gesproken: in de jaren zeventig van zijn eeuw wordt de zedelijk geprezene aangeschoten wild in een #MeToo-affaire. Op de Weense lerarenopleiding waar hij lesgeeft, zou hij een aantrekkelijke studente met 'lieve schat' hebben aangesproken en haar een voorkeursbehandeling hebben gegeven. Dat is aannemelijk. Vrouwen maken hem gek. Hij doet ze meteen een aanzoek, hoe jonger hoe beter. Altijd loopt het op niets uit. Of het liefde is moet je je afvragen. Bruckner droomt van verlossing met de egocentrische verlorenheid die hem in deze tijd fataal zou zijn geworden. Op het conservatorium is zijn ironische neerbuigendheid tegen vrouwelijke muziekstudenten een constante.
Kruipen doet hij voor het hoogste gezag. God, de keizer, de universiteit. Zijn symfonieën draagt hij, maar pas na hun goedkeuring, op aan helden en hoogwaardigheidsbekleders. Eerst de als een God vereerde Wagner(Derde),de Beierse koning Ludwig II(Zevende),keizer Franz Joseph I(Achtste)en ten slotte'dem lieben Gott' (Negende).Even mensonterend is zijn levenslange jacht op eredoctoraten. Nee, de mens Anton Bruckner is het type dat je niet wil kennen.
Maar zijn muzikantensoortis in de westerse muziekgeschiedenis met bijna niemand vergelijkbaar. Hij is met Schubert een van de zeldzame componisten die een letterlijk onbegrensde muzikaliteit onbelemmerd uitspreken. Alles is idee, stroomt vrij met het in de lesbanken bijeengezwete alibi van een verworven recht. Tot het gewicht van zijn gedachten en wellicht zijn huivering voor nog hogere machten dan de muze hem verpletteren. Hoe hoger de torens, des te groter het instortingsgevaar.
In deAchtste symfoniehoor je hem gehavend aan een nachtmerrie ontsnappen. Het eerste deel behandelt een aangekondigde dood, het laatste deel volgens een onbegrijpelijke toelichting van Bruckner een ontmoeting tussen de Duitse en Oostenrijkse keizers met de Russische tsaar in 1884. Het is de prentenboekfantasie van een onmondig kind met de muziek van een God. Hier gebeurt iets heel anders. Hier komt een man zichzelf tegen. Bruckner noemde zijnAchtste 'ein Mysterium'. Dat klinkt zo puberaal als het programma. Mijn wilde gok is dat hij intuïtief heel goed begreep waar hij heen wilde. DeAchtstedraait om het banaal geweldige, ontluisterde mysterie van zijn leven.
Elke Bruckner-symfonie klimt hoger. De inspanning masseerde zijn ambitie en de zelfvernietigende drang om niet te falen. Men moet zich klein maken om de grootheid van de afgoden te zien. Het is de bergtop zien en hem beklimmen. Maar eenmaal boven kijk je naar beneden, waar het voorland van de dood ligt, nu de jeugd voorbij is. Dan weet zelfs de naïeve Bruckner snel hoe laat het is. Zo bewegen de symfonieën met zijn levenscyclus mee. DeEersteis geboorte en deNegendegaat dood, deAchtstewordt de opmaat naar zijn inzicht in het sterven. Daar ontdekt hij wat de dood voor hem echt is. Niet de poort naar de hemel, maar een deadline.
Psychologisch langzamer dan het adagio van deAchtstekan haast niet, maar de verstarring voelt als keerzijde van een verbijstering die in de hoekdelen angst en paniek wordt. Je hoort de opgejaagdheid in de symbolische vluchtbewegingen, in een beroemde uitvoering van deAchtsteonder Wilhelm Furtwängler gedramatiseerd met extreme versnellingen van de golvende vleugelslagen in de doorwerking van het eerste deel.
DeNegendeis met zijn visionaire horrorakkoorden een morbide huivering. De brave Bruckner klopt aan de hemelpoort, waar God niet thuis geeft. Hij is zelf God geworden, moederziel alleen en in acute doodsnood. Het enige gezag, ontdekt hij daar, is de mens zelf. Hijzelf. Vermits hij alles, alles geeft. Wat hij gedaan heeft. Arme symfonie.Dem lieben Gott gewidmet, 'als hij het aanneemt', moet Bruckner wat onzeker hebben toegevoegd. En nu is God dood. De onvoltooide finale van deNegendeis een ruïne van gevoelens. Harnoncourt nam met de Wiener Philharmoniker de losse schetsen op. De scherven zijn completer dan het hele stuk zou zijn geweest. Een leven ligt in duigen. Je hoort doodsangst en afgrijzen. Ik heb zelden zoiets indrukwekkends gehoord.'Angst vor der Unermesslichkeit',heet een mooi Brucknerboek van Klaus Heinrich Kohrs. Daar gaat dit over.
Bruckner is een manzonder enige ironie.Alles in zijn leven is droevig en zwaar. Zijn geluk verpandt hij aan het werk. Alles is offer aan de kunst. De vroomheid is echt, en niet in strijd met het gevecht om het ambacht. De techniek is de chemie van de genade. Bruckner is in de muziek de laatste heilige. De besten van zijn tijd begrepen het. De eenzaat Bruckner trok in zijn Weense jaren juist de jonge intelligentsia aan. Gustav Mahler, Hugo Wolf. De geniale, jong in een gekkenhuis gestorven Hans Rott van wie de kleptomane Mahler alles zou stelen, en om wiens dood Bruckner zo terecht huilde als een kind.
Of Friedrich Eckstein, begaafde jongen die een tijd als Bruckners factotum diende. Eckstein herinnert zich het ontzag waarmee Bruckner over Goede Vrijdag sprak. Dan nam zijn gezicht een 'heel eigen, totaal veranderde uitdrukking van vrees en pijnlijke verrukking aan. Hij sprak met gedempte stem, glanzende ogen, opgetrokken wenkbrauwen en de rechterhand plechtig opgestoken, ongeveer zoals Giotto ooit zijn verlichte grijsaards schilderde, die van God getuigden.'
Als zestiger is Bruckner trouwens zo geschilderd, door Fritz Uhde. Die wordt zo door Bruckners kop getroffen dat hij hem vraagt te poseren voor zijn schilderij van het laatste avondmaal. Bruckner stemt na enige aarzeling toe, en de man in monnikspij links op het schilderij wordt het meest geloofwaardige Bruckner-portret dat ik ken. Bruckner zal het schilderij in Wenen zien. Volgens de overlevering staat hij er stom van verwondering naar te kijken. Misschien ziet hij voor het eerst zichzelf. Alles bij Bruckner is religieus gemotiveerd. Je hoort dat ongeveer zoals een ander God ziet. Eckstein besluit zijnErinnerungen an Anton Brucknerdan ook met de stellige conclusie dat voor Bruckner de compositorische logica 'niet alleen taal was, uitdrukking van de wetten van het bestaan en de kunstzinnige opdracht, maar boven alles uit rechtvaardiging voor de rechterstoel van de eeuwigheid'.
In een wereld waarin iedereen te veel weet, weet Bruckner uitsluitend wat hij weten moet. Op de leerboeken na leest hij nauwelijks. Hij geeft de voorkeur aan ervaren. Naar de Mont Blanc, de hoogste berg van Europa, gaat hij kijken. Hij aanschouwt het wonder en keert tevreden terug naar Wenen. Het is gezien, nu aan de slag. Dat kan de tijd van hem leren. Die absolute overgave, de onverbiddelijke doelgerichtheid, de naïeve volharding. Alles, wat twee eeuwen na zijn geboorte nog altijd verbijstert. Bruckner is zeer groot, en er was niemand zoals hij.
Normale jongeren hangen in de kroeg, maar Bruckner schrijft geestelijke werken