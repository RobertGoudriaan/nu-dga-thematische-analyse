De ultieme genadekreet Fotografie Carrie Mae Weems

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
31 oktober 2024
Carrie Mae Weems creëert werk dat van haar is, maar dat ook over haar gaat. Ze speelt daarbij met de spanning tussen subject en object, performer en regisseur. Ze wil meer dan getuige zijn.
De ideeën komen als ze in bed ligt.Als ze de eeuwige zoektocht naar wie ze is bijna dreigt op te geven. Op een zo'n nacht gaat ze naakt met haar benen gespreid achterstevoren op het hout van haar eetkamerstoel zitten. Ze leunt met haar rug tegen de rand van de eettafel, legt haar hoofd op de tafel, spreidt haar benen en grijpt met een hand in haar haar. De toppen van haar tepels en knieën worden zichtbaar. Documenteren is niet neutraal, dus pretendeert ze dat niet te zijn.
Het ene moment had Carrie Mae Weems een paar foto's gemaakt aan haar keukentafel, die ene keukentafel met de hanglamp en niets meer dan een kale witte muur, soms met foto's eraan. Een deur naast de muur die meer gezelschap suggereert. De eerste die ze maakte, was van een man. De tweede was misschien van een kind of iemand anders in de ruimte. Er was dus iets met die ruimte, er was iets met het licht in die ruimte. Al die dingen kwamen op de een of andere manier samen en ze keek ernaar, denkend: o, dit is een set. Haar huis is eigenlijk een toneelset en haar keuken een plaats van verwondering, ondervraging. Een plek om het heden over het verleden te verhoren.
Het begint niet met opzet, het is een reeks aan toevalligheden. De foto kan ook genomen zijn door een tweede persoon in de ruimte. Een minnaar, een vriendin, een reeks aan suggesties. Carrie Mae Weems nodigt ons uit om alles wat we zien in twijfel te trekken. Want alles wat we zien wordt in beeld gebracht, en degene die het in beeld brengt heeft de macht om dingen weg te laten. En wij bezitten als kijker enkel de onmacht van getuigenis. De man leest de krant, de vrouw naast hem rookt een sigaret, diep in gedachten verzonken, alsof ze een ingrijpende aankondiging in overweging neemt. In een ander beeld gaat ze achter hem staan in zijn schaduw, terwijl hij zich verder over zijn krant buigt. In het volgende beeld omhelzen ze elkaar, ze houdt zijn hoofd teder tegen haar borst aan. Het is huiselijk theater.
Carrie'sKitchen Table Serieswerd geënsceneerd in 1990 en afgedrukt in 2003. Voor de serie fotografeerde ze een fictief drama waarin zijzelf de hoofdrol speelt van een vrouw die haar keukentafel deelt met gasten en getuigen. De setting is steeds dezelfde: een kleine kamer met een tafel en een enkele hanglamp. Andere personages worden gespeeld door geliefden, vrienden en dochters.
Het gaat goed met haar deze dagen, vertelt ze. Ze zou wel wat vaker naar buiten willen gaan. Ze zou haar vrienden wat vaker willen zien. Ze zou het liefst nog vaker in haar studio in New York zijn. Maar anderzijds gaat het goed met haar. En ze gelooft dat dit uitzonderlijke moment in de tijd waarin we ons bevinden ons de kans geeft om na te denken over nieuwe manieren van samenzijn, en over wat belangrijk is. Ze is vorig jaar zeventig geworden, ze hoopt dat ze de verstreken tijd met wijsheid heeft ingezet. In de loop van ons leven denken we na over wie we zijn, vindt Carrie. Wie we zijn en waar we ons aan verbinden, wat ons 's ochtends doet opstaan en wat ons 's avonds naar bed brengt.
En daar dacht ze in haar bed over na, ze huilde erom, stond op en viel op haar knieën op de grond, hees zich weer in bed en vocht zich erdoorheen. Wanneer ze werkt aanGrace Notes,ondertitelReflections for Now,vraagt ze zich af:'What is Grace? What is Grace? What does that mean?' 'Grace, Grace, Grace' -ze rolt het woord over haar tong, weegt het gewicht ervan in haar mond. Om een antwoord te vinden op de vraag waagde ze zich ver buiten haar comfortzone, en ze dacht dat ze het misschien niet zou redden. Maar kunst heeft haar altijd naar de andere kant gedragen. De andere kant van rouw, de andere kant van zoekend zijn, de andere kant van heelwording. Telkens voordat ze aan die andere kant kwam, gebeurde er zoveel in de ruimte daartussen. In de schemering. Dat is de plek vanuit waar ze nog steeds creëert.
Carrie krijgt haar eerste cameravan een vriendje. Zo een die te fout is om te hebben, maar waar je goede dingen aan overhoudt. Vanaf dat moment weet ze dat dit het dialect van genade is waarin ze met de wereld wil spreken.'This instrument is going to lead me into my life',denkt ze. De eerste keer dat ze iemand fotografeert is het een vriendin. Een zwarte vrouw, omdat ze wist welke ruimte ze in de wereld zou gaan innemen. In haar veertiger jaren vertrekt ze naar Rome. Als tiener droomde ze ervan om daar nog een fout vriendje te hebben, een Italiaan met donker haar en een snelle
Vespa. Tot verbazing van haar jongere ik is alles wat ze daar doet werken. Eenzaam misschien, maar zoals Toni Morrison het zegt, de schrijver die op haar knieën leest, is het een eenzaamheid waarvoor ze gekozen heeft, niet een die haar is opgelegd.'My lonely is mine/ Now your lonely is somebody else's/ Made by somebody else and handed to you/ ain't that something? A second hand lonely'.Ze raakt soms overweldigd door dat vermogen van schrijvers om iets te zeggen wat niemand anders je durft te vertellen. In plaats van een fout vriendje neemt ze een prestigieuze prijs mee naar huis: de Joseph H. Hazen Rome Prize.
Haar werk wordt altijd besproken op een beperkte manier, en dat vindt ze moeilijk. De oplettende kijker moet weten dat dit werk over meer gaat dan over ras. Carrie wil het liever hebben over de performatieve aard van haar werk, de plek van schoonheid, omlijsting zoals ze dat in de Renaissance deden om te verwijzen naar het beroep van de geportretteerde, zoals ze in 1988 doet in de serieFour Women,waarin ze zichzelf transformeert in vier prototypen vrouwen, van militante Black Panther naar een vrouw van middelbare leeftijd met blonde pruik en neppe parels in haar oren. Een klein portret van een kleine jongen,Blue Black Boy,uit diezelfde tijd, geeft ze een enorm breed kader, zodat zijn onschuld, het enige beroep dat hij zou hoeven uitoefenen, groter lijkt.
Carrie spreekt de visuele taal van genade vloeiend. Dat doet ze door te luisteren naar de beelden die ze maakt. Ze spendeert tijd met ze om te rouwen. Ontvoert ze door tijd en ruimte naar het heden toe om hun de genade te gunnen die hun niet eerder gegeven was. Om te luisteren naar beelden moet je mijmeren. Aanwezig zijn, deelnemen aan een beeld, een kunstwerk of een foto in al zijn complexiteit. Niet zozeer, zegt Tina Campt, om te horen wat het beeld tegen je wil zeggen of om te zien wat het beeld je probeert te vertellen, maar om de stille frequentie van een beeld in je op te nemen.
In de zomer van de late jaren zeventig gaat Carrie Mae Weems terug naar haar familie. Ze had de mensen die ze haar mensen noemt, zes broers en zussen en haar moeder Carrie Polk, al een tijd niet meer gezien, maar ze had wel aan ze gedacht, terwijl ze verslonden werd door de alledaagsheid van de kunstacademie. Ze voelde de behoefte om iets over haar familie te zeggen, over wie ze waren voor elkaar en wie ze waren in de wereld. Ze voelde ook de behoefte om iets over zichzelf te zeggen, en om al die dingen die gezegd werden op te nemen in een archief.
Carrie was ook bang. Waarvoor wist ze niet, misschien was ze bang dat je spullen inpakken en tien uur naar het noorden rijden om je familie vast te leggen iets pretentieus had. Het voelde als geen afdoende antwoord op de vraag wat je gaat doen met dat chique diploma van de kunstacademie. Misschien was zo'n keuze het bewijs dat je nog nat achter de oren bent. De meest voor de hand liggende vorm voor jonge mensen die nog onvoldoende van het leven hebben gezien om erop te kunnen terugblikken, is die van de getuigenis. Op de eerste avond dat Carrie terug is rennen Van en Vera op haar af, het gaat snel, ze stapt uit de auto, in de verte staat het buitenlicht van de garage aan. Carrie weet nog net op tijd haar cameraflits op ze te richten, enkele tellen later vliegen ze elkaar alweer in de armen. Toen wist ze zeker dat ze veel te lang weg was geweest.
In de periode dat zeThe Kitchen Table-serie maakt bezoekt Carrie Mae Weems het Harvard University Peabody Museum of Archaeology and Ethnology. Ze heeft van horen zeggen dat daar een collectie mysterieuze foto's gehuisvest wordt, die eigendom zijn van zoöloog Louis Agassiz. Het is een collectie foto's die gemaakt zijn van tot slaaf gemaakten in samenwerking met de slavenhouder Dr. Robert W. Gibbes, op aanvraag van een Harvard-etnoloog. Er was veel om te doen, bij binnenkomst in het archief moest Carrie een contract tekenen waarin ze beloofde de beelden die ze zou zien, niet openbaar te maken.
Wanneer ze oog in oog komt te staan met het beeld van 'Delia', een profiel van een van de vijftien tot slaaf gemaakten die op aanvraag van het instituut en zonder hun eigen toestemming vastgelegd werden, wist ze zeker dat ze zich niet aan het contract zou houden. Tina Campt zou het eenmugshotgenoemd hebben, die ene geïnstutionaliseerde fotodiscpline die nog steeds gedwongen opgelegd wordt. Carrie haalde haar camera uit haar tas en begon foto's te maken. De identieke kopieën zou ze gebruiken in een installatie, Delia's zijaanzicht geplaatst tegenover een soortgelijk silhouet van een zijaanzicht van een jonge
West-Afrikaanse vrouw die de jonge Delia aanschouwt, als een lang verloren familielid. Carrie kleurt de tot subject gemaakten rood en noemt de serieFrom Here I Saw What Happened and I Cried.
Ook als je lange tijd niet bij je familie bent, staat de tijd niet stil. De tijd doet je familie veranderen op manieren die je nooit meer kunt terugdraaien. Maar er zijn ook dingen die voor altijd hetzelfde blijven. Alice, haar oudste zus, was nog altijd dezelfde. Ze treft haar aan met krulspelden in haar haar, gewikkeld in een dun laken op het bed. Ze rust, maar het ding met Alice is dat ze nooit echt rust, ook niet als dat zo oogt. De scène is typisch die van een liggende naakte schoonheid, behalve dat ze niet naakt is en dat het laken suggereert dat ze zich afschermt van een intrusieve kijker. Ze gaat ook niet volledig onder de bedrukte sprei onder haar liggen, ze geeft zich niet volledig over aan haar middagdutje: er moet nog gewerkt worden. Alice lacht haar tanden bloot als ze Carrie ziet, of ze weer in de weer is met die camera van haar en waarom ze haar in hemelsnaam met krulspelden in haar haar zou willen vastleggen.
Haar zus Alice was nog steeds Alice, de oudste van de oudste kinderen en dus een beetje de ouder. Wanneer moeder Carrie Polk niet thuis was, kookte Alice, waste ze kleren, maakte ze het huis schoon en deelde ze zelfs klappen uit, of dreigde daarmee. Alice is een geboren leider, niet op de laatste plaats omdat ze op de eerste plaats geboren is. Over dat soort toevalligheden zul je haar niet horen klagen. Leiden doe je met compassie, niet met klagen.
Toen Carrie Mae Weems niet meer thuis woonde kookte ze, waste ze kleren, en maakte ze het huis schoon. Het punt is dat je een vrouw als Alice niets kunt wijsmaken. Wat Carrie Mae Weems kan waarderen aan haar oudere zus Alice is hoe toegewijd ze is aan haar familie. Carrie zelf is toegewijd aan haar getuigenis.
Carrie werd geborenop 20 april 1953 in Oregon, en groeide op in Portland. Toen haar moeder Carrie Polk haar vader verliet, was kleine Carrie getuige van iets wat politicus Daniel J. Moynihan het probleem van de zwarte familie noemde. Dat van de alleenstaande moeder en haar dochters die, groots en veeleisend zoals Moynihan meende dat ze waren, de mannen in hun omgeving volgens zijn theorie domineerden. Moynihan stelde dat er een causaal verband was tussen de relatief hoog opgeleide Afro-Amerikaanse vrouwen en hun professionele successen, en het falen van de Afro-Amerikaanse man om die successen bij te benen. Het rapport dat hij daarover schreef, het zogenaamdeMoynihan Report,bleef de Afro-Amerikaanse families in de jaren daarna achtervolgen. Het hield de wacht in de schaduw van beleidsstukken, penetreerde het Amerikaanse collectieve bewustzijn over de zwarte familie.
Carrie Mae Weems' reactie op de collectieve paniek rond de staat van de zwarte familie resulteerde in een 35mm-fotocollageFamily Pictures and Stories,haar allereerste werk. Niet om tegenover de paniek over de zwarte familie een positieve representatie te stellen - armoede was armoede, en schoonheid is niet iets wat je kunt opleggen - maar om daar een waarachtig verhaal over te vertellen. Ze gebruikt daarvoor een soortgelijke methode als die van Allan Sekula die met zijnAerospace Folktalesde discipline van documentaire fotografie wilde heruitvinden. Sekula maakte in 1973 51 beelden die gingen over de effecten van werkloosheid op zijn eigen witte middenklassefamilie. Hij wilde de wijdverspreide aanname van welvaart van de middenklasse in Californië uitdagen en aanklagen. Een van de begeleidende teksten bij het werk is een cv van één pagina van zijn vader.
Harvard dreigde Carrie Mae Weems aan te klagen voor de foto's uit het archief die ze gebruikt had in haar installatie. Dat vond ze interessant. Het contract dat ze had getekend gebruikte het eigendomsrecht over de Agassiz-daguerretypen als uitgangspunt. Na lang nadenken besloot ze het instituut terug te schrijven. Ze zou akkoord gaan met een aanklacht, mits het proces hierachter openbaar aan het publiek gemaakt kon worden. Want, wie had er eigenlijk eigendomsrecht over deze foto's, die zonder toestemming van haar voorouders gemaakt waren?
Wat voor Carrie opmerkelijk is aan de geschiedenis van haar mensen, aan wie we zijn, aan hoe we ons hebben gedragen in de storm van de geschiedenis, is hoe we erin geslaagd zijn de kern van onze waardigheid te behouden. Onze capaciteit om nog steeds vrijgevigheid op te roepen, te bieden en te delen met anderen, vindt ze een van onze grootste krachten. Dat is voor haar de ultieme genadekreet die we beantwoorden aan de wereld.
Getuige zijn kan niet zonder deel te nemen, vindt ook Carrie. Ze creëert werk dat van haar is, maar dat ook over haar gaat, spelend met de spanning tussen subject en object, performer en regisseur.
Wat is genade? Iets anders dan sierlijkheid, omdat genade niet volmaakt is en iets anders is dan gratie omdat genade je altijd wat kan kosten. Carrie zit op een podium, op een stoel aan een tafel, kijkend naar een beeldscherm waarop haar eigen werk afgebeeld wordt. Ze kijkt naar een versie van zichzelf die door een gangpad loopt en ons vertelt dat je een vraag niet opschrijft omdat je er het antwoord op hebt, maar juist omdat je naar het antwoord moet toewerken. Haar notities over genade vergelijkt ze met de Griekse tragedieAntigone,de zus die haar eigen leven opofferde om haar beide broers een waardig afscheid te geven, zoals de goden dat hadden voorgeschreven. Ook al had een van de broers zijn eigen mensen verraden, geloofde ze er heilig in dat de wetten van de goden die van de mensen overstijgen. De ultieme genade die ze kon opbrengen voor haar broer werd uiteindelijk haar dood.
Carrie's Antigone is een zwarte vrouw gekleed in wit, in een wit decor, onder een kale boom en sneeuwval. De vrouw wil haar broers begraven die ten onrechte zijn omgekomen: Trayvon Martin, Michael Brown, Eric Garner.
Kleine Carrie was vier jaar oudtoen ze de trap af liep in het familiehuis waar ze opgroeide. Ze zag allemaal kleine deeltjes stof in de lucht glinsteren, zweven in de zonnestraal waarmee de zon door heel het huis brak. Het waren net glinsterende lichtstralen. Ze wilde de stofdeeltjes pakken, reikte haar hand uit om ze te grijpen en in haar mond te stoppen. Ze wilde de genade die in de lucht hing op haar tong leggen.
Genade is een politiek instrument. En er zijn verschillende ideeën over compassie, zegt Carrie Mae Weems. Wat je bereid bent op te geven voor compassie is misschien de belangrijkste daarvan. Wat je ervoor laat en wat je kiest om niet te tolereren, zodat je dat kunt uiten. Maar we offeren allemaal, op de een of andere manier, iets op voor genade.
In de zomer onthult ze op Instagram een groot bord tegen de achtergrond van een helderblauwe lucht met daarop Kamala Harris. Het is onderdeel van een Artists for Democracy-campagne die billboards hangt in de staten Arizona, Michigan, Pennsylvania en Wisconsin, versterkt door een radiocampagne en gerichte digitale advertenties en kunstacties. Op het beeld staat Harris in vijf verschillende houdingen, druk in de weer met haar handen.Op meerdere van haar eigen zelfportretten kijkt Carrie in diezelfde spiegel terwijl ze zich opmaakt.'I looked and looked and failed to see what so terrified you.'
Een eerste zwarte Aziatische vrouwelijke president van de Verenigde Staten, het is deze onvolmaakte belofte waar Carrie Mae Weems genade voor heeft. Met die wetenschap vraagt Carrie zich af hoe de Verenigde Staten er over twintig, dertig, veertig jaar uit zullen zien. Harris spreekt op de foto's een denkbeeldig volk toe, degenen die onder haar over de snelweg snellen. In haar kenmerkendeblow-outen ongemakkelijk wijdvallend tweedelig pak probeert ze hen te verleiden naar haar kant. Zwarte vrouwen aan de top hebben altijd dieblow-out.In hoofdletters schrijft Carrie eronder: 'Leiden met compassie, niet met klagen.'