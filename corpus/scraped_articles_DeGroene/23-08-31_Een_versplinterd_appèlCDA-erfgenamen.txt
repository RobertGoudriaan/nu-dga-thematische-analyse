Een versplinterd appèl CDA-erfgenamen?

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
31 augustus 2023
Nu Pieter Omtzigt deelneemt aan de aanstaande verkiezingen doen christen-democraten mee met drie partijen: Nieuw Sociaal Contract, BBB en CDA. Ondanks een aantal fundamentele verschillen blijven het loten van dezelfde ideologische boom.
Dat christen-democratenal enige tijd zijn verwikkeld in een zelfzoektocht is geen geheim. Sinds 2010 stapelden de CDA-rapporten zich op, zijn er tal van strategieën uitgeprobeerd en als onderdeel van die constante queeste schoven ze begin dit jaar aan bij een vertrouwelijke presentatie van een bedrijf. Onder burgers was de vraag uitgezet: wat zie je als de belangrijkste waarden van de afgelopen decennia? Het regende individualistische antwoorden. Massaal werden zelfontplooiing, vrijheid en 'allemaal "ik-gerichte dingen" genoemd', zegt een aanwezige.
Nogal zorgwekkende conclusies voor de christen-democraten: terwijl de buitenwereld ingrijpend liberaal is geworden, adviseren stapels van interne rapporten om terug te keren naar een wereld die allang niet meer bestaat. Maar er gloorde hoop in datzelfde burgeronderzoek. Er zat namelijk nog een vraag in: wat zijn de waarden die nodig zijn om in de komende decennia te overleven? Massaal werden normen en waarden, gemeenschapszin en fatsoen genoemd. De christen-democraten haalden opgelucht adem en konden berusten op die al eerder omarmde leus van ze: 'Minder ik, meer wij'.
Ironisch gezien is het met het eigen 'wij' niet zo best gesteld. Het Christen-Democratisch Appèl dat in 1980 het resultaat was van de samensmelting van drie partijen is zelf versplinterd. En toevallig opnieuw drie partijen. Naast het oorspronkelijke moederschip CDA is de conservatieve plattelandstak van Caroline van der Plas opgekomen, die zich het liefst verder achter de dijken terugtrekt en verlangt naar een land zoals dat in de hoofden van sommigen was. Sinds vorige week weten we definitief dat ook Pieter Omtzigt zich samen met hoofdzakelijk katholieke vertrouwelingen zal mengen in de aanstaande verkiezingsstrijd.
Wat ze gemeen hebben? Behoorlijk veel. In verschillende bewoordingen hebben ze aangekondigd te zullen mikken op de 'sociaal-conservatieve' hoek van het politieke landschap, de ooit zo rustige heide waarvan politicologen in schema's voorspellen dat er enorm veel kiezerspotentieel zit. Centrum-links op economische thema's als armoede, volkshuisvesting, publieke voorzieningen, onderwijs en zorg. Maar conservatief wanneer het culturele thema's als migratie, integratie en medische ethiek betreft. Zowel Van der Plas, Omtzigt als de nieuwe CDA-leider Henri Bontenbal vlucht in recente uitingen weg van de rechts-conservatieve positie waar het CDA meer dan een decennium in vastzat: negatief, bekommerd om 'de boze burger' en rechts op vrijwel elk thema. In plaats van een hoopvol perspectief waar de partij zich ooit op liet voorstaan, werd er vooral onvrede vertolkt op een manier die het aflegde tegen andere rechtse partijen.
Inmiddels zeggen ze alle drie het te doen voor 'gewone mensen' (Omtzigt), 'normale mensen' (Van der Plas) en 'de mensen die uit zichzelf het goede doen' (Bontenbal). Ze benadrukken ieder op hun eigen manier een volkspartij na te streven: bewegingen die mensen over grenzen van regio's, klasse, en sociaal-economische achtergronden heen verbinden. Met als abstract fundament een weerwoord op die liberale waarden die de politiek zo lang gedomineerd hebben. De een noemt datnoaberschap,de ander naastenliefde en weer een ander 'omzien naar elkaar'.
Dat Bontenbal zichdrie weken geleden bij zijn uitverkiezing tot nieuw CDA-leider op het schild liet heffen als 'Man van het midden' was tevens de bekroning van een koerswijziging die de afgelopen twee jaar in relatieve stilte werd uitgewerkt (zie ook het artikel hierover inDe Groenevan 8 maart dit jaar: 'Niets meer te verliezen'). In samenwerking met het Wetenschappelijk Instituut en een handvol andere Haagse CDA'ers moest de partij aan de hand van visiedocumenten weg bewegen van de eerst te rechtse en ontevreden koers onder Sybrand Buma, en later de te liberale richting onder Wopke Hoekstra. Nu Bontenbal op dat schild staat zal de spannendste vraag voor hem zijn of die ruk naar het midden de geschiedenisboeken zal ingaan als net op tijd of veel te laat.
Van der Plas boekte een half jaar geleden al een monsterzege door de partij waar ze ooit lid van was leeg te eten, met een verhaal dat behalve over landbouw ook ging over iets wat je alsvintagechristen-democratisch zou kunnen beschouwen: de regio, inclusief de noodzaak van voorzieningen om daar iets van samenhang en samenleven op peil te houden. Ze sprak over 'mensen die moeten smeken of alsjeblieft de bibliotheek of het zwembad mag openblijven'. Ondertussen toont zij zich immer flexibel door te laveren door een midden waarin 'normaal doen' en een algehele weerzin tegen alles wat pretentieus is de boventoon voeren. Ze trekt van leer tegen ongure xenofobische retoriek van uiterst rechts, maar wil ook dat er 'iets' gebeurt aan immigratie. Cynisch gezegd zou je ook dat een typische middenpositie kunnen noemen die kennelijk veel mensen aanspreekt: enerzijds, anderzijds.
En vorige week doemde dus Pieter Omtzigt op. Het Amerikaanse woordgamechangerwordt doorgaans veel te makkelijk van stal gehaald in Den Haag, maar is in dit geval van toepassing. Vrijwel elk concurrerend campagneteam zal even in de war zijn geweest en zijn christen-democratische tegenstrevers het meest, Van der Plas voorop. Juist zij die altijd zo ad rem is, haperde toen een journalist haar vroeg wat mensen moesten doen die nu twijfelen tussen op haar of op Omtzigt stemmen. 'Ik vind het lastig om te zeggen', zei ze. 'Ik ben een heel gezellige vrouw, dat is altijd leuk.'
Onder de partijnaam Nieuw Sociaal Contract doet Omtzigt mee, maar wel met de aantekening dat de grootste worden niet zijn doel is. Hij wil 'verantwoorde groei'. Een van de scenario's is dat hij slechts meedoet in een handvol kieskringen waardoor je zijn naam niet in alle stemhokjes verspreid over het land zult tegenkomen. Als hij zal bepalen waar hij dan precies meedoet, is de keuze snel gemaakt. Het zullen vooral regio's zijn als Overijssel, waar kiezers onlangs het CDA verruilden voor Van der Plas' BBB en waar velen van hen dat waarschijnlijk opnieuw zullen doen voor de eigenheimer uit Enschede.
'In 1986 haalde CDA met Ruud Lubbers 54 zetels. Straks met CDA, BoerBurgerBeweging en Nieuw Sociaal Contract zouden dat er weleens meer kunnen worden', schreef EO-coryfee Andries Knevel op X, het voormalige Twitter. Dat is de optimistische kijk. Je zou ook kunnen zeggen dat de christen-democratische stem versnipperd is en daarmee de kans voor bijvoorbeeld Van der Plas om de grootste te worden bij de aanstaande stembusgang danig is geslonken. Dat is in het voordeel van VVD-leider Dilan Yesilgöz of het linkse boegbeeld Frans Timmermans die mogelijk een concurrent voor het Torentje verliezen.
In de vele documenten die Omtzigt uitbracht sinds zijn scheiding van het CDA valt het woord 'christen-democratie' overigens niet, maar wie zijn teksten leest moet concluderen dat hij nog altijd in die denktraditie staat. In een recente passage over zijn 'mensvisie' beschrijft hij de mens als een sociaal, relationeel en spiritueel wezen. Tegenover doorgeschoten liberalisme plaatst hij gedeelde waarden als 'een stevige dijk tegen individualistische zelfzucht, tegen overheersing van enkelingen'. Hij benadrukt het gezin, de gemeenschap en beschrijft hoe 'de eerste en zwaarste verantwoordelijkheid ligt bij de eigen kring'. Bezorgd is hij over een 'ontworteld middenveld'. Terloops verwijst hij in zijn grondslagendocument even naar een principe van de benedictijnen, een katholieke kloosterorde.
Waar liberalen met vuur het individu verdedigen en sociaal-democraten zich bekommeren om de mens in relatie tot 'het systeem', beschrijft Omtzigt zo zeer uitgebreid hoe hij zich bekommert om de relaties en verbandentussenmensen. Kortom, de nadruk op 'coöperatief denken' waar ook het CDA de afgelopen jaren op inzette.
Ingrijpende verschillen zijn er ook en eigenlijk hebben die ook te maken met wat je mensbeeld zou kunnen noemen. Het CDA onder Bontenbal vertrekt vanuit een basaal vertrouwen dat mensen, bedrijven en overheid het goede willen doen. 'Laat ik toch een beetje die protestantste dominee zijn waarvan Johan Derksen zei dat ik dat was', zegt Bontenbal in zijn nieuwe kantoor in de Tweede Kamer, waar hij als fractieleider net een dag is ingetrokken. 'Er is zoiets als het kwaad en menselijk tekort, dat is gewoon zo. Dus een soort volmaakte utopie ga je niet bereiken. Laten we rekening houden met het menselijk tekort, mild zijn over elkaar hier en over mensen daarbuiten. En vooral het goede in mensen aanspreken.'
Omtzigt daarentegen vertrekt primair vanuit wantrouwen, met name jegens de overheid en haar vertegenwoordigers. Ook is zijn blik veel systemischer. Hij bezit de raadselachtige kwaliteit om onnoemelijk populair te worden met thema's en onderwerpen waarvan iedere Haagse spindoctor je zou afraden er ooit een woord aan vuil te maken: taaie uitvoeringskwesties, transparantie, goed bestuur. In een doorwrochte Thorbecke-lezing dit voorjaar buigt hij zich over het staatsbestel en maakt hij zich druk over de plekken waar formele besluitvorming plaatsvindt. Het is een langgerekte aanklacht tegen een systeem waarin uitgerekend het CDA zich decennialang zo thuis heeft gevoeld.
En hoewel datzelfde CDA onder Bontenbal het predicaat 'bestuurspartij' verruilt voor 'verantwoordelijkheidspartij', zal Omtzigt zich vooral als waakhond blijven opstellen tegenover die oude politiek. Hij kiest ferm positie naast slachtoffers en blaft hard in de richting van hen die hun onrecht hebben berokkend. Eenzelfde soort scepsis, en daarmee een ander belangrijk verschil met het CDA, zie je terug in zijn kritiek op de euro. Hij vindt dat Nederlandopt-outsmoet uitonderhandelen om te voorkomen dat het zich bij een nieuwe crisis laat 'meezuigen' wanneer andere eurolanden in de schulden raken. Hij wil niet dat Den Haag dan garant staat.
En hoewel hij met die meer afkerende houding van Brussel toch wel wat in de richting van Caroline van der Plas schuift - zij is er uitgesproken over dat ze zich primair op het binnenland richt - blijven ook de verschillen tussen deze twee fors. Zij is de compromisloze verdediger van de boeren en toont zich daarmee de minst geloofwaardige erfgenaam van het christen-democratisch denken: dient ze een algemeen belang of een deelbelang? Omtzigt is een uitgesproken tegenstander van de bio-industrie en stemt als het om dierenwelzijn gaat soms mee met de Partij voor de Dieren. En het CDA zelf waarmee het ooit allemaal begon? Dat blijft ondanks manmoedige pogingen tot nieuwe visies verscheurd als het om stikstof gaat.
Hoewel de christen-democratische kiezereindeloos vaak als uitstervend is voorspeld, met een soort zelfde enthousiasme als waarmee het politieke midden is doodverklaard, moet worden geconcludeerd dat het ineens behoorlijk druk is geworden op precies die plek in het politieke landschap. De graagte waarmee nieuwe gedaantes van een versplinterd CDA opdoemen én omarmd worden, bewijzen dat zelfs als het moederschip vergaat, het gedachtegoed en de daarmee samenhangende waarden nog lang niet de politiek hebben verlaten.
Het dingt nu naar de stem van de kiezer in drie vormen. Van der Plas zal onbeschroomd het pathos voor haar rekening nemen, Omtzigt werpt zich op als de belichaming van een nieuw ethos en het CDA is druk doende zich te ontworstelen aan het bestuurslogos dat zo aan de partij kleeft - en waar de centrumkiezer ontzettend graag van afwil.
Marcel van den Bergh / ANP | In de sociaal-conservatieve hoek zit enorm veel kiezerspotentieel