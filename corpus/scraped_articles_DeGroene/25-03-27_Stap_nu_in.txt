Stap nu in

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
27 maart 2025
Als iemand het achter opzijn boek ironischbombastisch over zijn 'hemelbestormende debuutroman' heeft dan ga je, terwijl je met je ogen rolt, toch opletten. Wie treedt hier met zoveel kabaal ten tonele?
Martin Rombouts heeft zijn debuutromanBoek 1genoemd - een belofte. Van deze schrijver zullen we nog veel horen, is nu al de boodschap. Rombouts is zijn eigen onderwerp, een arme dichter in een piepkleine kamer die de televisiequizDe slimste menswint en daarmee mag proeven van een vreemd soort eendagsvliegenroem. Moeders op straat bieden hem hun dochters aan! 'Ja ook jouw moeder, Lezer. Hoe reageer je daarop?'
O ja, ik waarschuw maar meteen, Lezer, Rombouts spreekt de lezer voortdurend in de tweede persoon aan, Lezer met een hoofdletter. Je begrijpt dat we te maken hebben met een commentaar op de band tussen lezer en schrijver: 'Hoezo lees je dit eigenlijk? Denk je dat wat in dit boek staat het waard is?'
Rombouts zwerft zo'n beetje, hij gaat naar Lissabon om seks te hebben, hij gaat op een cruise om aan zijn boek te werken, hij wordt als arme dichter uitgenodigd om gezellig cultureel te wezen tussen hotemetoten, en is daar natuurlijk cynisch over. Geld houdt hem bezig, het feit dat hij het niet heeft en dan ineens wel, het feit dat het op kan, het feit dat je ermee kunt speculeren, dat je briefgeld niet mag verbranden, dat hij bitcoin had moeten kopen, dat kunst heel veel waard kan zijn maar een boek niet. Zijn vader van wie hij vervreemd was is dood, en zijn moeder met wie hij heel close was ook. Met haar belde hij iedere dag urenlang. Daar moet hij iets mee, erover schrijven, maar wil hij dat wel? Of is het alleen maar wat er van hem verwacht wordt?
Rombouts is zich voortdurend aan het positioneren. De centrale vraag van zijn boek is er eentje die hij misschien zonder publiek had moeten beantwoorden: wat voor schrijver hij zal worden. Is hij ernstig of lollig? Schrijft hij wel of niet over de dood van zijn ouders, en hoeveel zwaarte staat hij zichzelf daarbij toe? Schrijft hij wel of niet over een zwarte man zijn? Is hij er dan ook zó eentje, die daarover schrijft? Of is hij gewoon Jan Cremer - neukensnuivendrinken, is dat een onderwerp? Dat hij meer succes heeft dan andere dichters, is dat terecht of niet? Hij spreekt zichzelf toe: 'Je hebt de street smarts, book knowledge, art-school sensibilities maar dan met die mainstream-appeal waar andere dichters alleen maar van kunnen dromen en een boekcontract to match', ook al is 'Rombouts anno 2025 niet de gedroomde iconische achternaam voor een zwarte schrijver in Nederland'.
Als Rombouts een metaroman over romanschrijven mag schrijven mag ik een metarecensie over recenseren schrijven: men haast zich ten onrechte om Rombouts op het schild te hijsen. Ik kan me voorstellen dat de verleiding groot is om een nieuw talent op tijd te herkennen. Maar leesBoek 1eens écht en vraag je af: hebben we nu al echt iets gezien?
Rombouts heeft onmiskenbaar talent en taalgevoel, en, geheel naar mijn persoonlijke smaak, een voorliefde voor het uitroepteken ('Ik raak er niet over uitgepraat!'). Hier is een verteller aan het woord die ontroerend ijdel is, jong en energiek, iemand die niet tobt maar plezier heeft in het denken. Hoe oneerbiedig-jongensachtig hij met de taal omgaat soms, wanneer hij plotseling naar het Engels schiet en opzettelijk krom formuleert, dat is gewoon goed.
Er is in deze roman van alles aan de hand - lieve persoonlijke anekdotes, speelse taal (een knuffeldier dat 'maartenvanrossemesk' onderuitgezakt zit) en een oprechte nieuwsgierigheid naar de grote dingen: vader, moeder, afkomst. Maar wat heeft Rombouts er precies mee gedaan? Deze roman is maar af en toe een roman. Veel vaker verzandt de tekst in die gemakzuchtige tussenvorm tussen poëzie en proza in die met een gruwelijk woord soms proëzie genoemd wordt. Daarmee verdwijnt bijvoorbeeld een serieus interessante passage waarin Rombouts zich kritisch uitlaat over de brave taal van andere kunstenaars in het luchtledige.
'Ik bedenk vaak boeken. (...) Dan voel ik gewoon al aan alles dat het een goed boek zou worden, als ik het zou schrijven. Aan het bedenken zal het voor de Rombi's niet liggen.' Maar aan het uitvoeren dus wel, waar hij zich bewust van lijkt te zijn. Is het een spel? Al die witregels, al die tentoongespreide veelbelovendheid die bij veelbelovendheid blijft?
Eigenlijk presenteert Rombouts ons een speculatie-object: stap nu in in Martin Rombouts en je hebt kans dat hij nog veel meer waard wordt. Dat kan: ik zou nu kunnen instappen door te zeggen dat hij een groot talent is en dat hij tegen de tijd datBoek 4verschijnt zijn draai als schrijver gevonden zal hebben. Maar investeren blijft gokken. In de slotscène van de roman zit Rombouts aan een roulettetafel, al met al geen verkeerd beeld van de willekeur van roem en rijkdom. 'Zeg het maar, balletje, rol maar.' Het kan nog alle kanten op.
Hier is een verteller aan het woord die ontroerend ijdel is
Aisha Zeijpveld / Lumen | Martin Rombouts is zich in Boek 1 voortdurend aan het positioneren MARTIN ROMBOUTS Boek 1 Das Mag, 281 blz.