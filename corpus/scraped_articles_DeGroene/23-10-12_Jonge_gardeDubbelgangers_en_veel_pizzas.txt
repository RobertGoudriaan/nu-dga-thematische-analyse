Jonge garde Dubbelgangers en veel pizza's

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
12 oktober 2023
Bart Eysink Smeets heeft de primeur met zijn toegankelijke kunst in de nieuwe Gallery van Fanny Freytag in Amsterdam.
Aan de Schaafstraat, in het Hamerkwartier in Amsterdam-Noord, geven de meeste gevels weinig bloot van wat er zich binnen afspeelt. In een gebouw met afgeplakte ramen zit een islamitisch centrum, daar recht tegenover zit Club Paradise, een parenclub. Even verderop, voorbij het atelier van textielkunstenaar Barbara Broekman, staat nog een blok vergeten rijtjeshuizen uit het begin van de vorige eeuw. Sommige lijken nog bewoond. Undergroundcafé De Steek is alweer een tijdje dicht, maar het pand ernaast heeft twee nieuwe glazen deuren, het smeedwerk eromheen is zachtblauw geschilderd. Op de deur staat sinds kort 'Gallery van Fanny Freytag' geschreven: de Schaafstraat heeft nu een galerie.
Aan de naam van die galerie is een lang verhaal verbonden. Fanny Freytag heeft nooit bestaan. Het is een eerbetoon aan Elsa von Freytag-Loringhoven, een in 1874 geboren kunstenaar die een onconventioneel leven leidde. Ze trouwde met dichter en vertaler Felix Paul Greve, met wie ze in de Verenigde Staten ging wonen. Greve bracht in 1905 de romanFanny Essleruit, een tekst die volgens sommigen gebaseerd is op de teksten die Von Freytag hem kort daarvoor had gestuurd toen hij gevangen zat vanwege zijn homoseksualiteit. Greve verliet haar, in 1913 trouwde ze in New York met de straatarme baron Leopold von Freytag-Loringhoven. Elsa maakte in New York kostuums en kunstwerken uit gevonden voorwerpen. Rond die tijd leerde ze ook Marcel Duchamp kennen. Vanwege een brief van Duchamp aan zijn zus Suzanne, waarin hij schrijft dat een van zijn vriendinnen een porseleinen pispot had ingestuurd als beeldhouwwerk onder het pseudoniem Richard Mutt, wordt de laatste jaren gespeculeerd of niet Duchamp maar de barones de later zo beroemdeFountainzou hebben bedacht.
Fanny Freytag is dus een naam die speelt met de suggestie dat auteurschap niet altijd even duidelijk is. Maar vooral is het een eerbetoon aan Elsa von Freytag-Loringhoven in het bijzonder, en aan de miskende kunstenaar in het algemeen.
De keus voor de fictieve naam heeft nog een reden. Skatecafé Karin & Yvonne, de club die om de hoek van de Schaafstraat feesten organiseert, hoorde dat ze nog drie jaar langer op die locatie kunnen blijven omdat de nieuwbouwplannen voor de buurt zijn vertraagd. Ze vroegen de mensen van Galerie Vriend van Bavink, de galerie in het centrum van de stad, of zij misschien interesse hadden het leegstaande pand aan de Schaafstraat te betrekken. Zo ontstond het idee voor een zustergalerie. En omdat Bavink een fictionele kunstenaar is, zochten de nieuwe galeriehouders Nina Winterink en Len Rooth een vrouwelijk equivalent. Dat werd dus Fanny Freytag.
Precies in aanloop van de opening van de galerie werd bekend dat kunstenaar Barbara Visser tijdens de voorbereiding van haar documentaireAlreadymade, die gaat over de kwestie van deFountain,filmbeelden ontdekte van Von Freytag. Ze speelt een 'bohemien', waarbij ze opspringt van tafel, ronddanst en iemand met een tamboerijn op zijn hoofd slaat.
Voor de programmering van de nieuwe ruimte kiezen de galeriehouders liefst toegankelijke kunst. Kunstenaar Bart Eysink Smeets (1988) heeft met zijn solotentoonstellingBartlandde primeur. Eysink Smeets studeerde aan de Design Academy in Eindhoven, en lijkt steeds op zoek naar voorwerpen, situaties en mensen die ondanks hun gewoonheid toch bijzonder en zelfs grappig kunnen zijn.
Zo maakte hij een audiotour van vijftig minuten langs heggen in Leeuwarden, en verwierf hij bekendheid door de documentaireBart en de steen die terug naar huis ging,over een Drentse zwerfkei die hij terugbracht naar Finland. En eind augustus van dit jaar wasBart en de zoektocht naar de dubbelgangerte zien op NPO2. Daarin probeert Eysink Smeets te laten zien dat mensen minder uniek zijn dan ze denken. Hij ontdekt dat veel mensen een beetje op hem lijken, maar dat een echte dubbelganger erg moeilijk te vinden is.
In de Schaafstraat is de galerie inmiddels een ruimte met strakke witte muren en zelfs een eigen bar. InBartlandtoont Eysink Smeets foto's die hij maakte van vogels die op plastic versies van zichzelf poseren, en van een vissenkom met goudvis die half onder water zijn nut lijkt te verliezen. Eysink Smeets bestelde ook gelijktijdig acht salamipizza's bij acht verschillende pizzeria's; het verschil tussen de acht parten die samen weer een pizza vormen, in een foto groot op de muur te zien, is gigantisch. Toch is het ook na het kijken van de dubbelgangerdocumentaire nog opvallend moeilijk uit het elftal dubbelgangers de echte kunstenaar te kunnen aanwijzen.
Eysink Smeets zoekt voorwerpen, situaties en mensen die ondanks hun gewoonheid bijzonder zijn
Bartland
van Bart Eysink Smeets, t/m 28 oktober in Gallery van Fanny Freytag in Amsterdam,https://vanfannyfreytag.com
Bart Eysink Smeets | Bart Eysink Smeets, Elftal dubbelganger, 2022