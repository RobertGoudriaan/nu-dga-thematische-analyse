Zinloze man

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
15 augustus 2024
FILM Un amor
Een jonge Spaanse vrouw, getraumatiseerd door haar werk als tolk voor asielzoekers, verhuist naar het platteland waar ze oog in oog komt te staan met haar eigen falen - ze vraagt zich bijvoorbeeld af of haar verdriet opweegt tegen dat van Afrikaanse vluchtelingen.
Nog ingewikkelder: eerst verkoopt ze haar lichaam aan een boerse klusjesman waarna ze op hem verliefd lijkt te worden.
Zo lastig alsUn amorvan cineast Isabel Coixet zich laat duiden, zo fascinerend is de film om te zien. Het werk volgt een van mijn persoonlijke stelregels: wanneer de eindscène een dansroutine betreft uitgevoerd door het hoofdpersonage zit je goed. De beste ooit: Denis Lavants waanzinnige, narcistische dans in Claire Denis'Beau Travail. En inUn amor doet Nat (Laia Costa) daar niet voor onder. Op een heuvel op het Spaanse platteland gooit ze alle remmen los, danst alsof haar leven ervan afhangt. Prachtig.
Terug naar Nats beslissing om seks te hebben met Andreas (Hovik Keuchkerian). Haar beweegredenen zijn ondoorgrondelijk. Andreas, 'De Duitser', klopt bij haar aan vlak na haar verhuizing vanuit de stad. 'Ik heb gehoord dat je dak lekt, ik wil de gaten voor je dichtmaken als jij seks met mij hebt.' Nat gooit de deur dicht, maar even later bezoekt zij hem thuis en gaat ze op bed liggen waar ze haar benen spreidt. Zo plastisch beeldt Coixet de scène uit, wat de verbijstering bij ons nog groter maakt. Dit is nog steeds geen spoiler, net als het feit dat de mooie, intelligente Nat vervolgens een relatie met Andreas krijgt, een man met een lichaam als een huis van beton en een gezicht dat Nat doet denken aan een berg.
De film is gebaseerd op Sara Mesa's gelijknamige roman uit 2020, en dat boek moet ik nu gaan lezen. Want veel antwoorden reikt Coixet, een van dé Spaanse cineasten van nu, je niet aan. Nats trauma heeft er niet alleen mee te maken dat ze te veel meeleeft met de vluchtelingen, die tenslotte érge dingen hebben meegemaakt. Veelzeggend is dat Coixet alleen vrouwen in beeld brengt die hun verhaal over geweld en verkrachting in Afrika vertellen terwijl Nat tolkt. Is deze connectie de crux? Wat zien we dan precies in de relatie tussen Andreas en Nat - waarom stelt de jonge vrouw zich open voor deze compleet zinloze man?
De film maakt de thema's steeds ingewikkelder en toch leidt het allemaal ergens naartoe. Als het tijd is voor het dansje, maakt Coixet het beeld, dat tot op dat moment in het klassieke vierkantformaat was, breed. Zo kunnen we ten volle genieten van een vrouw die duidelijk is bevrijd, die iets weet wat wij nog moeten leren.
Gawie Keyser
Te zien vanaf 15 augustus
Imagine Filmdistributie | Nat (Laia Costa) en Andreas (Hovik Keuchkerian) in Un Amor