Koers houden In Den Haag

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
3 november 2022
Onze rechtsorde gaat op een nogal nonchalante manier om met politieke partijen. Hoe kunnen we onze democratie dan verdedigen tegen partijen die de democratische rechtsstaat ondermijnen?
Op een bankje met een laagstaand zonnetje blikte FvD-Kamerlid Gideon van Meijeren vorige week nog eens rustig terug op de smeulende hopen van de zoveelste FvD-provocatie. Van Meijeren had een rectificatie geëist van SBS6-journalist Merel Ek, maar deed dat met onder meer een heimelijke opname in een YouTube-filmpje met de titelRioolratten ontmaskerd.Volgens Van Meijeren was de uitzending 'een gemiste kans' voor Ek. De 'felle reacties' aan haar adres waren 'heel vervelend voor haar, maar ook volledig haar eigen schuld'.
Het kan hard gaan. 'Een nogal onzeker gesternte.' Zo schreef ik bijna een jaar geleden over het vooruitzicht dat een Wet op de politieke partijen door de Tweede Kamer geloodst zou moeten worden. Die wet bevat ook een nieuwe verbodsgrond voor politieke partijen. Het ging er in de Kamer immers toen al ruig aan toe: FvD en pvv boden tegen elkaar op met gedreig over 'tribunalen'. Je hebt weinig fantasie nodig om te bedenken hoe deze partijen zo'n wet zouden gaan uitleggen - er zijn weleens ministers van Binnenlandse Zaken geweest met minder explosieve dossiers.
Inmiddels hebben we wat FvD betreft alweer gehad: minister Kaag (D66) als'spy college'-alumnus, regeringsleiders als 'reptielen', journalisten als 'rioolratten' en het enthousiastecheerleadenvan 'held' Poetin. Die rappe verdere radicalisering maakte dat de mogelijkheid van een partijverbod de afgelopen week in allerlei kranten besproken werd.
Dat is nog geen sinecure nu we feitelijk met drie verbodsgronden te maken hebben. Sinds januari dit jaar is er een nieuwe verbodsgrond voor verenigingen in het Burgerlijk Wetboek. Daarvan zijn politieke partijen uitgesloten. Voor politieke partijen geldt de oude verenigings verbodsgrond, totdat de nieuwe verbodsgrond in de Wet op de politieke partijen er is. Twee geldende verbodsgronden dus; voor een is de vervanging in de maak. Leuk voor een (flauwe) tentamenvraag, minder goed voor je democratieverdediging - dan wil je dit soort wetgeving op orde hebben. Kamerleden betoonden zich begin dit jaar terecht ongeduldig; in een debat over partijfinanciering sprak Renske Leijten (SP) over de 'mythische Wet op de politieke partijen'.
In een gesprek vanTrouwmet staatsrechtgeleerden werd daarom zelfs voorgesteld om niet langer op de Wet op de politieke partijen te wachten. De al ingevoerde nieuwe verbodsgrond voor verenigingen zou door de regering met een kleine ingreep ook van toepassing verklaard kunnen worden op politieke partijen. Eenshort cutdus. Toch zou dat onverstandig zijn.
Zo'n ad-hocingreep creëert het beeld van een regering op FvD-missie. Speciaal een maatregel invoerend om een einde te maken aan één specifieke partij: FvD. In plaats van een regering die samen met het parlement een algemeen kader ontwikkelt ter verdediging van de democratie, oftewel: grenzen stelt voor álle partijen. Zoals gezegd: zelfs dan zou in ons huidige parlement een zakelijk debat al een enorme opgave zijn. Maar een mooier cadeau voor FvD dan dit is lastig voorstelbaar. 'Eindstrijd: kartel trekt alles uit de kast om FvD te verbieden' - heel moeilijk zijn die YouTube-titels niet te bedenken. Bovendien is niet direct duidelijk waarom het Openbaar Ministerie - de instantie aan zet - op basis van het oude artikel níet, maar op basis van het nieuwe artikel wél in actie zou kunnen komen.
Maar het is ook om een andere reden onverstandig: zo'n short cut brengt de afzonderlijke verbodsgrond voor politieke partijen in gevaar. Waarom nog een moeizaam traject door twee Kamers afleggen als je het toch al 'geregeld' hebt met een short cut? Achter de splitsing van verbodsgronden zit echter een gedachte. Het is een gebrek in onze verbodsregeling dat politieke partijen op eenzelfde manier behandeld worden als de lokale roeivereniging en motorclub. Het past in de nogal nonchalante manier waarop onze rechtsorde met politieke partijen omgaat - ook de grondwet kent politieke partijen nog altijd niet.
Partijen vervullen een essentiële rol in onze democratie en hebben daarom meer aanspraak op bescherming dan gewone verenigingen, zo oordeelt ook het Europees Hof voor de Rechten van de Mens. Zo'n uitgangspunt kun je tot uitdrukking laten komen in de verbodsregeling. Dat geldt ook voor de juist specifieke gevaren die uitgaan van een politieke partij. Dan gaat het eerder om aantastingen van de democratie en rechtsstaat dan de 'openbare orde', zoals de verbodsgrond voor verenigingen luidt (hoewel die grond wel breder uitgelegd wordt). In de rechtswetenschap wordt over deze weeffout in ieder geval al sinds 1936 geklaagd, toen George van den Bergh zijn oratie hield als hoogleraar staatsrecht aan de Universiteit van Amsterdam. En ook de Staatscommissie parlementair stelsel adviseerde in 2018 een afzonderlijke regeling.
De minister beloofde vorige maand de Wet op de politieke partijen nog 'voor de jaarwisseling' in concept online te publiceren - iedereen kan dan commentaar leveren. Vooralsnog inclusief specifieke verbodsregeling voor politieke partijen. Het is te hopen dat de minister koers houdt. Die regeling vlak voor de finish afblazen ten faveure van een short cut schaadt niet alleen de mogelijke aanpak van FvD nu, maar ook een meer nauwkeurige vormgeving van onze democratieverdediging op de langere termijn.
Politieke partijen worden op eenzelfde manier behandeld als de motorclub
...