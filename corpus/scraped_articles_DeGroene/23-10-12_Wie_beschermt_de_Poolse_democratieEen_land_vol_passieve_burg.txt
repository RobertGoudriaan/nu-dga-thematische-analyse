Wie beschermt de Poolse democratie? Een land vol passieve burgers

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
12 oktober 2023
Polen kiest op 15 oktober een nieuw parlement. Als de regerende nationalisten opnieuw winnen, kon het weleens gedaan zijn met de democratie. Maar de meeste kiezers hebben andere zorgen. En de media verkeren vooral in verwarring.
'U provoceerde mij.'De woorden van de politieofficier zijn goed te horen als oppositieparlementariër Kinga Gajewska onder dwang wordt afgevoerd naar een politiebusje. De aanklacht: verstoren van de openbare orde. Ze riep iets door een megafoon richting premier Mateusz Morawiecki, die honderd meter verderop, achter een breedgeschouderd politiecordon, zijn aanhang toesprak.
Dit is Polen nu Recht en Rechtvaardigheid (PiS) bijna acht jaar aan de macht is. Onder het mom van 'verstoren van de openbare orde' wordt actievoerders de mond gesnoerd, of ze nu demonstreren tegen het muilkorven van rechters, discriminatie van lhbtiq+ of het verbieden van abortus.
Omgekeerd wordt demonstranten uit het proregeringskamp geen strobreed in de weggelegd. Zoals de extreem-rechtse activist Robert Bakiewicz, die democratie afdeed als 'een van de domste systemen die de mens ooit heeft bedacht'. Ongestoord overschreeuwde hij met zijn megafoon een oppositiebijeenkomst. Hij is nu kandidaat voor de PiS-partij.
'We leven in een politiestaat', concludeert de doorgaans terughoudende rechtsgeleerde Ewa Letowska. Ook de woorden 'illiberale democratie', 'autocratie' en 'dictatuur' worden door waarnemers vervoegd in alle naamvallen die de Poolse taal rijk is. Toch is de teloorgang van democratie en rechtsstaat niet het centrale verkiezingsthema. De meeste kiezers hebben andere zorgen.
Dat een parlementariër van Burgerplatform, de grootste oppositiepartij onder leiding van oud-premier Donald Tusk, werd aangehouden kwam uitgebreid op radio en tv. Het effect op de peilingen is echter nihil; PiS geeft geen krimp en Burgerplatform wint er niks bij. En zo gaat het met alle affaires. Dat geldt ook voor de visa-affaire, die afgelopen weken aan het licht kwam. Regeringspartij PiS verkondigt trots dat ze Polen en de EU beschermt tegen 'horden' uit Afrika en Azië metpush backs -migranten worden teruggeduwd naar Wit-Rusland zonder mogelijkheid om asiel aan te vragen. Nu blijkt dat bij Poolse consulaten over de hele wereld Schengenvisa werden verhandeld. De corruptiesporen leiden naar PiS. Grote beroering binnen de EU. Eengame changer?Nee hoor, PiS gaat onverminderd op kop in de peilingen.
Dit terwijl het publiek sinds 22 september kan zien wat een push back in de praktijk betekent. DankzijDe groene grens,een film van Agnieszka Holland die laat zien hoe Poolse grenswachters Syrische kinderen onder het prikkeldraad door jagen en een zwangere Congolese over het grenshek jonassen, waardoor ze haar kind verliest. De indringende beelden schaadden de politiek verantwoordelijken niet.
PiS-leider Jaroslaw Kaczynski greep de film zelfs aan om zijn antimigratiecampagne een tandje hoger te zetten. 'Wie deze film niet veroordeelt, behoort tot het anti-Poolse kamp. Dat kamp wil Polen veranderen in een condominium van onze machtige buurstaten', zei hij. Kaczynski's minister van Justitie Zbigniew Ziobro vergeleek regisseur Holland met nazi's en communisten. Een rechtbank gebood hem excuses aan te bieden, maar in plaats van excuses deed de justitieminister er nog een schep bovenop: 'In haar aanval op de Poolse grenswacht en het leger gebruikt Agnieszka Holland dezelfde taal als de stalinistische propaganda.' Dit narratief klinkt geloofwaardig voor een achterban die voor ruim twee derde uit ouden van dagen bestaat en vooral kijkt naar staatstelevisie tvp, in de volksmond TVPiS genoemd.
In navolging van deHongaarse leider Viktor Orbán organiseert de Poolse regering gelijktijdig met de verkiezingen een referendum met vier vragen. Twee daarvan luiden kortgezegd: bent u voor of tegen illegale immigratie? Op deze manier hoopt Kaczynski drie vliegen in één klap te slaan. Angst voor buitenlanders wordt opgepompt tot verkiezingsthema. Daarnaast kan PiS onbeperkt geld van staatsbedrijven gebruiken voor de verkiezingsstrijd, want voor referendacampagnes gelden geen financiële beperkingen. Bovendien worden kiezers onder psychologische druk gezet. Wie gehoor geeft aan de oproep van de oppositie om het referendum te boycotten, moet op het stembureau het stembiljet voor het referendum weigeren. Dat wordt geregistreerd. Hierdoor weet de overheid precies welke ambtenaar, geüniformeerde of werknemer van een staatsbedrijf de oppositie steunt.
Het beeld van de oppositieparlementariër die door haar megafoon riep 'PiS heeft driehonderdduizend immigranten binnengelaten!' en vervolgens met harde hand werd weggesleurd, is ook in dat opzicht symbolisch. Ze probeerde vergeefs de PiS-stemmers/tvp-kijkers te bereiken.
'De democratie loopt gevaar!' Honderdduizenden aanhangers van de oppositie vulden op 1 oktober de straten van Warschau met deze boodschap. Maar zij vertegenwoordigen een minderheid van de kiesgerechtigden. De trouwe achterban van PiS, ook een minderheid, heeft zijn eigen redenen om te geloven dat deze verkiezingen het einde kunnen betekenen; niet van de democratie, maar van Polen. 'We moeten antwoorden op de vraag of Polen een bondsstaat van Europa wordt, een Europese provincie, of een soeverein land blijft', zegt premier Morawiecki. Hij vertelt er niet bij dat hijzelf en vele partijgenoten waarschijnlijk voor de rechter belanden, aangeklaagd wegens corruptie en het schenden van de grondwet, als zijn partij de macht verliest.
De meerderheid van zwevende kiezers en niet-stemmers ligt evenmin wakker van de vraag of de democratie gevaar loopt. Om die eerste groep te bereiken, snijden politici andere onderwerpen aan: gezondheidszorg, onderwijs, groene energie, inflatie, migranten. Het resultaat: wat voor westerse media het belangrijkste thema is van de Poolse verkiezingen, het voortbestaan van de democratie, is in Polen nauwelijks een verkiezingsthema. Het is alsof kiezers slaapwandelend naar de stembus gaan. Als de Poolse democratie op 15 oktober in stilte sterft, hebben autocratische politici, passieve burgers en wankelmoedige media er allemaal hun steentje aan bijgedragen.
Te beginnen met de politiek. 'Wij hebben een van de best functionerende democratieën in Europa', zegt Jaroslaw Kaczynski. Dit terwijl zijn partij dechecks and balancesontmantelt die de democratie behoeden voor een tirannie van de meerderheid, met als argument dat rechters, burgeractivisten en journalisten niet democratisch zijn gekozen.
Ondertussen groeit de twijfel hoe democratisch de verkiezingen nog zijn. PiS heeft de kieswet zo aangepast dat stemmen in plattelandsgebieden, waar PiS sterk is, is vergemakkelijkt, terwijl stemmen in het buitenland, waar de oppositie sterk is, wordt bemoeilijkt. Bovendien gebruikt PiS de staatsmedia en het overheidsapparaat om campagne te voeren: een methode die verder naar het oosten bekend staat als'adminresurs'. Drie jaar geleden, na de nipte herverkiezing van PiS-president Andrzej Duda, oordeelde de ovse al dat de stembusgang weliswaar vrij was geweest, maar niet eerlijk. Deze keer gaat het dezelfde kant uit - ovse-waarnemers werd onlangs de toegang geweigerd tot een partijcongres van Recht en Rechtvaardigheid.
Het bestel vertoontal langer barsten. In 2015 bezorgde negentien procent van de bevolking Kaczynski een absolute meerderheid van de zetels. Zo'n uitslag is mogelijk door de structureel lage opkomst - ruim veertig procent van de kiezers blijft thuis - in combinatie met districten, kiesdrempels en een zetelpremie voor de grootste partij. Ook vier jaar geleden hielp een minderheid van de kiezers PiS aan een meerderheid van de zetels. Als komende zondag een van Tusks beoogde coalitiepartners, de centrum-rechtse Derde Weg of Verenigd Links, de kiesdrempel niet haalt, kan Kaczynski opnieuw een parlementaire meerderheid krijgen, eventueel in coalitie met de extreem-rechtse Konfederacja.
Maar los van het kiesstelsel: populisten regeren niet zonder steun van het volk. 'Het electoraat van PiS bestaat enerzijds uit fanatici, anderzijds uit cynische kiezers die het eigen financiële belang vooropstellen', betoogde socioloog Przemyslaw Sadura onlangs in een tv-interview. Het boekHet politiek cynisme van de Polendat Sadura samen met politicoloog Slawomir Sierakowski schreef, gaat over deze cynische kiezers. Ze zien wel dat PiS autoritair en corrupt is, maar tellen vooral hun eigen belang: een baantje dankzij connecties, of anders meer kinderbijslag, extra pensioen, hogere uitkeringen of een lagere pensioenleeftijd.
Al tijdens het communisme muntte de rechts-liberale intellectueel Stefan Kisielewski een uitdrukking voor deze hang naar normalisatie:'urzadzac sie w dupie',vrij vertaald 'je comfortabel in iemands achterste nestelen'. Zolang de buiken vol zijn, geen opstand. Anders dan zijn communistische voorgangers heeft Kaczynski het economische tij mee. De Poolse economie is nog altijd bezig met een inhaalslag. Daardoor is het groeisaldo van acht jaar PiS zelfs bij de huidige recessie, oplopende schuldenlast en hoge inflatie positief.
Het jongste boek van het schrijversduo Sadura-Sierakowski, verbonden aan de linkse denktank Krytyka Polityczna, draagt de veelzeggende titelEen samenleving van populisten.Deze keer richten ze zich tot de liberale kiezer: 'Het populisme heeft ook jou veranderd, lezer. (...) Je wilde reageren op de irrationele redeneringen van de populisten, op het bedrog, de discriminatie en het geweld van hogerhand, maar je raakte gedemotiveerd en geïrriteerd en was steeds minder bereid je zelf aan de spelregels te houden. Je ging een keer, twee keer de straat op om te protesteren, maar de derde keer bleef je thuis.'
Van grote demonstraties is al jaren geen sprake meer. In de aanloop naar de verkiezingen kreeg de oppositie weliswaar honderdduizenden demonstranten op de been, maar op een bevolking van 38 miljoen mensen is dat relatief weinig. Adam Strzembosz, in de jaren negentig de eerste voorzitter van het Hooggerechtshof, maakte de vergelijking met Israël: 'Bij ons demonstreerden veel mensen. Maar in het kleine Israël waar de machthebbers hetzelfde willen doen als bij ons, gingen wekenlang honderdduizenden betogers de straat op. Polen voelen geen hete adem van de dictatuur in hun nek.'
Dat weet de oppositie ook. Ze moet kiezers bereiken voor wie de dreigende teloorgang van de democratie geen thema is. De grootste groep zijn 'niet-geëngageerde normale mensen', zoals politicoloog Adam Traczyk ze omschreef: 'Ze zijn niet geïnteresseerd in grote politieke conflicten. Ze merken ze vaak niet eens op, want ze zijn bezig met andere dingen: brood op de plank, een rustig leventje, geen geruzie. Belangrijk in hun leven is stabiliteit en rust.' Dat is ongeveer de dertig procent van de bevolking die op 15 oktober thuisblijft.
Cruciaal zijn de zwevende kiezers die misschien wel gaan stemmen en met hun getwijfel opiniepeilingen onbetrouwbaar maken. Een meerderheid van hen lijkt deze keer op de hand van de oppositie. Met massale demonstraties probeert oppositieleider Tusk ze ervan te overtuigen dat hij kan winnen en dat het dus de moeite waard is om te komen opdagen. PiS daarentegen verandert de campagne in een moddergevecht, een strategie die eigen achterban mobiliseert en tegelijkertijd zwevende kiezers demotiveert om zich met 'smerige' politiek in te laten.
De verbindende schakelstussen politiek en burger vormen de (sociale) media. Kaczynski cum suis begonnen al in de oppositiebankjes met het opzetten van zogenoemde identiteitsmedia die preken voor eigen parochie. In 2016 smeedde PiS de publieke zender tvp om in TVPiS. Staatsbedrijven haalden reclame-inkomsten weg bij kritische media en steunen een keur aan nationalistische, katholieke, conservatieve en 'patriottische' blaadjes. Staatsolieconcern Orlen kocht de meeste lokale pers- en nieuwssites. Wie nog wel kritische journalistiek bedrijft, wordt overstelpt met rechtszaken. Wie afhankelijk is van een zendmachtiging, moet extra op zijn tellen passen.
De combinatie van identiteitsbubbels en kiesstelsel is cruciaal. Hoe minder kiezers je nodig hebt om de macht te veroveren, hoe minder mensen je hoeft te vangen in een informatiebubbel en hoe radicaler je tekeer kunt gaan tegen groepen die je electoraal toch niet nodig hebt: intellectuelen, lhbtiq+, artsen of leraren, al naargelang de actualiteit. De vicieuze cirkel van polarisatie en bubbelvorming impregneert de achterban. Socioloog Sadura rekende onlangs voor dat PiS al honderden schandalen overleefde: 'Elke andere regering zou al lang zijn gevallen.' Affaires worden door de pro-regeringsmedia afgezwakt en krijgen bovendien geen juridisch vervolg. De regering controleert het OM, waar de laden diep zijn en de archieven vol.
Daarbij hanteren de machthebbers een gouden regel: nooit je ongelijk toegeven, nooit excuses aanbieden. Integendeel: in de tegenaanval gaan door de oppositie van hetzelfde te beschuldigen met precies dezelfde woorden. De oppositie is dus een bedreiging voor de democratie, ondermijnt de rechtsstaat, zaait haat en is corrupt, xenofoob et cetera. Ware toedrachten verdwijnen achter dit semantische rookgordijn. En affaires volgen elkaar zo snel op dat ze niet beklijven. Niets wordt opgehelderd, het meeste vergeten. Uit onderzoek blijkt dat de twee schandalen die de Polen zich het best herinneren, dateren uit de tijd dat de huidige oppositie regeerde. Klein bier in vergelijking met wat PiS uitspookt, maar beter onthouden omdat er veel langer media-aandacht voor was.
Veel mensen haken afdoor de informatiechaos. In Warschau kom je ze regelmatig tegen: academisch geschoolde ignoranten. 'Ik heb de tv de deur uitgedaan. Ik lees geen kranten. Ik weet niet wat voor partijen er nu zijn. Het interesseert me geen moer. Ik kan het niet aanzien wat er allemaal gebeurt', zegt een bekende Warschause psychologe tijdens een interview over een heel ander onderwerp. 'Ik wil me niet bezighouden met politiek, want die politici zijn allemaal hetzelfde. Zogenaamd hebben ze andere denkbeelden, maar in Polen is links rechts en rechts links. Alles loopt door elkaar.'
Geen enkel medium ontsnapt aan de verwarring. Media die onpartijdig proberen te blijven, worden verhakseld in de autocratenlogica: wie niet voor ons is, is tegen ons. Sommige journalisten en commentatoren kiezen alsnog partij. Anderen proberen krampachtig een middenkoers te varen. Beide keuzes zijn goed voor de autocraat. Wie kleur bekent, draagt bij aan de polarisering. Wie de waarheid koste wat het kost 'in het midden' zoekt, houdt de schijn van een normale democratie op. Mariusz Janicki en Wieslaw Wladyka van het weekbladPolitykarichten hun pijlen op die laatste categorie. Ze introduceerden in 2016 het woord 'symmetrisme'. Hun recente boek, waarvan de titel in Nederlandse vertaling 'Symmetristen: Hoe help je autoritaire machthebbers?' zou luiden, beschrijft de logica van sommige journalisten: 'Tussen PiS en Platforma Obywatelska(de liberale partij van Tusk - eo)zit geen essentieel kwalitatief verschil.' Beide partijen hebben 'het een en ander op hun geweten', beide willen macht en invloed en het verschil is hoogstens kwantitatief, bijvoorbeeld het aantal affaires, ruzies en goedbetaalde bestuursfuncties in staatsbedrijven.
PiS begaat volgens symmetristen dezelfde zondes als de liberale oppositie, hooguit wat meer. Vooral linkse commentatoren vergoelijken autoritaire maatregelen van PiS, omdat de partij ook sociale steun uitdeelt. Zo legitimeren symmetristen volgens Janicki en Wladyka de groeiende autocratie. 'We moeten niet doen alsof zich in Polen een normale democratische strijd afspeelt tussen christen-demoraten, sociaal-demoraten, conservatieven, socialisten of groenen.'
'Een deel van de media doet alsof er gewone politiek wordt bedreven', constateert de dichter en journalist Przemyslaw Szubartowicz. 'Daarmee verhullen ze het antidemocratische karakter van Kaczynski's regeringen.' Szubartowicz, die na de machtsovername door PiS opstapte bij de publieke omroep, doelt ook op media die zichzelf als 'vrij' aanprijzen. Hij breidt de symmetristen-analyse uit naar de oppositiepartijen, die onderling bakkeleien en geen lijstverbinding aangingen om PiS uit het zadel te lichten. 'De oppositie is verdeeld over drie partijen en houdt maar niet op elkaar te bekritiseren.' Kibbelen over de kleur van de muren, terwijl het huis in brand staat.
Zondag blijkt of dit de Poolse oppositie funest wordt of niet. Er zijn grofweg drie scenario's mogelijk. Twee liggen voor de hand: het scenario van Tsjechië 2021, toen de oppositie premier Andrej Babis naar huis stuurde en het omgekeerde scenario, Hongarije 2022, toen Viktor Orbán de verenigde oppositie versloeg. Maar er kan ook iets soortgelijks gebeuren als in 2004 in Oekraine: de machthebbers claimen de overwinning, maar deze wordt niet erkend door de oppositie omdat de instituties die beslissen over de geldigheid van de uitslag zijn benoemd door diezelfde machthebbers. In Oekraïne was het resultaat de eerste van een reeks protesten op het Onafhankelijkheidsplein in Kyiv, de Majdan, die de geschiedenis inging als de 'Oranjerevolutie'. Het woordmajdan- in het Pools een open veld in een stadje of legerkamp - klinkt archaïsch, maar het staat wel in het woordenboek.
Beata Zawrzel / NurPhoto / Getty Images | Een demonstrant met een bord met 'Pas op! PiS steelt' tijdens een anti-regeringsdemonstratie in Krakau, 18 september