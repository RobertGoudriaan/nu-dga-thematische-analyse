De Italiaanse grond schreeuwt om hulp In de wereld

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
9 november 2023
Rome- Het is een rampjaar voor de Italiaanse olijfolie, de kastanjes en hazelnoten, de fruitteelt en de tarwe. De druiven hebben zich in de lente door enorme hagelbuien en de daaraan gekoppelde ziekte van de valse meeldauw moeten worstelen, vervolgens maandenlang door de verzengende hitte en droogte. Het gevolg is een zeer matige oogst.
In het noordelijke Le Langhe, het Doc-gebied aan de voet van de Alpen waar elke druivenrank dagelijks wordt besproeid en vertroeteld, is er nog wel geoogst, meer naar het zuiden toe hebben vele druivengaarden het dit jaar niet gered. Letterlijk niet één trosje druiven op hectares grond.
Dit komt allemaal, schrijft de oprichter van Slow Food Carlo Petrini (74), doordat de enorme gevolgen van de klimaatcrisis, die weer voor een groot deel wordt veroorzaakt door verkeerde intensieve landbouw en veeteelt, zich het eerst op de aarde richten. 'In de verhouding beul-slachtoffer tussen agricultuur en klimaatcrisis wordt het lijden dat we onze planeet toebrengen in eerste instantie gevoeld door wie dagelijks met zijn handen in de aarde wroet', stelt het ecologische geweten van Italië. 'De situatie is nu al zo dat het Mediterrane bekken, sinds mensenheugenis een van de vruchtbaarste gebieden op aarde, nog maar nauwelijks kan voorzien in eigen gebruik.'
Het is tien over twaalf voor Italië, zegt ook de wetenschappelijk directeur van het Mediterrane centrum voor klimaatveranderingen Giulio Boccaletti. 'Italië moet zich buigen over de vraag wat er verbouwd kan worden, waar en hoe', zegt hij. 'Wat er deze dagen weer is gebeurd met de enorme overstromingen in Toscane, EmiliaRomagna en Milaan is een direct gevolg van een water-infrastructuur die tientallen jaren geleden is ontworpen en absoluut niet meer voldoet. De klimaatveranderingen hebben een neerslagen droogtepatroon tot gevolg dat inmiddels de norm is, niet meer de uitzondering. Wat ontbreekt, is een overkoepelende visie. De bal wordt op en neer gekaatst tussen regiobesturen, en de regering kijkt de andere kant op.'
Europa heeft Italië in 2020 met een grote smak geld geholpen bij de gevolgen van de coronacrisis, het NextGeneration-herstelplan ter waarde van 191,5 miljard euro. Van dit geld is drie jaar later slechts 27,6 miljard aanbesteed, terwijl het geld vóór eind 2026 moet zijn benut. In juli dit jaar schrapte de Italiaanse regering de ecologische doelen van het plan, 'omdat die niet haalbaar zijn'.