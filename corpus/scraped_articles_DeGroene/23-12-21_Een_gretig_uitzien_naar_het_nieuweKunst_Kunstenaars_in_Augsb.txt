Een gretig uitzien naar het nieuwe Kunst Kunstenaars in Augsburg

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
21 december 2023
Augsburg was ooit het middelpunt van het grootste rijk op aarde, en daarmee van de hele wereld.
Een verhaal over het zuiden van Duitslandaan het begin van de zestiende eeuw begint met een neushoorn. In mei 1515 kreeg koning Manuel I van Portugal zo'n dier cadeau van de sultan van Gujarat. Manuel stuurde het beest door naar paus Leo X, maar onderweg naar Rome verging het schip en de neushoorn verdronk. Omdat het de allereerste keer was dat een neushoorn in Europa te zien was, waren er echter al tekeningen van gemaakt, en die belandden in het zuiden van Duitsland, in Neurenberg en Augsburg. In die eerste stad woonde Albrecht Dürer. Hij maakte er een houtsnede naar die tekening, die wereldberoemd werd.
In Augsburg woonde Hans Burgkmair de Oude (1473-1531), die hetzelfde deed; zijn versie is wat minder bekend, maar wel accurater, want Dürer maakte van de rinoceros een wel zeer vervaarlijk pantservoertuig, en hij verzon bovendien een tweede hoorn, op de rug. Burgkmair liet dat achterwege en hij nam van de oorspronkelijke tekening het specifieke detail over dat het beest aan de voorpoten was vastgebonden.
Dat die tekeningen uitgerekend daar terechtkwamen en daar in grafiek werden vermenigvuldigd komt omdat Neurenberg, mede dankzij Dürer, een belangrijk cultureel centrum was, maar vooral omdat Augsburg het onbetwiste middelpunt was van het gigantische rijk van de Habsburgse keizer, Maximiliaan I (1459-1519).
U kent hem van de kroon op het Amsterdamse wapen. Maximiliaan was aartshertog van Oostenrijk en landsheer van de Bourgondische bezittingen in de Nederlanden. Hij werd in 1478 Rooms-Koning, de aangewezen opvolger van de keizer van het Heilig Roomse Rijk, een titel die hij in 1508 verwierf. Hij werd ook hertog van Tirol, waardoor hij het oude Habsburgse hartland in het oosten van Oostenrijk met de rest verbond en zijn territorium strekte zich daarmee uit van Amsterdam tot Venetië. Augsburg lag min of meer precies halverwege.
Maximiliaan zou daar maar liefst 57 keer verblijven, opgeteld meer dan drie jaar, zo vaak dat de Franse koning hem spottend 'burgemeester van Augsburg' noemde. Zes keer koos hij de stad uit voor de Diet, de Rijksdag, waar iedereen bij moest zijn, de complete Duitse adel, de pauselijke legaten, de hogere en lagere clerus, de vertegenwoordigers van de Rijkssteden en verder het gebruikelijk kabaal van smekelingen, acrobaten, querulanten, doempredikers, duizenden gasten bij elkaar, die ook nog eens hun dames of concubines meenamen - er werd tijdens de Diet in een'ladies programme'voorzien.
Wat zij aantroffen was een fraaie oude stad, waarvan de geschiedenis tot de Romeinen terugging, met een opvallend hoog aantal intellectuelen, kunstenaars, goud- en zilversmeden, harnasmakers, en dergelijke. Boven dat alles uit torende de top van de financiële wereld, de Fuggers, de Welschers, de Hochstetters, en daarmee was Augsburg werkelijk het brandpunt van politiek, religie, geld, ondernemingslust, kunstzin en nieuwsgierigheid. Het was dé plek voor iemand die een interessante tekening van een rinoceros bezat.
Door Columbus' reis naar het westen in 1492 en de Portugese expedities van 1498, waarmee Afrika werd gerond en India bereikt, leek de hele wereld opeens onder handbereik, en die wereld kwam naar Augsburg. De Fuggers, Welsers en Hochstetters waren actieve investeerders in nieuwe Portugese expedities. In 1505 reedden zij twee schepen uit, die met de Portugezen de wereld in trokken, met aan boord ene Balthasar Springer, die de bevindingen nauwgezet beschreef. Op basis daarvan maakte dezelfde Hans Burgkmair in 1508 een grote serie prenten, een lang panorama, waarin de onbekende volkeren van Afrika en rond de Indische Oceaan werden afgebeeld met al hun eigenaardigheden. Een belangrijke figuur in de totstandkoming ervan was de humanist Konrad Peutinger (1465-1547), stadssecretaris van Augsburg, keizerlijk raadsheer, die zelf bij de expedities betrokken was. Die prentserie was een groot intellectueel en commercieel succes. Burgkmair en Peutinger begonnen direct aan een tweede editie, met beelden van volkeren uit Mexico, Brazilië en Ecuador.
Alleen al uit die grote prentseriesblijkt dat er in Augsburg een stemming moet hebben geheerst van groot optimisme, en een gevoel van verwachting, een gretig uitzien naar het nieuwe. Dat gevoel is in feite het onderwerp van een schitterende tentoonstelling in het Städel Museum te Frankfurt. De titel ervan,Holbein und die Renaissance im Norden,dekt de lading nauwelijks, maar het is dan ook niet doenlijk om het samenspel tussen politiek, kunst, ideeën, markt, geografie en geld, dat Augsburg bepaalde, in één worp te geven.
Omdat zich in Augsburg geregeld de complete elite van het Habsburgse rijk ophield, hadden de kunstenaars er niet te klagen over opdrachten. Ze vervaardigden grote altaarstukken voor de lokale kerken en kloosters, tientallen portretten in gravure of schilderij, of in penning (een hippe Italiaanse mode), sierlijke harnassen en zwaarden, goud- en zilverwerk, juwelen, enzovoort. Kunst en politiek waren nauw verbonden. Dürer, bijvoorbeeld, kwam in 1518, namens zijn stad Neurenberg naar Augsburg en schilderde een portret van Maximiliaan, dat nu in Wenen hangt. Het poseren was een perfecte gelegenheid om eens wat Neurenbergse belangen informeel te berde te brengen.
Twee Augsburgse kunstenaars staan in de tentoonstelling centraal, Hans Holbein de Oude (circa 1460-1524) en Hans Burgkmair de Oude. Ze vertegenwoordigen twee tendensen. Holbein had zijn leerreis gemaakt door het noorden van het rijk, naar de Nederrijn en Vlaanderen. Hij moet werk hebben gezien van Van der Goes, Memlinc en misschien van Jan van Eyck, en hij bleef in zijn werk die noordelijke - noem het 'gotische' - traditie goeddeels trouw. Burgkmair maakte dezelfde reis, maar hij trok daarna ook naar Italië, en behoorde met Dürer tot de eerste Duitse kunstenaars die Italiaanse ideeën en vormen meenamen naar het noorden. Je ziet in het overzicht hoe die invloed zich geleidelijk doet gelden, als een competitie tussen 'Deutsch' en 'Welsch' (Italiaans), tussen Noord en Zuid. Holbein gebruikt de klassieke vormen eigenlijk vooral als decoratie, in een portaal of een zuil; Burgkmair is al veel meer geïnteresseerd in anatomie, de expressiviteit van het lichaam, de klassieke structuur van de dingen, en hij strooit graag met die malle grotesken die toen zeer in de mode waren, want beide kunstenaars hangen nog sterk aan de 'gotische' versierzucht die ook de andere ambachten in Augsburg kenmerkte. Het is aardig dat hun werk wordt gepaard aan de harnassen en zwaarden waar de stad ook beroemd om was; dezelfde kunstenaars die de platen sneden voor de populaire prenten versierden ook de klingen en helmen.
De twee kunstenaars staan centraal,maar evengoed had dat Maximiliaan I kunnen zijn of, beter nog, Jakob Fugger II (1459-1525), bijgenaamd 'de Rijke', want in die kluwen is ook de ontwikkeling te zien van het modern systeem van geldverkeer. De Fuggers waren er de spil van; de keizer was in veel opzichten aan hun systeem vastgeketend. Martin Luther schreef in zijnTischredendat Fugger in een oogwenk tien ton goud op tafel kon leggen. Dat kon de keizer niet. De Fuggers financierden alles wat hij nodig had. Met de Welschers leenden ze hem ooit twaalf ton goud voor het beleg van Padua; de campagne voor de verkiezing van zijn kleinzoon Karel V tot keizer van het Heilige Roomse Rijk in 1519 zouden ze met een half miljoen gulden financieren.
Het huis van de Fuggers op de Weinmarkt in Augsburg was de centrale locatie van de Rijksdag, en dus van de wereld. De keizer zou er zelf geregeld verblijven. Toen Luther in 1518, daags na de Diet, in het openbaar in debat ging met kardinaal Cajetanus over zijn 95 stellingen, en daarbij publiekelijk weigerde die in te trekken, gebeurde dat in het huis van Fugger. Luther had zich geen groter podium kunnen wensen.
De Fuggers leefden overigens zelf sober, en vroom; ze stichtten in Augsburg het eerste sociale woningproject van Europa, de Fuggerei, dat nog altijd bestaat, en ze namen het mecenaat van kerken en kloosters uiterst serieus. Kunst was een politiek instrument, een investering, een statussymbool, maar vooral een middel om hun 'memoria' uit te dragen. Aan het St.-Annaklooster bouwden ze een spectaculaire grafkapel met hypermoderne Italiaanse vormgeving onder een gotisch gewelf, het eerste gebouw benoorden de Alpen waarin de Renaissance in spectaculaire vorm neerdaalde.
De tentoonstelling houdt het, begrijpelijkerwijs, bij dat uiterlijk vertoon, de kunstenaars en hun opdrachtgevers en de context van de stad, maar op de achtergrond figureren de intellectuelen, de humanisten en de theologen, Peutinger, Pirckheimer, Luther en zeker ook Erasmus, wiens hele actieve leven zich op diezelfde as Venetië-Antwerpen heeft afgespeeld. Zijn kritische werken vonden in dat milieu gretig ingang. Je kunt al kijkend vermoeden hoe onder dat schitterend vertoon van devotie en onder die wereldomspannende macht van de Habsburgse keizer de aarde splijt. Je ziet het in de portretten. Natuurlijk zijn dat nog altijd statussymbolen voor de elite, natuurlijk hebben de dames en heren hun mooiste muts opgezet, maar er is een ongelooflijk heldere, om niet te zeggen radicaal eerlijke manier ontstaan om naar mensen te kijken en ze vervolgens af te beelden zonder franje, in klare lijn, met puisten en slappe onderkinnen en al.
Dat past bij de wereld van de Fuggers, de discrete bankiers, de technocraten, de mannen die weten dat niet het uiterlijk vertoon, maar de harde werkelijkheid van de dubbele boekhouding de staat van de wereld het beste weergeeft. Het past ook bij Erasmus, die er in die jaren op wees dat het theologisch bouwwerk van de katholieke kerk op zand was gebouwd.
De Reformatie zou in Augsburg stevig post vatten. Het gotische beeld van de stadsheilige St. Ulrich, op de Vismarkt, werd vervangen door een modieus maar onhandig bronzen beeld van Neptunus, de aartsbisschop deed er vergeefs zijn beklag over bij keizer Karel V. De productie van de kunsten liep sterk terug. Holbein de Oude overleed in 1524. Zijn zoon, Hans jr., was toen al naar Basel vertrokken, waar hij Erasmus portretteerde, en zou uitgroeien tot de grootste portretschilder van een nieuwe, moderne wereld.
Holbein und die Renaissance im Norden.Städel Museum, Frankfurt, t/m 18 februari
linksonder: Hans Holbein de Oude, Portrait of a Member of the Weiss Family of Augsburg, 1522. Gemengde technieken op lindehout, 41,7 x 35,2 cm