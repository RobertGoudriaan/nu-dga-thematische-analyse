Koerdische jongeren strijden voor goed onderwijs

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
20 juni 2024
Istanbul- Çigdem is de naam van de bloem die na strenge en lange winters bloeit in de bergen van Kars, de grensstad van Turkije. Deze krokusbloem symboliseert hoop en doorzettingsvermogen.
In de film van de Koerdische mensenrechtenadvocaat Kurtulus Bastimar strijdt een meisje (genaamd Çigdem) dag en nacht om onderwijs te krijgen en een leraar naar hun dorp te halen. Terwijl zij en haar medeleerlingen brieven schrijven, vliegers oplaten en onvermoeibaar wachten op de komst van een leraar, wordt tegelijkertijd het dorp langzaam geëvacueerd voor de komst van een stuwdam. Totdat er op een dag een man naar het dorp reist om een documentaire te maken en alles begint te veranderen.
Voor Bastimar symboliseert de bloem ook zijn eigen strijd: in zijn jeugd heeft hij geknokt om goed onderwijs te krijgen, net als veel andere Koerdische kinderen. Met deze film belicht hij dit falende systeem in Turks Koerdistan.
Het onderwerp van de film is nog steeds relevant, ook voor de hoofdrolspeelster Hilal Bastimar. Zij leeft, als middelbare scholier in de Koerdische regio, nog dagelijks in de problematiek die de film toont. 'Hilal was een zeer geschikte actrice voor het onderwerp dat ik wilde vertellen vanwege haar gezinsleven, de sociaal-economische situatie van haar familie en de onderwijsomstandigheden waarin ze verkeerde. Ze kon erg goed haar problemen naar het witte doek vertalen', vertelt Bastimar.
Tijdens de opname ondervond de crew flinke hinder door de lokale autoriteiten. Hoewel de aanvraag voor de vergunning om te filmen al maanden geleden was ingediend, werd deze sterk vertraagd. Later bleek dat dit kwam wegens Bastimars beroep als mensenrechtenadvocaat en zijn politieke standpunten.
De film markeert ook het debuut voor Bastimar als regisseur, waarmee hij hoopt het gevecht voor de mensenrechten op een ander toneel te kunnen voeren. 'Mensenrechten zullen de woorden en zinnen vormen van de filmtaal die ik in de toekomst zal creëren.' De film is deze zomer in verschillende bioscopen in Nederland te zien.