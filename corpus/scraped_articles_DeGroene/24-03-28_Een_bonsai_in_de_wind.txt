Een bonsai in de wind

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
28 maart 2024
In het spectaculaireHeartburnvan Nora Ephron valt een huwelijk uit elkaar. Overspel, kinderen, de hele heisa. Oogrollend laat de verteller terloops vallen dat ze ook een keer eerder getrouwd is geweest, met een totale neuroot die hamsters hield. Dat hij een neuroot was bleek uit zijn agenda, waaruit hij alle afspraken die hij had gehad weggumde, zodat hij aan het einde van het jaar een lege agenda had. En uit de kleine salades die hij voor zijn hamsters maakte. Exit neuroot en hamsters.
Wat bij Ephron een grappig zijspoor is, is in het debuutSchuilhuisjevan Lena Kurzen een psychologische thriller. Een jonge vrouw zit in coronatijd dag in dag uit tegenover haar vriend, een middelbare man die door haar vriendinnen wordt omschreven als Ferd Grapperhaus. Maar dan wel slanker, wordt er haastig aan toegevoegd. Een ambtenaar om te zien, met een voorliefde voor natuurdocumentaires.
54 jaar; genoeg tijd voor iemand om op het ziekelijke af vergroeid te raken met zijn gewoontes. Iedere dag geeft hij zijn bonsaiboom water en beweegt hij de stam ritmisch heen en weer om de wind te simuleren. Hij doet met plechtige toewijding de was, zij mag die niet doen want ze doet het verkeerd. Hij is in het trotse bezit van de sleutel van de afvalcontainer. Iedere week maakt hij dezelfde quiche.
Het drama: die bonsaiboom komt uit zijn vorige huwelijk. Een behoeftige, peperdure plant die hij behandelt alsof het zijn laatste connectie is met vroeger. Zij kijkt naar de toekomst. Ze wil een kind van hem.
Alle vrouwen die dit boek lezen, gillen nu synchroon.Waarom van hem?!Hij, met zijn bizarre wasmachinefetisj, met zijn oersaaie onbegrijpelijke baan, met zijn erectieprobleem, met zijn stiekeme droge worst die hij voor de vegetarische verteller verborgen houdt? Je bent nog geen dertig, waarom zo'n haast? Tja, omdat ze van hem houdt.
Ze sluiten een compromis: geen kind, wel cavia's. (Hoe is dat een compromis, vraag ik me af. Een cavia ligt niet op de middelloodlijn tussen geen kind en wel een kind. Zelfs twee cavia's niet. Ik ken iemand die een kat wilde en haar vriend wilde dat niet, dus namen ze een hamster. Dat is geen compromis, dat is een derde ding dat geen van beiden wilde. Je hebt vooral medelijden met de hamster.)
Al vanaf de eerste bladzijde dreigt er iets in dit beklemmende appartement. Blijf weg, cavia's, denk je. Eerst past hij zijn kenmerkende, haast griezelige zorgvuldigheid ook op die cavia's toe, maakt tussendoortjes voor ze. Dit is een engerd, denk je steeds. Maar waarom? Hij werkt hard, hij zorgt goed voor zijn boompje en zijn cavia's en zijn vriendin, geeft haar ook af en toe een worteltje als hij met de diertjes bezig is.
Dan geeft zij een keer de bonsai te veel water en beginnen de kleine wreedheden. Mannen,they're all the same. Een dag lang zwijgen. Haar klaverplant aan de cavia's voeren (Jesse Klaver, heet die plant. Of zij dat een knappe man vindt, wil hij weten). Cavia's blijken daar niet tegen te kunnen. Wist hij dat? Hij zit vol met feitjes. Liegen, eerst kleine leugens, dan grotere. Minuscule straffen. Geen geschreeuw, geenRevolutionary Road,maar het is duidelijk wie hier de baas is en zal blijven.
Het is inmiddels iedere lezer zo benauwd geworden dat ze wel bij hem weg m√≥et, maar de wereld van de hoofdpersoon is zo klein, de muren ervan zijn zo stevig, dat het niet eens in haar opkomt. Ze staat zich een fantasie toe over een begrafenis, het voorlezen van het testament, ze ontmoet in die droom eindelijk de zoon uit zijn vorige huwelijk die nog nooit op bezoek is geweest. Is dit een fantasie over oud worden met Ferd, bij hem blijven tot zijn dood? Of is dit een fantasie over van hem verlost zijn?
Kurzen bouwt de spanning zorgvuldig op, en het blijkt nog erger dan je had durven verwachten. De bui, die je al geruime tijd ziet hangen, valt spectaculair uit de hemel. En nog blijft de verteller van hem houden. Ze lijdt aan een gevaarlijke misconceptie: dat een saaie man geen slechte man kan zijn.
We kunnen lacherig doen over de mensen aan wie we ons ten onrechte hechten. Ja, hij is eigenlijk best gek, met zijn slaapwandelen/eetgewoontes/moedercomplex. Het is makkelijk om die dingen te vergoelijken. Dat is liefde! En als het uitgaat, doen we er net zo makkelijk over: dat was die met die slaatjes voor zijn hamsters. Maar is het echt liefde, of is het angst voor eenzaamheid? Een angst die net zo fundamenteel is als de angst voor de dood, de angst om niks achter te laten op deze aarde?
Kurzen zet met diens naamloze verteller een personage neer dat worstelt met deze vraag zonder er expliciet mee te worstelen. Ze blijft, soms met opzet, soms per ongeluk, blind voor zijn gebreken, en in haar blindheid zitten al die vragen. Het is verder een eigenaardig personage, een frustrerend lege huls. We weten heel weinig van haar, waardoor het onmogelijk is om te beantwoorden wat zij in hem ziet, waarom ze nou juist van hem een kind wil.
Schuilhuisjeis een knap debuut. De drukkende sfeer van de coronatijd, die zoveel schrijvers hebben geprobeerd te vatten, weet Kurzen overtuigend in te zetten voor dit kleine psychologische drama. De stijl is koel en grappig en soms griezelig. Dit is een doodeng portret van een doodsaaie man.
Alle vrouwen die dit lezen, gillen nu synchroon
Jacob Aue Sobol / Magnum / ANP | De stijl van Lena Kurzen is koel en grappig en soms griezelig  LENA KURZEN Schuilhuisje Nijgh & Van Ditmar, 207 blz.