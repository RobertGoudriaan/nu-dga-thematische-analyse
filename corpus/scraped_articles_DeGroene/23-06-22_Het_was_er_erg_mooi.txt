Het was er erg mooi

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
22 juni 2023
InHet Surinamedagboekreist de jonge Merijn de Boer achter Albert Helman aan, de geschiedenis van Suriname in. Het dagboek toont de schrijver die De Boer dan nog moet worden.
In de roman The Sportswriter beschrijftRichard Ford hoe de 38-jarige Frank Bascombe genezen raakt van de ambitie literair werk te leveren. Het is niet alleen dat hij erachter komt zijn verwachtingen op dat vlak kwijt te zijn. Het is ook dat hij somber is geworden van zijn poging om serieus te zijn, misschien heeft hij eigenlijk nooit helemaal de noodzaak ingezien van 'het spel van licht en donker in de literatuur'. Niet echt. Zijn personages waren te ernstig, te tobberig en humorloos, en ze lagen overhoop met ongrijpbare dilemma's. De wereld is plezieriger en minder dramatisch dan schrijvers ooit zullen toegeven, aldus Ford bij monde van zijn personage.
Ik denk nog weleens aan Frank Bascombe, ook al dateertThe Sportswritervan 1986. Bijvoorbeeld toenDe saamhorigheidsgroepdrie jaar geleden verscheen, de voorlaatste roman van Merijn de Boer. Hij heeft de afslag gevonden, dacht ik. Zijn schrijven laten vieren.
Tot dan toe was De Boer in de literaire wereld een redelijk bekende naam, gedebuteerd met een prijswinnende verhalenbundel, en erna om de zoveel tijd een roman gepubliceerd, geïnspireerd door grote literaire voorbeelden als Gogol, Nabokov, Proust. Knappe boeken voor een klein publiek. In de korte verhalen die her en der in literaire tijdschriften verschenen toonde hij zich een iets ontspannener schrijver, spelend met de identiteit van de verteller die hij zomaar wel eens zelf zou kunnen zijn, tappend uit het hier en nu.
InDe saamhorigheidsgroep,waarin hij een groepje Haarlemse idealisten in de jaren tachtig portretteert, lukte het hem om zijn sardonische toon om te zetten in iets anders, iets melancholieks en geestigs. Moet ik het zoeken in literaire voorbeelden, dan denk ik onmiddellijk aan F. Springer (1932-2011), chroniqueur van het onthechte diplomatenleven, schrijver van romans alsTabee, New YorkenBougainville. In de tijd van verschijnen gingen die boeken in strenge jarentachtigkringen misschien door voor lichte literatuur, maar eigenlijk wilde iedereen ze gewoon vrijwillig lezen.
MetDe saamhorigheidsgroepschreef De Boer een heerlijke roman met een satirische inslag, scherp en tegelijkertijd vergevingsgezind voor zijn personages, tersluiks het menselijk onvermogen blootleggend, toch een klassiek literair thema. Het boek betekende een doorbraak naar een groter leespubliek én literaire prijzen.
In het onlangs verschenenHet Surinamedagboekzien we De Boer terug als de schrijver die hij nog moet worden. Het is maart 2011, hij leest een advertentie inDe Groene Amsterdammer,waar anders, waarin een aanbod wordt gedaan te mooi om waar te zijn. Zin om gratis in het kielzog van Albert Helman door het binnenland van Suriname te reizen? 'Het lijkt me wel wat', schrijft De Boer. Het is het jaar dat zijn debuut uit zal gaan komen, de verhalenbundelNestvlieders. Hij heeft een baan als redacteur bij uitgeverij Van Oorschot, hij wil zijn weg gaan zoeken in de Amsterdamse literaire wereld, alles moet nog beginnen en tegelijkertijd: het begin is er.
Als hij het nummer belt dat in de advertentie staat, krijgt hij iemand aan de lijn, 'erg aardige man', die de biografie van Helman aan het schrijven is. Deze kan zijn geluk bijna niet op als De Boer zich bekend toont met het werk van Helman, altijd geïnteresseerd is geweest in Suriname bovendien omdat zijn vader er is geboren. Voor hij het weet belooft hij de man, die zelf niet gezond genoeg is om mee te kunnen, een reisverslag te maken voor de Stichting Vrienden van Lou Lichtveld, de werkelijke naam van Helman. Een paar dagen later zit hij al in het vliegtuig op weg naar Paramaribo.
Wat De Boer ons nu voortovert is het dagboek dat straks een reisverslag moet worden. Het is een spagaat die vanaf de eerste bladzijde voelbaar is, iets tussen persoonlijk schrijven en officieel boekstaven in. Er moet wat worden verteld over Albert Helman, die helaas niet helemaal de beste schrijver lijkt te zijn. Aan de kenner uit Amsterdam de eer om zijn niet-wetende groepsgenoten van informatie te voorzien. Die dachten natuurlijk vooral een gratis reisje te kunnen ondernemen en geloven die hele Helman wel.
Vooral in de eerste helft van het boek lijkt De Boer niet helemaal zijn draai te kunnen vinden in wat hij vertelt en wat niet, en vooral: hóe. Zijn proza wordt er van schrik wat vlak van, te netjes voor een dagboek, alsof er nu al over zijn schouder wordt meegekeken, te netjes ook voor een roman. Kan hij zich ongebreideld laten gaan in zijn ergernissen over zijn medereizigers? Weet hij iets van de betovering van het Surinaamse binnenland over te brengen? Houdt hij de aandacht van de lezer vast, de spanning erin? Komt hij zichzelf tegen zo alleen in den vreemde?
De reis is geïnspireerd op een reisverslag van Helman uit de jaren vijftig,Het eind van de kaart,en dus wordt daaraan ook steeds gerefereerd. Voor in het boek staat een kaartje, en op zich openen alleen al de namen van de riviervertakkingen, de stroomversnellingen, de pleisterplaatsen en de bergen de mooiste vergezichten. Maar het is ook een brij, een exotische brij van waaruit De Boer niet echt weet op te stijgen - 'Het was er erg mooi', schrijft hij voordat er wordt neergestreken op Dritabiki, bij de monding van de Tosso - er zijn Braziliaanse goudzoekers onderweg, het regent heel veel, de boot moet over drassige grond worden getild, waarbij grappig genoeg de schrijver uit Amsterdam meestal als enige mag blijven zitten. De mensen in de groep blijken allemaal maar mensen, ze plassen, ze drinken, ze denken dat ze Rambo zijn, ze hebben gek haar.
Hoogtepunt vindt De Boer hoe Helman beschrijft dat hij zich midden in de jungle scheert, met behulp van een spiegeltje dat hij aan een tak hangt. Ik stel me voor in een groot wit mouwloos hemd, de voeten in de kolkende rivier, het toppunt van mannelijkheid. De hele drie weken lang verlangt De Boer ernaar om hem hierin na te doen, een verlangen dat hij op zeker moment deelt met Noor, een meisje dat hij onderweg in een van de dorpen ontmoet.
Hoe dat uitpakt, vind ik dan weer het hoogtepunt vanHet Surinamedagboek. Hier spreekt de schrijver die nog niet weet wie hij is, die zich veilig denkt te kunnen verschansen achter zijn met zorg uitgekozen literatuur, en die wordt geconfronteerd met de stoere aantrekkelijke wildheid van iemand bij wie hij zich voelt verbleken.
Vincent Mentzel / De Beeldunie | Marron man in zijn boot op een rivier in de binnenlanden van Suriname MERIJN DE BOER Het Surinamedagboek Querido, 271 blz.