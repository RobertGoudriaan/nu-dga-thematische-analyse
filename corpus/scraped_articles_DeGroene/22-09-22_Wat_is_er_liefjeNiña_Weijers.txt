Wat is er, liefje? Niña Weijers

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
22 september 2022
1. Ik dronk van mijn wijn en luisterde, niet heel geconcentreerd, naar het gesprek dat zich met duizelingwekkende vaart over de tafel bewoog. Het ging erover in welke mate de aanwezigen in staat waren een gesprek te voeren, en hoe dat samenhing met de manieren waarop ze door hun ouders waren grootgebracht. De één kon geen ruzie maken, de ander was altijd boos. Komt het daar niet altijd op neer, dacht ik, toen ik naar huis fietste. Of te boos, of te soft. Je ouders, hún ouders, tot de Visigoten aan toe.
2. Dat ik maar half luisterde, kwam doordat ik bezig was met mijn kind, dat een gevaarlijke trap wilde beklimmen die van het souterrain naar de begane grond leidde. Op de begane grond bleek zich een slaapkamer te bevinden. Het kind en ik gingen op bed liggen en luisterden naar de stemmen beneden, die niet geruststellend zoemden of wat je je daar dan ook bij voorstelt. Dit was een oud huis, er zat geen deur tussen de open trap en de slaapkamer, de mensen beneden praatten hard en hun stemmen klonken vanaf hier nog harder.
3. Of misschien was ik bezig met mijn kind om niet echt te hoeven meedoen aan het gesprek. Misschien gebruikte ik het kind wel vaker op die manier. Ongezien van mijn wijn drinken, er zijn en ook weer niet. Argentijnse bubbelwijn, zacht als champagne.
4.Nu hebben we het nog helemaal niet gehad over hoe het metjougaat!
5. Als mijn kindmamazegt, bedoelt hij daar nooit twee keer precies hetzelfde mee. Soms zegt hij het dertig keer achter elkaar, mama als pure klank, de betekenis van het woord valt samen met het gevoel in zijn mond. Vaak is het een verzoek: til me op, geef me eten, drinken, mijn knuffel, mijn speen. Soms de uitdrukking van een vaag, onpeilbaar verlangen, een poging zich ergens aan vast te klauwen, waar dan ook aan. En ook: een soort hoera, armen omhoog, dan een diepe zucht. Heeft het iets met mij te maken? Ik weet het niet. InOngoingness, een boek over (onder andere) tijd en moederschap, schreef Sarah Manguso dat ze voor haar jonge kind geen persoon was maar een landschap, de achtergrond waartegen het hele leven zich afspeelt, onzichtbaar door zijn uitgestrektheid. Sinds ik dat las zie ik mezelf regelmatig als landschap. Ik ben er de hele tijd, en ik ben er niet. Zo heb ik altijd al geleefd, het kind verleent deze omgang met mezelf en anderen hoogstens legitimiteit.
6. Sommige mensen kunnen heel goed over zichzelf praten, waarmee ik niet bedoel dat ze per definitie egocentrische rotzakken zijn. Ze geven gewoon antwoord op de vraag hoe het gaat, zonder daar hartkloppingen van te krijgen omdat ze het gevoel hebben zich te moeten verantwoorden voor een tribunaal. Ik denk aan mijn oma, die graag in haar tuin in de zon zat, rechtop op een goedkope stoel van wit plastic. Als je haar vroeg hoe het ging, klopte ze met haar hand op je arm en zei op volstrekt afwezige toon: o, ja hoor.
7. De mensen beneden praatten hard en mijn kind lag er met wijdopen ogen naar te luisteren. Iemand was begonnen met het afvuren van vragen, zoveel vragen dat er bijna geen antwoorden meer mogelijk waren van de tegenpartij. Ik dacht aan alle keren dat ik aan geliefden had gevraagd wat er aan de hand was, waarom ze zich ineens anders gedroegen, hoe dan, ik kon het niet uitleggen maar er wasiets,een verandering van temperatuur, een plotse windstilheid. Ben je boos, vroeg ik, als ik zelf boos was. De grootste rotvraag heb ik altijd gevonden: maar hoe is het nu, tussen jullie? Ik heb geleerd dat iets zeggen wat eerlijk lijkt, de snelste manier is om ervan af te komen.
8. Soms zegt mijn kind het om erachter te komen waar ik me bevind ten opzichte van hem als hij me niet kan zien. Ik moet aan vleermuizen denken, hoe ze gebruikmaken van de weerkaatsing van hun eigen geluid om in het donker hun prooi te vinden. Mama?
Mamá? Mámá? Ik ben hier. Wat is er, liefje?
Een kleine aardverschuiving: Opheffer is verhuisd naar de Dichters & Denkers. Op deze pagina pakken Niña Weijers en Marja Pruis beurtelings een vraag op uit de wereldliteratuur en omstreken
'She said: What's the matter, darling? He behaved as if he hadn't heard'
WH Auden,Three ballads