Ingelopen met schone schijn Vrouwen op de Olympische Spelen

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
25 juli 2024
Op de Olympische Spelen in Parijs doen voor het eerst bijna evenveel vrouwen als mannen mee. De strijd voor gendergelijkheid in de sport had een aanloop van ruim een eeuw, maar is nog altijd niet beslecht.
Amsterdam, 1928.Een video zonder origineel geluid uit het archief van het Internationaal Olympisch Comité. Lina Radke in derde positie aan de meet, haar romp helt licht voorover, het hoofd gebogen, de ogen op de atletiekbaan gefixeerd. 'Nummer 762' op de buikzijde van haar shirt, vlak onder deBundesadler. In het gekortwiekte gras, direct aan de baan, staan enkel mannelijke juryleden in witte pantalons en donkere, dichtgeknoopte colberts met daarop onderscheidingen gespeld, de meesten dragen een panamahoed. Dan stelt een man in een lange witte jas zich achter de negen atleten op. Hij richt een startpistool op de lucht, de vrouwen schuifelen voorzichtig in positie, er schiet een rookpluim uit de loop van het pistool.
De eerste 800-meterfinale voor vrouwen in de olympische geschiedenis is onderweg. Radke versnelt, ze loopt meters uit op haar concurrentie, met ferme passen naar sporthistorie. Tussen beelden van haar toenemende voorsprong zien we op de tribunes overwegend mannen geestdriftig met hun hoeden zwaaien. Op het laatste rechte stuk kijkt de atlete nog viermaal achterom, op zoek naar enige visuele bevestiging dat het werkelijk zal gebeuren: Lina Radke wordt de eerste olympisch kampioene op de 800 meter in 2 minuten en 16,9 seconden - een wereldrecord. Bij het passeren van de eindstreep laat ze haar armen zwieren, haar concurrenten komen op adem met de handen in hun zij, een atlete stort zwalkend ter aarde.
Daags daarna publiceren dagbladen wereldwijd over het verloop van de 800-meterrace, hoewel de unieke prestatie van Radke enkel in bijzinnen wordt vermeld. HetRotterdamsch Nieuwsbladplaatst een spotprent waarin drie atleten, onder wie Radke, uiterst masculien worden afgebeeld. In een artikel in diezelfde krant worden enkele neerbuigende passages gewijd aan hun vrouw-zijn: 'Het is heel verdienstelijk dat de zwakke kunne, als 't moet, b.v. wanneer de melk in de keuken op het punt staat over te koken, met een Radke-vaartje van den huiskamerdrempel start, doch laat het bij zoo'n prestatie blijven. (...) De Japanse Hitomi plofte na de Duitsche, totaal uitgeput in het gras en haar vrouwelijk schoon was toen ineens wel teruggebracht tot nul en niks.'
In hetAlgemeen Handelsbladverschijnt een verhaal waarin wordt beweerd dat sportwedstrijden voor vrouwen 'zeer schadelijk voor de deelneemsters zijn' en 'erfelijke kwalen tengevolge kunnen hebben'. 'Foto's van de finish van dezen wedloop, laten duidelijk de uitputting en de physieke inspanning van de mededingsters zien.' Een vrouwelijke arts uit Londen zou na het zien van de finishfoto van Radke hebben geschreeuwd: 'Wat afschuwelijk! Het is te erg! Die dwaze vrouwen weten niet welk gevaar ze loopen. Door deze foto blijkt duidelijk, dat deze vrouwen zich aan inspanning blootstellen, die geen vrouw moest ondergaan.'
De allereerste 800 meter voor vrouwen op de Olympische Spelen had alle conservatieve opvattingen over sportende vrouwen kunnen wegnemen, het paternalisme kunnen slechten, maar werd misbruikt als propagandamateriaal om aan te tonen dat vrouwen voor hun eigen bestwil van de sportvelden geweerd zouden moeten worden: de daaropvolgende 32 jaar werd het onderdeel geschrapt.
De grondlegger van de moderne Spelen,de Franse baron Pierre de Coubertin, moet dat hartverwarmend hebben gevonden. Toen hij in 1894 het Internationaal Olympisch Comité (ioc) oprichtte, was hij rechtlijnig: de Olympische Spelen waren bedoeld voor witte mannen uit de hogere regionen van overwegend westerse samenlevingen. De Coubertin beitelde seksisme,
racisme en classicisme in het fundament van de Spelen, schrijft Jules Boykoff, oud-olympiër en hoogleraar politicologie aan Pacific University, in zijn boekWhat Are the Olympics For?(2024). De arbeidersklasse werd uitgesloten, net als niet-westerse atleten en vrouwen.
De Coubertin zei: 'Het superieure ras heeft het volste recht om het lagere ras bepaalde privileges van het beschaafde leven te ontzeggen.' De deelname van vrouwen noemde hij 'onpraktisch, oninteressant, onbeholpen en ongepast'. 'De glorie van een vrouw komt voort uit het aantal en de kwaliteit van de kinderen die ze voortbracht, en (...) wat sport betreft, is haar grootste prestatie om haar zonen aan te moedigen uit te blinken in plaats van zelf records na te streven.' De Olympische Spelen draaiden volgens hem om 'de verheerlijking van mannelijk atletisch vermogen (...) met het applaus van vrouwen als beloning'. We kunnen de gedachten van De Coubertin niet enkel van tafel vegen door te stellen dat hij een man van zijn tijd was.'The Baron was, after all, a baron',schrijft Boykoff.
De Coubertin was echter óók een man van zijn tijd. Rond het ontstaan van de moderne Spelen werd vrouwen wijsgemaakt dat ze zwakker zouden zijn dán mannen, waardoor ze voor elke activiteit afhankelijk werden ván mannen. Auteur Colette Dowling noemt die structurele beknotting van vrouwen 'de mythe van breekbaarheid', zoals ook de titel van haar boek (2000) luidt. Dowling schrijft over mannelijke (en soms vrouwelijke) artsen die aan het einde van de negentiende eeuw in de veronderstelling verkeerden dat hun waanideeën een medische en culturele noodzaak hadden. Ze haalt onder meer het invloedrijkeThe Evolution of Sex(1890) aan, waarin twee prominente wetenschappers beweerden dat het onderscheid tussen mannen en vrouwen berustte op louter biologische aspecten: mannen zouden een hogere stofwisseling hebben en daarom grotere hersenen; vrouwen hadden daarentegen een lage stofwisseling en moesten het leven vooral rustig nemen, zeker met het oog op haar 'reproductieve functies' die 'tot haar veertigste twintig procent van haar energie nodig had'.
Kortom: vrouw-zijn betekende een bedaard bestaan, een lot waartoe men zich moest verhouden. Als vrouwen weigerden zich daarbij neer te leggen, werd gedreigd met allerlei onheilspellende consequenties die voornamelijk impact zouden hebben op - alweer - hun mogelijkheid om kinderen te baren.
Het ontstaan van de mythe van breekbaarheid was volgens Dowling een mannelijke reflex op de industriële revolutie; voordien hadden vrouwen beduidend meer lichamelijke vrijheid. In de steentijd jaagden vrouwen met pijl en boog op kleine dieren en vingen ze grote dieren met netten. Vrouwen waren daarmee verantwoordelijk voor het overgrote deel van de voedselvoorziening. In het oude Griekenland jaagden vrouwen eveneens, en beoefenden ze sporten als zwemmen en hardlopen. In de Spartaanse samenleving leerden meisjes worstelen en discuswerpen. In de Middeleeuwen deden vrouwen aan boogschieten. In de achttiende eeuw namen vrouwen deel aan vechtsporten, hardlopen en snelwandelen.
Maar in de industriële revolutie vonden er twee parallelle ontwikkelingen plaats. Enerzijds kwam de rol van de man in het gezinsleven onder druk te staan; hij werd niet langer gedefinieerd door zijn 'mannelijke' kenmerken, want de spierkracht die noodzakelijk was om op het land of bij een gilde te werken werd gedeeltelijk overgenomen door machines. Anderzijds kwam de vrouwenbeweging met horten en stoten op gang, de ontworsteling aan de patriarchale wurggreep die nog decennia zou duren. 'De negentiende-eeuwse ideeën over de superioriteit van de man waren duidelijk in gevaar', schrijft Dowling. Het enige waar mannen op konden terugvallen was hetgeen hen vóór de industriële revolutie ook al onderscheidde van de vrouw: hun krachtigere lichaam.
Zolang vrouwen fysiek zwakker zijn, redeneert Dowling, blijven ze dat ook in maatschappelijk en politiek opzicht. 'Wat mannen willen, is dat zij de macht blijven houden om de grote beslissingen te nemen en dit is makkelijker te bereiken wanneer de ander - het andere ras of het andere geslacht - economisch, intellectueel of lichamelijk verzwakt is, en idealiter alle drie.' Maar de vrouwenbeweging was al niet meer te stuiten.
De fiets gold als een van de patriarchale breekijzers. Toen artsen aantoonden dat de tweewieler bijdroeg aan de ontwikkeling van de beenspieren, buikspieren en het bekken - 'wat het baren van kinderen zou vergemakkelijken' - werd de activiteit na enige wrevel toegestaan. Fietsen ontketende een revolutie. Vrouwen trokken de wereld in, ruilden hun beperkende victoriaanse kledij in voor wijde pofbroeken met meer bewegingsvrijheid. Kort daarna beklommen vrouwen bergen, reden ze vaker paard, deden ze aan gymnastiek.
In datzelfde tijdsgewricht gaf Aletta Jacobs een lezing op een congres over vrouwenarbeid, in 1898, waarmee ze onderbouwd inging tegen de heersende misogyne opvattingen. Jacobs, arts en voorvechter van het vrouwenkiesrecht, was fervent fietser en reed met haar man onder meer van Vlissingen naar Parijs en van Londen naar Edinburgh, waarmee ze impliciet aantoonde dat mannen en vrouwen wel degelijk fysiek gelijkwaardige schepsels waren.
Niettemin vond er een voortdurend maatschappelijk debat plaats over welke activiteiten, welke sporten voor vrouwen werden opengesteld en welke te masculien werden bevonden: 'mannelijk zijn (dat wil zeggen sterk en avontuurlijk) betekende het risico lopen niet huwbaar te zijn', schrijft Dowling, wat vrouwen in benarde posities kon brengen. Ook in Nederland spraken Kamerleden hun vrees uit dat vrouwen zouden 'vermannelijken'. Vrouwen moesten het pad der geleidelijkheid bewandelen, de grenzen van hun vrijheid voorzichtig oprekken om te voorkomen dat mannen hen opnieuw zouden beteugelen.
Onderweg moesten ze daarom allerlei concessies doen die hun femininiteit benadrukten. Tijdens het sporten moest hun houding elegant blijven, hun bewegingen lichtvoetig, waardoor vrouwen werden uitgesloten van wedstrijden waarbij mogelijkerwijs hun mannelijkheid te veel tot uiting zou komen. De Eerste Wereldoorlog stuwde de emancipatiegolf in Europa echter op. Terwijl de mannen naar het front werden gestuurd moesten vrouwen het land draaiende houden door hun werk over te nemen in fabrieken en op akkers. Vrouwen deden wat vóór de oorlog als mannenwerk werd bestempeld. Wanneer de nationale veiligheid op het spel staat, worden vrouwen niet alleen aangemoedigd maar zelfs geacht mannenwerk op zich te nemen, schrijft Dowling. Oorlog was de katalysator van gelijkheid.
Het aantal vrouwen dat deelnamaan de Olympische Spelen steeg onderwijl tergend langzaam. Tijdens de eerste editie in 1896 in Athene deed nog geen enkele vrouw mee, in Parijs (1900) was 19 van de 1085 atleten vrouw, in Londen (1908) 36 van de 2035, in Antwerpen (1920) 64 van de 2607. Na de invoering van het vrouwenkiesrecht in verschillende Europese landen, in de eerste twee decennia van de twintigste eeuw, ontving het ioc steeds meer verzoeken van vrouwen om mee te mogen doen aan het toonaangevende internationale sportevenement. Dat kon vanzelfsprekend op weinig bijval rekenen van Pierre de Coubertin, met name zijn Franse landgenote Alice Milliat was hem een doorn in het oog.
Milliat werd geboren in Nantes (1884) en verhuisde naar Londen op haar achttiende, waar ze zag dat vrouwen andere sporten mochten beoefenen dan in haar thuisland - roeien, hockey, zwemmen. Tijdens de Eerste Wereldoorlog verhuisde Milliat terug naar Frankrijk en zette ze zich in voor gelijke kansen voor vrouwen in de sport. Met een aantal anderen richtte ze in 1921 de Fédération Sportive Féminine Internationale (fsfi) op, waarvan ze de voorzitter werd en waarmee ze aan de poorten rammelde van Pierre de Coubertin. Ze wilde dat meer sporten op de Olympische Spelen werden opengesteld voor vrouwen, atletiek stond bovenaan haar lijstje vanwege de symbolische waarde; meedoen aan een sport die al in het oude Griekenland werd beoefend betekende een doorbraak voor haar verzet. Maar De Coubertin wees haar verzoeken af, waarop ze met de fsfi in 1922 de eerste Olympische Spelen voor vrouwen organiseerde in Parijs, twee jaar voorafgaand aan de Olympische Spelen, die eveneens zouden neerstrijken in Parijs.
Milliats verhaal werd onder meer opgetekend door de Franse journalist Sophie Danger in het boekAlice Milliat: La femme olympique(2024). In de proloog citeert ze een uitspraak van Milliat in dagbladLe Petit Journal(1922): 'Waarom zouden wij niet ook onze Olympische Spelen mogen hebben? Ik weet dat ons initiatief de organisatoren van de mannelijke Olympische Spelen erg heeft geraakt. Laat deze heren hun mea culpa maken! Ondanks ons aandringen en herhaaldelijke verzoeken heeft het Olympisch Comité altijd geweigerd om vrouwenatletiek toe te voegen aan de Olympische Spelen. Moeten we buigen voor de onverschilligheid of verkapte vijandigheid van mannelijke leiders? Die houding zou de sportvrouwen onwaardig zijn. We hebben de handschoen opgepakt en, aangezien we ongewenst waren, zullen we bewijzen dat wij in staat zijn ons eigen lot te bepalen.'
En dat is precies wat er gebeurde. Tijdens de Olympische Vrouwenspelen zaten er twintigduizend toeschouwers op de tribunes van het Stade Pershing; atletiek was een van de hoogtepunten. Het ioc, op dat moment onder leiding van Pierre de Coubertin, was ontstemd dat Milliat haar sporttoernooi ook 'olympisch' noemde. Milliat wilde hem wel tegemoetkomen door bij volgende edities de naam van haar evenement te wijzigen, mits vrouwen op de Olympische Spelen van Amsterdam in 1928 zouden worden toegelaten. Zo werd Lina Radke de eerste olympisch kampioene op de 800 meter. Gedurende het toernooi was er onder alle mannelijke juryleden in het Olympisch Stadion één vrouw: Alice Milliat. Maar nadat het ioc besloot om het atletiekonderdeel voortaan van het programma te halen, moest ook Milliat het veld ruimen en bleef De Coubertin zich tot zijn dood seksistisch uitlaten. De strijd van Milliat bleef een kleine eeuw vrijwel onbesproken, maar sinds 2021 wordt haar bijdrage aan gendergelijkheid in de sport eindelijk erkend met een standbeeld naast een sculptuur van Pierre de Coubertin in het hoofdkantoor van het Franse Olympisch Comité in Parijs.
De afgelopen eeuwwerden sportende vrouwen nog op allerlei manieren tegengewerkt of als minderwaardig weggezet. Wat te denken van Fanny Blankers-Koen die in 1948 vier gouden medailles won tijdens de Olympische Spelen van Londen en werd betiteld als 'De Vliegende Huisvrouw'? Of de afgrijselijke seksetesten die in de jaren zestig werden ingevoerd, toen steeds meer onderdelen werden opengesteld voor vrouwen. Tot midden jaren negentig werden die keuringen verplicht gesteld voor alle sportsters. Gedurende de eerste paar jaar bestonden de seksetesten uit een visuele en fysieke keuring. Dowling beschrijft de seksetests in haar boek als volgt: 'Tijdens deze onderzoeken, die door de media "naaktparades" werden genoemd en die voor de vrouwen zeer vernederend waren, onderzochten juryleden de deelneemsters op een eventueel afwezige vaginale opening, een vergrote clitoris (...), of de aanwezigheid van een penis of testikels.'
Later werd de naaktparade vervangen door de Barr-bodytest: met een uitstrijkje van het wangslijm kon men genetisch vaststellen of iemand werkelijk een vrouw was. Als er eventuele afwijkingen werden geconstateerd, werd diegene levenslang uitgesloten van deelname aan wedstrijden en werden eerder behaalde medailles afgenomen. De test was, opnieuw, uitsluitend verplicht voor vrouwen.
Voor mannen is er de tienkamp, voor vrouwen wordt tot op heden vastgehouden aan de zevenkamp. Mannen tennissen eenbest-of-five,vrouwen eenbest-of-three. De kledingvoorschriften voor mannen en vrouwen zijn anders; hockeysters mogen er bijvoorbeeld pas sinds vorige zomer voor kiezen om in een broekje in plaats van een rokje te spelen. Lange tijd waren sommige sporten die voor mannen officieel op het olympische programma stonden voor vrouwen niet toegankelijk: hockey werd in 1908 bij de mannen geïntroduceerd en pas in 1980 bij de vrouwen; mannen mogen sinds 1904 boksen, vrouwen pas sinds
2012. Soms werden sporten die door mannen werden beoefend voor vrouwen in eerste instantie enkel als 'demonstratiesport' opengesteld (en waren dan geen officieel onderdeel op de Spelen).
Dat was bijvoorbeeld het geval op de Spelen van Seoul in 1988, toen judo voor vrouwen een demonstratiesport was terwijl het onderdeel al 24 jaar eerder bij de mannen voor het eerst werd afgewerkt. In dat jaar debuteerde Angelique Seriese. Ze won direct goud, maar nooit kreeg ze de lof die een olympisch kampioen doorgaans ontvangt. Ik ontmoet Seriese, op haar verzoek, in een Van der Valk in Breda. In eerste instantie was ze niet bezig met het onderscheid tussen mannen en vrouwen, vertelt ze. Pas in het olympisch dorp merkt ze op dat er minder Oranje-kleding in haar koffer zit dan in die van de mannen van de Nederlandse judoploeg. Na de finale, als ze wint van de wereldkampioen, volgt een huldiging waar ze een andere medaille ontvangt dan de mannen.
'Ik was niet zo bezig met het onderscheid, met waarom het ioc het vrouwenjudo niet als een volwaardige olympische sport zag', zegt ze. 'Ik dacht: het is al mooi dat ik naar de Spelen mag, winnen is winnen. Maar daarna zag ik de verschillen steeds duidelijker. Ik kwam als olympisch kampioen het dorp binnen en niemand keek naar me om, ik leek wel onzichtbaar. Ik ging in mijn eentje naar mijn kamertje en twee dagen later zat ik alweer in het vliegtuig naar huis. In mijn dorp, Zevenbergen, werd wel een groot feest georganiseerd, dus toen kreeg ik pas het gevoel dat ik een mooie prestatie had neergezet. Vervolgens mocht ik niet naar Den Haag, op bezoek bij de koningin, want judo voor vrouwen was "maar" een demonstratiesport. Graag of niet, dacht ik, zo zit ik er ook wel in. Maar het werd er daarmee wel telkens ingewreven dat ik geen olympisch kampioen geworden was.'
Voelt dat zo, alsof je geen olympisch kampioen bent? vraag ik.
'Als iemand vraagt wat ik heb bereikt, dan zeg ik altijd dat ik meervoudig Europees kampioen en wereldkampioen ben. En als de Olympische Spelen aan bod komen, zeg ik er altijd netjes bij dat judo in '88 nog een demonstratiesport was. Anders voelt het alsof ik niet eerlijk ben, en ik ben graag eerlijk, maar misschien is het ook wel vaak genoeg duidelijk gemaakt dat ik officieel geen olympisch kampioen geworden ben.'
Aan de Olympische Spelen,die van 26 juli tot 11 augustus plaatsvinden in Parijs, zullen voor het eerst bijna evenveel vrouwen als mannen meedoen. Thomas Bach, voorzitter van het ioc, is daar zichtbaar trots op als ik hem eind juni via een videoverbinding mag spreken in het bijzijn van een select aantal andere journalisten. Het is een nogal bevreemdende, futuristische gewaarwording: Bach zit naast zijn perschef in Lausanne, de Zwitserse thuisbasis van het ioc, achter een microfoon in een ogenschijnlijk steriele omgeving als hij ons minutenlang toespreekt over de aankomende Spelen. Tijdens die monoloog staat hij kort stil bij gendergelijkheid: 'Zoals jullie weten, zullen deze Spelen naast een internationale saamhorigheid ook de belangrijke boodschap van gendergelijkheid uitdragen, want het ioc heeft de helft van alle quotaplaatsen toegewezen aan vrouwelijke atleten. Deze Spelen zullen de eerste zijn die volledig in lijn zijn met de olympische agenda.'
Voorafgaand is niet duidelijk op welke manier het interview zal worden gestructureerd, hoeveel vragen ik mag stellen, of ik na zijn antwoord de kans krijg op een vervolgvraag. Ik vraag Bach: 'Bent u van mening dat het ioc genoeg heeft gedaan om vrouwensport te stimuleren sinds het ontstaan van de moderne Spelen? En zo ja, waarom heeft het dan ruim een eeuw geduurd voordat er evenveel mannen als vrouwen deelnemen?' 'Als je 124 jaar teruggaat, kom je uit in het jaar 1900', antwoordt hij, 'de eerste keer dat vrouwen deelnamen aan de Spelen, en dat is een tijd waarin geen enkele vrouw ter wereld stemrecht had. Dus je moet dit in perspectief plaatsen. Sindsdien hebben we gestaag vooruitgang geboekt. We hebben de Internationale Federaties geïnspireerd om meer gemengde onderdelen aan de Spelen toe te voegen en meer disciplines voor vrouwen open te stellen. En nu zijn we blij dat in Parijs evenveel mannen als vrouwen zullen meedoen.'
De beurt wordt meteen doorgegeven aan een journalist uit Hongarije.
Een paar weken later ontmoet ik André Cats, directeur topsport van NOC*NSF, op sportcomplex Papendal. In zijn kantoor staan zijn oranje koffers klaar voor vertrek. Voor Nederland geldt dat sinds de Olympische Spelen in Atlanta (1996) vrouwen beter presteren dan mannen, schreefde Volkskranteerder deze maand. Ook deze Spelen zullen er meer Nederlandse vrouwen dan mannen worden afgevaardigd en is het volgens Cats aannemelijk dat de vrouwen opnieuw met meer eremetaal huiswaarts keren. 'Wij doen het gewoon ontzettend goed met vrouwensport', zegt hij. 'Maar we zijn er totaal niet mee bezig of het mannen of vrouwen zijn, het zijn voor ons gewoon topsporters. Zolang ik de topsport volg, de afgelopen veertig jaar, is gendergelijkheid nooit een issue geweest.'
Ik vertel hem over judoka Angelique Seriese,
die nooit alle lof kreeg voor haar prestatie. 'Dat heeft denk ik te maken met het beleid dat NOC*NSF destijds had met betrekking tot demonstratiesport, dat was toen een fenomeen waarin we niet investeerden. Demonstratiesporten stonden bij ons op een ander level dan de officiële sporten. Het heeft dus, naar mijn stellige overtuiging, helemaal niets te maken met het feit dat het een vrouwenonderdeel was', zegt Cats. 'Jij trekt het naar gendergelijkheid, maar het ging over demonstratiesporten met andere toelatingscriteria, een veel smaller deelnemersveld. Ik weet niet precies hoe het toen is gegaan, maar ik weet heel goed dat demonstratiesporten niets met genderongelijkheid te maken hadden.'
NOC*NSF heeft volgens Cats internationaal altijd vooropgelopen op het gebied van gendergelijkheid. 'Op het moment dat vrouwenwaterpolo op het programma kwam:hup,wij waren erbij.' Sinds 1900 is waterpolo een onderdeel op de Spelen voor mannen, sinds 2000 voor de vrouwen. En dat was volgens hem het geval voor alle sporten die in de jaren zestig, zeventig, tachtig en negentig werden toegevoegd aan het topsportpalet. Vrouwen en mannen krijgen evenveel kansen, dezelfde mogelijkheden, dezelfde regelingen, om zich zo in hetzelfde tempo te ontwikkelen, zegt Cats. De sportkoepel verdeelt zijn financiële middelen bijvoorbeeld sinds de Spelen in Sydney (2000) naar eerder behaalde prestaties en medaillekansen, waardoor vrouwen vaker worden ondersteund dan mannen. 'NOC*NSF heeft altijd voor gendergelijkheid gestaan. Altijd', zegt hij.
Hoewel er in totaal bijnaevenveel mannelijke als vrouwelijke sporters zullen afreizen naar Parijs, is er volgens diverse academici die ik spreek op sommige terreinen absoluut geen sprake van gendergelijkheid. Op een ochtend ontmoet ik Annelies Knoppers, emeritus hoogleraar pedagogiek en diversiteit in sport en lichamelijke opvoeding, en Inge Claringbould, universitair hoofddocent aan dezelfde faculteit op de Universiteit Utrecht. 'Als het gaat om participatie, dan is het momenteel eindelijk gelijkgetrokken', zegt Claringbould. 'Maar als je kijkt naar begeleiding van topsporters, bestuursfuncties, beloningen, media-aandacht, de structuur en de cultuur van topsportorganisaties, dan is dat nog allemaal ongelofelijk ongelijk.' Er zijn volgens Knoppers en Claringbould driegatekeepersdie de genderongelijkheid vooralsnog in stand houden: sponsoren, bestuurders en de media. In al die gebieden maken mannen nog de dienst uit.
Sponsoren hebben invloed omdat er, buiten sportkoepels als NOC*NSF, steeds meer geld omgaat in de sport. Meer kapitaal betekent meer zeggenschap, bijvoorbeeld over welke kleding sportsters wel of niet mogen dragen en hoe ze in reclames worden afgebeeld. Bij mannen ligt de nadruk volgens de academici doorgaans op sportieve prestaties, terwijl het bij vrouwen geregeld draait om hun uiterlijk vertoon. Mannen worden bovendien vaker gesponsord dan vrouwen en ontvangen daardoor een hoger salaris.
De mediarepresentatie van vrouwen wordt langzaamaan beter, maar blijft nog ver achter bij de aandacht voor sportende mannen. Women Inc., een belangenorganisatie die zich inzet voor vrouwenemancipatie, publiceerde bijvoorbeeld vorig jaar een onderzoek waaruit onder meer bleek dat artikelen in Nederlandse media over mannenvoetbal tot bijna twee keer zo lang zijn als verhalen over vrouwenvoetbal, waarbij mannen drieënhalf keer vaker in actie worden afgebeeld dan vrouwen. Dat beeld komt in vrijwel alle sporten naar voren en beïnvloedt de socialisatie van de vrouwensport, leggen Knoppers en Claringbould uit. Minder aandacht leidt tot minder waardering, minder heldenvorming, minder sponsors, minder inkomen, minder snelle professionalisering, nog minder zendtijd. Een vicieuze cirkel waardoor mannelijke sporters oververtegenwoordigd blijven worden in de media.
Dan zijn er nog de sportbesturen. In 2016 vond er een bijeenkomst plaats van NOC*NSF over het gebrek aan vrouwen in leiderschapsposities. Er werd destijds als doel gesteld om het aantal vrouwen in functies bij nationale sportbesturen op te krikken naar veertig procent van het totaal. Claringbould deed onderzoek naar die ontwikkeling en vond dat tussen 2002 en 2010 het aantal vrouwen in Nederlandse sportbesturen toenam van tien naar 21 procent en sindsdien afvlakt, alsof daarmee een plateau werd bereikt.
Uit onderzoek van het Mulier Instituut bleek dat in 2019 ruim de helft van de Nederlandse sportbonden inmiddels beleid heeft ingevoerd om meer vrouwen in besluitvormingsposities te krijgen. Het overgrote merendeel van de begeleiders en coaches van TeamNL bestaat momenteel echter nog uit mannen, net als de tweekoppige, mannelijke directie van NOC*NSF. Daarentegen zetelen in het bestuur van de sportkoepel voornamelijk vrouwen.
NOC*NSF is zich daar zeer bewust van, blijkt meermaals tijdens het gesprek met Cats. Hij probeert met zijn collega's die plooien de komende jaren glad te strijken, ook als het gaat om onderzoek naar vrouwelijke topsporters, daar valt volgens hem nog een wereld te winnen. Oud-triatleet en gynaecoloog Danne Boterenbrood is lid van het netwerk Sport & Gyn, dat samenwerkt met NOC*NSF, en zegt tijdens een telefoongesprek dat minder dan een tiende van alle gepubliceerde onderzoeken is uitgevoerd op vrouwelijke topsporters.
'In het verleden werd nog weleens gezegd dat we de onderzoeken naar mannen konden toepassen op vrouwen, dat we die alleen even moesten aanpassen voor lengte en gewicht', vertelt ze. 'Maar vrouwen zijn geen kleine mannen, we hebben het over compleet andere fysiologische systemen. We komen er de laatste jaren bijvoorbeeld achter dat de menstruele cyclus een aanzienlijke invloed heeft op de sportprestatie, recent bleek nog dat vrouwen kwetsbaarder kunnen zijn voor blessures in bepaalde delen van de cyclus.'Female healthstaat volgens haar hoog op de agenda, de kennisachterstand wordt met rasse schreden ingelopen.
Als tijdens de openingsceremoniede olympiërs over de Seine varen, begint er een nieuwe toekomst voor de sport. Eindelijk wordt een door mannen gedomineerde periode afgesloten, een hiaat in de sportgeschiedenis opgevuld. Ruim een eeuw na Milliats strijd zal de mythe van breekbaarheid worden doorgeprikt, hoewel absolute gelijkheid voorlopig enkel aan de horizon gloort.
Wat zou Milliat ervan hebben gedacht, vraag ik me telkens af. Zou zij tevreden zijn met de huidige stand van zaken? Zou zij haar pijlen richten op de sportbesturen, de sponsoren, de media, het medisch onderzoek? Ongetwijfeld, want er is geen gelijkheid bij gelijke aantallen, bij evenveel mannen als vrouwen onder het olympisch vuur. Dat is enkel schone schijn. Of in haar inmiddels historische woorden: 'Die houding zou de sportvrouwen onwaardig zijn.'
...