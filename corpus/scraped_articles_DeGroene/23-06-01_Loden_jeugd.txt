Loden jeugd

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
1 juni 2023
TELEVISIE Mijn vader, Nour en ik
Niets was de kinderen Al-Zabari uitgelegd toen ze met moeder uit Bagdad in Utrecht belandden, waar vader als politiek vluchteling een woning kreeg. Na zonder hem de Golfoorlog-bombardementen op Saddams hoofdstad te hebben meegemaakt troffen ze hier weer geen beschermende vader, maar een gebroken man. Het resulteerde in een loden jeugd, al gold dat vooral voor zoon Wiam. In de documentaireMijn vader, Nour en ikroept hij vader ter verantwoording, omdat altijd over diens depressiviteit en de gevolgen voor het gezin is gezwegen. Vader werkt mee ('geen taboes'): een daad van liefde, want wie wil zijn sores en eventuele schuld publiekelijk uitgemeten zien?
Productie met lastige ethische aspecten waarover ik eigenlijk niet wilde schrijven. Tot ik las dat na de première veel vluchteling(kinder)en zich tot vader en zoon wendden uit herkenning van verzwegen familiepijn. Zij bewonderden een moed die ze zelf niet opbrachten. Alleen al daarom is de film belangrijk. Hij is dat ook als illustratie van in generaties doorwerkend trauma. En omdat weer glashelder wordt welke gigantische prijs 'gelukszoekers' betalen voor hun vlucht.
We zien archiefbeelden, familiefoto's en vraaggesprekjes met vader, moeder, broer, zus. Er wordt gekookt en gegeten: ze hebben elkaar, uiteraard, nooit losgelaten. Maar de kern schuilt in scènes van Wiam met zoontje Nour; en in de apotheose - dialoog tussen filmer en vader. Geleidelijk is de voorgeschiedenis ontvouwd. Vader Yahia, intelligente boerenzoon, schopte het tot jurist en cultureel attaché in Parijs. Een gelukkige tijd. Tot het gezin werd uitgewezen vanwege Saddams aanval op Koeweit, maar Yahia niet terug wilde naar Bagdad. Dissident dus, al blijft hier veel onduidelijk. Een complex vluchtverhaal waarin het gezin uiteindelijk zonder vader terugging naar Bagdad.
Wiam is bang dat doorgegeven trauma en somberheid ook zijn oudste zoontje Nour zullen treffen. Om niet net als Nours opa te zwijgen probeert hij intieme gesprekjes te voeren over de familiegeschiedenis, zonder de scherpste kanten daarvan. Maar het aanbiddelijke mannetje reageert zo sensitief op papa en diens pogingen tot lichtheid waar zwaarte doorheen schemert dat ik twijfel over die aanpak en de camera. Net zoals ik dat deed toen Akwasi inEen gat in je hartzijn dochtertje betrok bij eigen pijn rond de vliegtuigramp in Zuidoost. Te jong, te zwaar. Vader vertelt Wiam over hoe hij gebroken werd door vernederingen in de asielprocedure en daar niet overheen kwam, sterker: suïcidaal was. Ook vanwege gigantisch verlies van maatschappelijk aanzien: diplomaat wordt 'nummer' in azc. Wiam, verbitterd, hoort het onwillig aan en stelt in voiceover terecht vast dat hij dus niet echt luisterde. Beschadigde mannen op rij, en ik bedenk dat moeder dus het zwaarste werk deed en de redding was. Zal eens niet. Maar opa spelend met Nour geeft toch, samen met reacties na de première, het gevoel dat Wiam wel degelijk iets heeft bereikt.
Walter van der Kooi
Wiam Al-Zabari, Mijn vader, Nour en ik.EO 2Doc, donderdag 1 juni, NPO 2, 22.20 uur
EO 2Doc | Wiam Al-Zabari met zijn zoontje Nour