Iedereen zijn eigen EU Dossier Europese verkiezingen

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
30 mei 2024
Als het nu niet het moment is om ons af te vragen wat het einddoel van Europa is, wanneer dan wel? Dat vraagt de Duitse socioloogWolfgang Streeckin zijn beschouwing op de verkiezingen voor een nieuw Europees Parlement. Die verkiezingen worden volgende week gehouden in de 27 landen van de Europese Unie. Streeck geeft zijn antwoord er zelf bij: we weten het niet, want regeringsleiders en andere politici vermijden het zorgvuldig om iets over het einddoel van de Unie te zeggen. Van eurofielen tot rechtse populisten met een antiEuropees DNA , zoals de Italiaanse premier Giorgia Meloni, allemaal hebben ze geleerd om de Europese Unie te gebruiken voor hun op nationale belangen gerichte politiek. De EU is geschikt om dingen gedaan te krijgen, om dingen op af te schuiven en tegenaan te schoppen. Iedereen zijn eigen EU dus, en dat geldt ook voor de Europeanen: zij mogen ieder hun eigen voorstelling houden van wat Europa is en waar het heen gaat.
Een van de nadelen van zo'n open en pragmatische Unie is dat het moeilijk is om een 'Europees debat' in kaart te brengen. We debatteren over de Unie binnen nationale staten, in verschillende talen, in discussies die nationale prioriteiten, stijlen en tradities reflecteren. Maar totaal losgezongen zijn die discussies ook niet: vaak gaan ze over dezelfde politieke vragen waar Europeanen voor worden gesteld in elke uithoek van het continent. Over de oorlog in Oekraïne, klimaatbeleid of de Europese economie, bijvoorbeeld. Je kunt die aan elkaar gerelateerde gesprekken beschouwen als een Europees debat waarvan je soms de temperatuur kunt opnemen. En, met een variatie op de gedachte van Streeck, als nu daarvoor het moment niet is, wanneer dan wel?
In samenwerking met360,dat elke maand het beste uit de internatio nale pers publiceert, presenteertDe Groene Amsterdammereen steekproef uit dat Europese debat. De Bulgaarse politicoloogIvan Krasteven de BritseMark Hugo Leonardgeven er een helikopterblik op. Op basis van onderzoek concluderen ze dat Europeanen onder te verdelen zijn in vijf 'crisisstammen', te herkennen aan welke crisis hen het meest bezighoudt en mobiliseert - van migratie tot de oorlog in Oekraïne.
Over die oorlog laten we de Franse econoomThomas Pikettyaan het woord. Hij pleit voor toetreding van Oekraïne tot de EU en en passant voor een grondige herziening van het hele Europese project. De Griekse econoom en oud-ministerYanis Varoufakisziet het anders. Volgens hem heeft de oorlog in Oekraïne een donkere kant van de Europese integratie blootgelegd, en een transformatie versneld van de EU als vredesproject naar een oorlogsunie. Die visie staat dan weer haaks op die van de Italiaanse politicologeNathalie Tocci. Zij ziet een bij vlagen verlamd continent, dat geen strategisch beleid voert, bang is voor zijn eigen invloed, en bij belangrijke strategische vraagstukken - in Gaza, Oekraïne en elders - terugschrikt om invloed op uit te oefenen.
Haar landgenote, de journalisteTonia Mastrobuoni, schetst hoe klimaatactivisme en klimaatbeleid in heel Europa het afzetpunt voor radicaal-rechts zijn geworden. En econoomPawel Swiebodakijkt terug op twintig jaar EU-lidmaatschap van Polen en van andere Centraal-Europese landen. Hij ziet het als een ongelooflijk succes, hoewel EU-geld ook blijkt te kunnen worden gebruikt voor de opbouw van een maffiastaat. Alles bij elkaar geen alomvattende gids voor 27 verkiezingen door 370 miljoen Europeanen - maar hopelijk een begin.