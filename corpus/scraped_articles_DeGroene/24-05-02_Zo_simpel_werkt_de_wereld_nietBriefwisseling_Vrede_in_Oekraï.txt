Zo simpel werkt de wereld niet Briefwisseling Vrede in Oekraïne

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
2 mei 2024
Buitenland-redacteur Rutger van der Hoeven gaat met zijn oud-docent Henk Overbeek in gesprek over de oorlog in Oekraïne. Zijn de 'vredeskampers' die met Poetin denken te kunnen onderhandelen naïef? En het andere kamp: ontkennen zij ten onrechte de dreigende houding van de NAVO?
Beste Henk,
We schrijven elkaar in de schaduw van een nieuw vechtseizoen in Oekraïne, met zorgwekkende berichten over een naderend Russisch offensief en een intensieve Russische bombardementscampagne op civiele doelen. Je nam recent contact op na een column die ik (een oud-student van je) schreef over auteurs die in Nederlandse media aandringen op onderhandelingen met Rusland. Daarin scheen mijn ergernis door dat ik, en anderen die voor militaire hulp aan Oekraïne zijn, in hun stukken vaak als onverzoenlijk en star worden beschreven en soms zelfs als oorlogshitsers.
Deze artikelen hebben gemeen dat ze aandringen op een compromis met Rusland, en dat ze pleiten tegen wapenleveranties aan Kyiv. Ik noemde de auteurs hiervan 'vredeskampers' en schaar jou, misschien onterecht, daaronder. In een opinie-bijdrage in deNRC(met Paul Aarts) schreef je vorig jaar onder meer dat spreken over onderhandelingen vaak 'een waas voor de ogen' veroorzaakt bij mensen zoals ik - vandaar. Ik zal je, als opening, twee algemene bezwaren geven tegen deze artikelen.
Ten eerste verwarren de schrijvers ervan het vertrouwen in een bepaalderoutenaar vrede (via een akkoord) vaak met dewensvan vrede. Ze laten zich voorstaan op hun grote afkeer van oorlog en redeneren vervolgens door dat hun tegenstanders kennelijk meer van oorlog houden. Maar dat is niet meer dan een retorische truc. Pleiten voor onderhandelingen impliceert een vertrouwen in het succesvol afsluiten en standhouden van een akkoord, anders zijn het alleen pasjes voor de bühne. En waar is dat vertrouwen op gebaseerd?
De Oekraïense regering heeft dit vertrouwen in ieder geval niet. Het zou deze auteurs te denken kunnen geven dat de mensen die ongetwijfeld het liefst vrede willen van iedereen - de Oekraïners zelf - in opiniepeilingen in grote meerderheid achter de scepsis van hun regering lijken te staan. En dat is geen wonder. Rusland is de afgelopen tien jaar Oekraïne tweemaal binnengevallen (in strijd met heldere internationale overeenkomsten en verdragen tussen de twee landen), en heeft een leider die voortdurend herhaalt dat Oekraïne geen bestaansrecht heeft.
Wat is je antwoord aan Oekraïners die een nieuw bestand als niets meer beschouwen dan een pauze waarin Poetin invasie nummer drie voorbereidt? Het lijkt me verder eenno-brainerdat zo'n akkoord niet over de hoofden van de Oekraïners moet worden onderhandeld. En zeker niet gepaard moet gaan met dwang richting Oekraïne, zoals het gelijktijdig afknijpen van militaire hulp - Poetin zal weinig haast hebben met een akkoord als hij ziet dat Oekraïne op termijn verzwakt.
Ten tweede stoor ik me aan de suggestie, impliciet of expliciet in veel bijdragen die oproepen tot onderhandelingen, dat vrede een kwestie is van de knop omzetten bij onszelf - even over onze trots heen stappen voor het goede doel. Zeker is het zo dat het Kremlin regelmatig zegt dat het bereid is om over vrede te praten. Maar wie gelooft dat Poetin werkelijk klaarstaat voor een milde, verzoenende vrede is op zijn best slecht geïnformeerd over de politieke staat van het huidige Rusland en op zijn slechtst een roeptoeter van Russische desinformatie. Dat Rusland na de aankondiging van het Zwitserse vredesinitiatief onmiddellijk liet weten niet te komen, zegt meer dan genoeg.
Voor een territoriaal compromis zal zowel Rusland als Oekraïne eerst zijn grondwet moeten wijzigen - laten we zeggen dat dit een uitdaging wordt. Misschien kan het, maar Rusland zegt al anderhalf jaar uitsluitend te willen praten als Oekraïne eerst afstand doet van twintig procent van zijn grondgebied. Poetins regime heeft zijn politieke legitimatie en de economie van Rusland in die tijd vormgegeven rond het thema van existentiële, heilige oorlog tegen een soort neonazistische, satanistische transgendercoalitie. Je moet veel vertrouwen hebben in de goede intenties van Poetin om te geloven dat hij nu - met een Russisch overwicht op het slagveld, en zowel Donald Trump als populistisch-rechtse bondgenoten in de Europese politiek op winst in de peilingen - graag het roer omgooit. Of dat hij Oekraïne de autonomie gunt die bij een onafhankelijk land hoort, het breekpunt in vorige onderhandelingen.
Waarschijnlijker dan een duurzame vrede via zo'n onverwacht akkoord, lijkt me op dit moment dat deze oorlog 'stolt' langs een bepaalde frontlijn, zoals ook gebeurde na Ruslands invasie van 2014. Na 2015 nam het geweld langs die lijn sterk af, tot er richting 2020 pogingen kwamen om dit 'bevroren conflict' op te lossen. We weten hoeveel dit in praktijk opleverde. Dus laten we vooral praten met Rusland (baat het niet, dan schaadt het niet), maar realistisch blijven over wat daarmee kan worden bereikt.
Ik denk dat Oekraïne, met of zonder akkoord, alleen veilig zal zijn als het zichzelf kan beschermen tegen verdere agressie van Rusland. En ik denk dat de oorlog alleen maar langer zal duren, of naar een derde herhaling gaat op een moment van Poetins keuze, als Oekraïne daar de middelen niet voor krijgt.
Hartelijke groeten, Rutger
Beste Rutger,
Dank voor je brief, een goed begin voor een serieuze discussie. Dat is hard nodig ook, want we leven nu in een klimaat waarin diplomatie gelijkgesteld wordt aan capitulatie. Naast de scherpe toon van jouw recente column inDe Groene(20 maart 2024) was het dan ook vooral onvrede met de eenzijdige berichtgeving over de oorlog, in de massamedia meer algemeen maar tot mijn verdriet ook inDe Groene, die me ertoe bracht contact met je op te nemen. Dat dit nu tot deze briefwisseling leidt is een welkome stap vooruit.
Je hebt twee bezwaren tegen de denkbeelden van wat jij de 'vredeskampers' noemt. Zij hebben er ten eerste vertrouwen in dat onderhandelingen tot een duurzaam akkoord kunnen leiden, en ten tweede menen zij dat de concessies van 'onszelf' moeten komen (diplomatie = capitulatie). Volgens jou zijn onderhandelingen onmogelijk omdat Poetin niet te vertrouwen is: hij voert een heilige oorlog tegen de 'neonazistische, satanistische transgendercoalitie' in Kyiv, Brussel en Washington.
Tja, wie denkt dat de interactie tussen grote mogendheden te reduceren is tot de vermeende geestestoestand van de leiders is gauw klaar. Dan hoef je niet de vraag te stellen hoe het allemaal zo gekomen is. En toch is een grondige analyse onmisbaar om te begrijpen wat mogelijke scenario's zijn voor de komende tijd.
Grosso modo zijn er twee verklaringen in omloop: Rusland wordt gedreven door zucht naar territoriale restoratie, of door verzet tegen de uitbreiding van de navo. Mijn stelling is dat het laatste de hoofdfactor is. Wie naar de kritieke momenten in de geschiedenis van de verhouding tussen Oekraïne en Rusland kijkt, kan redelijkerwijs geen andere conclusie trekken.
Al in 1990, rond de Duitse eenwording, was navo-uitbreiding voor Gorbatsjov een kwestie, zie de bekende toezegging van Genscher en Baker('not one inch'navo-uitbreiding naar het Oosten) die mede door obstructie van het Pentagon (Cheney) nooit werd geformaliseerd.
In 1991 legde Oekraïne in de onafhankelijkheidsverklaring zijn neutraliteit vast, bevestigd in de nieuwe grondwet van 1996.
Daarna volgen na enkele jaren van aarzeling kort na elkaar twee oostelijke uitbreidingen van de navo: in het jubileumjaar 1999 toen de navo vijftig jaar bestond (niet toevallig ook het jaar van de onwettige navo-oorlog tegen Joegoslavië), en in 2004, kort na de illegale Brits-Amerikaanse invasie van Irak. Ondanks bezwaren ondernam Rusland geen actie. Tijdens de jaarlijkse veiligheidsconferentie in München in 2007 hield Poetin een speech waarin hij met name het navo-lidmaatschap van Georgië en Oekraïne als onaanvaardbaar voor Rusland bestempelde, zonder op territoriale ambities te hinten. Op de navo-top in Boekarest in 2008 werd vervolgens vastgelegd dat beide landen lid zouden worden van de navo.
Rutger, in je column beweer je dat daarna tot de Russische inval in 2022 niets meer van de navo wordt vernomen. Niets is echter minder waar. Het kanteljaar, het jaar waarin de ontwikkeling naar de huidige oorlog zo ongeveer onomkeerbaar werd, was 2014. Eind 2013 begon de Maidan-opstand, die begin 2014 uitmondde in de deels door de Amerikanen georkestreerde machtswisseling die de Russisch gezinde Janoekovitsj verdreef en de westers georiënteerde miljardair Porosjenko aan de macht bracht.
Vanaf dat moment is er (deels onder dekmantel van de Minsk-akkoorden, weten we van Merkel) gewerkt aan verdieping van de samenwerking tussen de navo en Oekraine: training, financiële en materiële hulp, deelname aan navo-missies, het opkrikken van de 'interoperabiliteit'. Ook werden na 2014 door de cia twaalf bases langs de Oekraiens-Russische grens ingericht, zoalsThe New York Timesrecent onthulde.
In 2019 werd lidmaatschap van de navo als doel opgenomen in de Oekraïense grondwet. Gedurende 2020-2021 intensiveerde de militaire samenwerking verder, onder meer in grootschalige marine-oefeningen op de Zwarte Zee (Sea Breeze 2021). In juni 2021 bevestigde de navo-top toekomstig Oekraïens lidmaatschap, in november 2021 sloten de VS en Oekraïne een nieuw Strategisch Partnerschap.
In december 2021 deed Rusland voorstellen voor een regeling om alsnog oorlog in Oekraïne te voorkomen:
in die voorstellen staan geen territoriale claims, ze concentreren zich op garanties dat Oekraïne op geen enkele manier direct of indirect lid van de navo zal worden of anderszins Amerikaanse strijdkrachten op zijn grondgebied zal toelaten. In januari 2022 wezen Biden en Blinken dit categorisch af.
In maart/april 2022 verraste Oekraïne vriend en vijand door het afslaan van de aanval op Kyiv en het terugdringen van de Russische strijdkrachten. Ondertussen vonden in Istanbul onderhandelingen plaats tussen de strijdende partijen. Daar werd bijna overeenstemming bereikt: ook toen was er geen sprake van territoriale claims. Toen de onderhandelingen stukliepen volgde in september de Russische annexatie van vier zuidoostelijke oblasts.
Deze episodes maken duidelijk waar het Rusland en Oekraïne in de kern om gaat: Rusland ziet navo-aanwezigheid op Oekraïens grondgebied als existentiële bedreiging en eist 'strategische diepte' als noodzakelijke garantie; Oekraïne ziet Rusland als existentiële bedreiging en wil keiharde veiligheidsgaranties, economische levensvatbaarheid (toegang tot Zwarte Zee) en integreren in Europa. Zijn deze behoeften werkelijk onverenigbaar?
Hartelijke groet, Henk
Beste Henk,
Terwijl je bericht op de post zat hebben de VS een groot militair hulppakket voor Oekraïne aangenomen, waardoor de kaarten weer enigszins anders liggen - hoewel ons gesprek er niet door verandert. Je reageert op mijn brief door mijn bezwaren tegen pleidooien in Nederlandse media voor onderhandelingen met Moskou (en tegen wapensteun aan Kyiv) kort te behandelen en daarna lang jouw visie op de oorzaak van dit alles te geven: uitbreiding van de navo. Ik zal in volgorde antwoorden.
Maar eerst beantwoord ik graag je bewering dat ik alle problemen wil reduceren tot de 'vermeende geestestoestand' van Poetin, zodat ik 'de vraag niet hoef te stellen hoe het allemaal zo gekomen is'. Afgezien van het feit dat ik niet over Poetins geestestoestand schreef en graag met je debatteer over de oorzaken van de oorlog, is het juist andersom: ik lees jouw brief als een lange poging om uitsluitend naar het voortraject te kijken (en dan door een rietje), zodat je niet de vraag hoeft te stellen hoe we in praktijk vrede en veiligheid voor Oekraïne gaan krijgen - laat staan gerechtigheid. Een curieuze prioritering.
Ik schreef je redenen waarom ik minder vertrouwen heb dan jij en anderen in overleg met Rusland als pad naar duurzame vrede. Namelijk: dat een vertrouwensbasis ontbreekt, dat Rusland dezelfde akkoorden heeft geschonden die jij als weg vooruit ziet, dat Poetin en Russische elites absoluut niet aankoersen op concessies en compromis, maar op een lange en existentiële 'beschavingsoorlog', en dat Rusland pogingen tot dialoog (zoals die van Zuid-Afrika en Zwitserland) al anderhalf jaar afhoudt zolang OostOekraïne niet eerst als legitiem geannexeerd deel van Rusland wordt erkend. Je gaat op geen van die bezwaren in en doet ze af met de dooddoener dat dit alles neerkomt op de houding 'diplomatie = capitulatie'.
Je schrijft vervolgens lang over de navo, een verhaal over uitbreiding, bedrog en dreiging waar Ruslands invasie een logisch gevolg van is. Ik ben als historicus zeer geïnteresseerd in oorzaken en alternatieven, maar ik kijk achterdochtig naar lange pleidooien tegen de navo: meestal zijn ze bedoeld om te concluderen dat Rusland eigenlijk helemaal gelijk heeft. Bij jou is de functie om je vermoeden te onderbouwen dat Rusland enkel bang is voor anderen, en dat Poetin na een ferme belofte dat Oekraïne nooit navo-lid wordt een streep onder zijn invasie zet. Dat Oost-Oekraïne dan Rusland wordt ('strategische diepte' die Rusland kennelijk nodig heeft) wijt je als ik het goed begrijp aan Oekraïne zelf: had het maar eerder akkoord moeten gaan. Dit is een pijnlijk stukjevictim blaming.
Je navo-betoog zet de dynamiek van de uitbreiding verkeerd neer. We zagen bij Zweden en Finland waarom de navo groeit: omdat landen er heel graag bij willen. De Russische boosheid wordt gezien en serieus genomen, maar daar staan andere overwegingen tegenover. Dit was ook met de navo-uitbreiding in Centraal- en Oost-Europa zo. Die werd voortgetrokken vanuit Estland, Polen, Litouwen, enzovoort: landen die absoluut bij de navo wilden en het aarzelende West-Europa en VS scherp aanspraken op hun verantwoordelijkheid. Veel Rusland-begrijpers gaan net als Moskou achteloos voorbij aan hun motieven enagency, en accepteren Moskous positie, dat de Russische soevereiniteit en veiligheid van evident groter belang is dan die van de landjes langs zijn grenzen, als volstrekt legitiem. Dit is geen detail, maar het probleem.
De feiten van je navo-relaas kloppen ook niet. Het begint - uiteraard - met'not one inch'. Zoals het veel geciteerde en weinig gelezen boekNot One Inchvan Mary Sarotte illustreert, flirtte Baker in achterkamertjesgesprekken met dat idee, dat - zei hij direct - nog wel langs Parijs, Londen, Praag enzovoort moest. Kwam niks van en is dus absoluut geen 'toezegging'. Je noemt een 'deels door de Amerikanen georkestreerde machtswisseling': zelfs de op Amerikaanse schuld gebrande publicatieJacobingaf toe dat dit onzin is.
Je noemt twaalf bases, alsof deTimeseen snood Amerikaans invalsplan openbaarde, terwijl dit spionageposten waren voor afluisteren tijdens, nota bene, Ruslands invasie van Oekraïne in 2014. Je 'vergeet' te vermelden dat Poetin bij zijn 'voorstel' in januari 2022 eiste dat alle Oost-Europese landen uit de navo werden gezet. En het centrale probleem: je wil kennelijk suggereren dat er momentum was richting een Oekraïens navo-lidmaatschap. Dat was er niet.
Je navo-focus suggereert verder blindheid voor de realiteit in Rusland. Als jouw analyse klopt, dat Rusland alleen uit is op een navo-garantie en Oekraïne zijn westwaartse koers gunt, dan zijn er ongetwijfeld invloedrijke Russen die dit standpunt uitdragen. Ik vraag je er één te noemen, één Rus die ertoe doet en die dit zegt. Wat ik zie, is een gelijkgeschakelde Russische politiek en pratende klasse: van Poetin tot voormalig naar het Westen leunende academici zoals Karaganov of Loekjanov - allemaal vol van die existentiële oorlog en Oekraïne als land zonder bestaansrecht. Je analyse negeert simpelweg wat Poetin zelf over Oekraïne en zijn motieven voor de invasie zegt, alsof je het beter weet dan hij.
Dit alles betekent voor mij, zoals ik schreef, niet dat we niet met Rusland moeten praten. Het betekent wel dat we onszelf voor de gek houden als we diplomatie beschouwen als een pad dat vanzelf een uitweg uit deze vreselijke oorlog openbaart, als we onze eigen schuld maar onder ogen zien. Zo simpel, ben ik bang, werkt de wereld niet.
Hartelijke groet, Rutger
Dag Rutger!
Nou, helpers weg?Blaming the victim, roeptoeter van Russische desinformatie, ridiculiseren van een roep om diplomatie: ik zou hopen dat we een wat zakelijker discussie kunnen voeren.
Rusland is Oekraïne binnengevallen, en de Oekraïners verzetten zich daartegen: dat is begrijpelijk en terecht. Wapensteun aan Oekraïne is volstrekt legitiem. Maar ik kan niet enthousiast worden van steeds meer wapensteun, om twee redenen.
Allereerst was deze oorlog naar mijn overtuiging niet nodig geweest. Hij is ontstaan uit een confrontatie tussen enerzijds een gewetenloos regime in Moskou, en anderzijds een coalitie vanneoconsin Washington en radicale nationalisten in Kyiv die uit zijn opregime changein Rusland. Het resultaat is een proxy-oorlog tussen Rusland en de navo over de ruggen van de Oekraïners.
De navo-kwestie heeft voor Rusland altijd centraal gestaan. Dat was al zo toen Baker en Genscher Gorbatsjov voorhielden dat de navo geen inch naar het Oosten zou opschuiven. Dat er nooit een formalisering van die vage belofte kwam, betekent niet dat hij niet gedaan is: het was deneoconCheney die daar vanuit het Pentagon een stokje voor stak, zoals diezelfde Mary Sarotte beschrijft. En nog op 15 februari 2022 heeft Poetin publiekelijk gezegd dat een toezegging dat Oekraïne geen lid van de navo zou worden oorlog zou voorkomen.
Ten tweede heeft de voortgaande wapensteun geen enkele doorbraak kunnen bewerkstelligen: al anderhalf jaar beweegt het front nauwelijks, en zoals we dagelijks van die eindeloze reeks militaire analisten te horen krijgen is het plan nu dat de nieuwe leveranties de status quo met een jaar moeten verlengen (inclusief de duizenden doden die dat kost) om dan vervolgens in 2025 opnieuw de hoop te stellen op een Oekraïens voorjaarsoffensief. Er zijn bitter weinig redenen om te denken dat in 2025 wel zal lukken wat in 2023 faalde.
Duurzame vrede met Rusland is niet mogelijk, schrijf je, want een vertrouwensbasis ontbreekt. Wel, de 'vrede' tijdens de Koude Oorlog was niet op vertrouwen gebaseerd, maar juist op de veelal aan Lenin toegeschreven uitspraak 'vertrouwen is goed, controle is beter'. Juist omdat het hele systeem van geïnstitutionaliseerd wantrouwen uit die tijd (wapenbeheersingsovereenkomsten inclusief controlemechanismen) is opgezegd, leven we nu in een veel riskantere wereld.
Tegen die achtergrond heb ik veel moeite met het morele gehalte van de positie van veel vooral Europese leiders en hun volgers in de media: de Oekraïners vechten voor onze 'Europese waarden', Oekraïne moet deze oorlog winnen, we zullen ze steunen met alles wat nodig is voor zolang het nodig is, máár: inzet van 'onze' wapens op Russisch grondgebied en van navo-troepen op de grond zijn uitgesloten. Het vechten en sterven moeten de Oekraïners zelf doen. Deze positie vind ik moreel niet verdedigbaar. De politieke leiders die zeggen dat de Oekraïense strijd 'onze oorlog' is maar niet bereid zijn daar dan ook zelf met troepen aan deel te nemen menen niet wat zij zeggen.
Ondertussen zijn er in het geheim natuurlijk wel degelijk westersespecial forcesactief. Jij bagatelliseert de aanwezigheid van twaalf cia-bases in Oost-Oekraïne. Ik vraag me af hoe de Amerikanen zouden reageren als Mexico aankondigde een bondgenootschap met Rusland te sluiten en langs de Rio Grande twaalf bases in te richten voor de GROe (de Russische militaire inlichtingendienst). Of eigenlijk vraag ik me dat helemaal niet af.
Dan de verdrijving van Janoekovitsj in 2014.Jacobinzou hebben toegegeven dat dit onzin is. Waar dan? Over dat onderwerp kan ik alleen stukken vinden zoals van Branko Marcetic (7 februari 2022) die nog veel verder gaat dan ik. Je daagt me ook uit om ten minste één vooraanstaande Rus te noemen die Oekraïne het lidmaatschap van de EU zou gunnen. Wel, er zijn meerdere uitspraken van Poetin zelf (bijvoorbeeld op 31 oktober 2009, of 15 oktober 2023), en zijn voorlichter Peskov herhaalde dat nog eens toen de EU-top besloot de toetredingsonderhandelingen te starten (15 december 2023). Genoeg?
Ik sloot mijn eerste brief af met een vraag: als we de kerneisen van beide partijen naast elkaar zetten - niet wat zij vooraf voor de bühne rondbazuinen maar wat zij eerder in directe onderhandelingen bereid waren over en weer toe te geven - zien we dan niet de contouren van een mogelijk compromis?
Elk initiatief om te onderhandelen, ook terwijl er 'gewoon' doorgevochten wordt, juich ik toe, inclusief het Zwitserse. Blijkens een recente opiniepeiling denkt inmiddels ook zo'n driekwart van de Oekraïners er zo over, en dat percentage is stijgende (zie ook het stuk van Derk Sauer inHet Paroolvan 26 april). Ik verwacht alleen niet dat daar veel van terecht kan komen. Aanvankelijk leek alleen het 'vredesplan' van Zelensky op tafel te liggen. Tja, dat plan is geen vredesplan, het is een uiteenzetting van de startpositie van Oekraïne voor zulke onderhandelingen, net zoals het Russische eisenpakket de startpositie van het Kremlin markeert.
Het is de kunst vanmediationom partijen ondanks elkaar uitsluitende eisen toch aan tafel te krijgen. Elk initiatief dat daarop inzet, zoals eerdere lovenswaardige inspanningen van Erdogan (ere wie ere toekomt), is de moeite waard. Als de Zwitsers erin slagen naast het plan van Zelensky ook het vredesplan van China (dat precies dat beoogt) op de agenda te zetten stijgen de kansen op iets positiefs aanmerkelijk.
Hartelijke groet, Henk