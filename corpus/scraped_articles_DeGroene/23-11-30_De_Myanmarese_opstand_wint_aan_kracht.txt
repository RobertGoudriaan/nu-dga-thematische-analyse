De Myanmarese opstand wint aan kracht

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
30 november 2023
Bangkok- Drie mannen met getatoeëerde bovenlijven en broeken in camouflagekleuren roffelen uit alle macht op hun trommels. Achter hen rijzen de steile bergen van de Karen-staat in oostelijk Myanmar op. Onder een opzwepend ritme marcheren strijders door het junglelandschap, staan stram op appèl tussen grafzerken of zingen dansend als rockers boven op rotsblokken mee.
'We zullen de gerechtigheid die we verkondigen met onze daden waarmaken. We zullen het kwade bloed en de giftige geschiedenis met onze acties uitwissen.' Als eerbetoon aan hun omgekomen medestrijders en met een eed om namens hen door te vechten, luidt het refrein: 'Helden, helden, helden, helden.'
De energie en onverschrokkenheid in de videoclip spatten van het scherm. Maar de veelal jonge gezichten drukken ook verdriet uit. Gehandicapten in een rolstoel, op krukken of met maar één oog tonen de tol van de oorlog.
De video is het visitekaartje van de Cobra Column. De figuranten zijn geen acteurs, maar actieve guerrillasoldaten en gewonden. De Cobra Column werd na de staatsgreep van 1 februari 2021 opgericht en vecht vanuit het gebied van de etnische minderheid de Karen tegen de junta. De strijders zijn een mix van de grootste etnische groep de Bamar, de Karen en enkele andere minderheden. Boven de trommelaars wappert zowel de Karen-vlag als de vlag van de democratische beweging. Er wordt gezongen in het Myanmarees maar deels ook in het Karen.
Etnische groepen als de Karen die al decennia vechten voor gelijke rechten en meer autonomie, beschikken over professionele legers en gaven de inwoners uit CentraalMyanmar die na de coup naar de jungle kwamen militaire training. De samenwerking en coördinatie tussen de oude en de nieuwe garde die ook elders in het land plaatsvindt, verloopt niet zonder strubbelingen, maar gaat, zoals de video laat zien, ook beter dan verwacht. Het verklaart waarom de opstand ruim tweeënhalf jaar na de coup aan kracht wint.
De clip werd in Myanmar enthousiast gedeeld. Deze 'generatie-Z' groeide op met internet en andere informatietechnologie. Ze heeft na de coup met tienduizenden de wapens opgenomen, maar begrijpt ook de kracht vansoft power.Anders dan hun ouders en grootouders die leefden in de donkerste jaren van de dictatuur groeide deze generatie op met enige vrijheid en toekomstperspectief. Ze zijn vastbesloten zich die niet te laten afnemen.