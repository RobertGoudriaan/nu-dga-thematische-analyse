Utopia bij Almere

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
22 augustus 2024
TELEVISIE Droomdorp
Legio idealisten die een betere wereld zochten vanuit een zelfgeschapen gemeenschap. Klassiekers bij ons: Van Eeden(Walden),Nescio(Tames).Mislukt, zoals ontelbare, wereldwijd. Met beschrijvende tot sarcastische studies, romans, documentaires en speelfilms als resultaat.
Droomdorp,documentairereeks van Martijn Kieft, volgt vier jaar een project, van plan tot eerste woonperiode, van dichtbij. Opzet van de initiatiefnemers, echtpaar Sant en Solange - zowel projectontwikkelaars als beoogd medebewoners - was: creatie van een ecologisch 'dorpslandgoed' voor 82 huishoudens buiten Almere; zeven hectare, waarvan drieënhalf voor gezamenlijke moestuinen en een gemeenschapshuis. Duurzame bouw, dito tuinbouw, permanente natuurbeleving. Dat alles uit zorg om en voor wereld, klimaat en elkaar. De huishoudens variërend van alleenstaande bejaarde tot gezin met drie kleine kinderen.
Overwegend stedelingen die groen, wolken en sterrenhemel ook buiten vakanties zoeken. Plus gemeenschapszin die in steden is verminderd. Geen historisch gegroeidnoaberschapmaar als wilsbesluit. Armlastig zijn ze uiteraard niet, hoogopgeleid overwegend wel. Van goeden wille ook, maar vaak mondig met sterke overtuigingen. Die lopen, gezien het concept, voor een groot deel parallel, maar om Utopia uit het niets te realiseren is een immens aantal besluiten nodig, van piepklein tot ingrijpend, waarvan een deel te voorzien, een ander pas onderweg opduikend. Maximaal democratische besluitvorming('deep democracy')blijkt complex. Tel daarbij op onvoorziene ontwikkelingen - corona en prompt vertragingen met snel stijgende kosten - en het gesternte is minder gelukkig dan toen vaak jubelend de handtekening werd gezet.
Even vrees ik dat de voice-over een sterk ironisch karakter krijgt, wat vaak, juist bij goedbedoelenden, dubieus is, temeer omdat ze de maker groot vertrouwen schenken. Toch wordt dat niet de hoofdtoon. Was al te makkelijk geweest, want ook zonder pandemie, meerkosten en het vele dat tussen droom en daad pleegt te staan had ik op voorhand fikse scepsis over welslagen. Hoe 82 huishoudens, aanvankelijk onbekend met elkaar, op één lijn te krijgen? Het lijkt geen spoiler te zeggen dat bij grote tegenslag ook binnen die huishoudens, tussen man en vrouw, vrouw en vrouw, kleine tot fikse irritaties ontstaan.
Van het prachtplan, gepresenteerd in rooskleurigeartist's impression,worden belangrijke delen onhaalbaar. Overmacht deels, maar de manier waarop Sant, man met meerdere petten, omgaat met kritiek op eindeloze vertragingen, bezuinigingen, slepende en soms schandalige oplevering (honend over het idealisme-gehalte van 'verwende klanten' en hun 'krokodillentranen', terwijl de meesten geen eigen huis meer en dus nog geen nieuw hebben, met wanhoop als resultaat) is niet om aan te zien. Als compensatie krijgen de bewoners een gemeenschappelijke vijand. Ik zag het slotdeel niet. Wel vind ik online ook tevreden bewoners van Het Eemgoed, al staat er nu al veel te koop. Bovenal: we leren een aantal ontroerende personages kennen. En hun droom (kinderen opgroeiend in natuur, eten van schone eigen kweek, plus collectieve mantelzorg bij komende ouderdom) is niet lachwekkend. Sant zag af van wonen tussen kleinzielig querulerende klanten.
Walter van der Kooi
Martijn Kieft (regie),Droomdorp,VPRO, vijf delen vanaf maandag 26 augustus, NPO 2, 22.10 uur