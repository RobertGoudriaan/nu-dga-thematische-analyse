Een paradijsje aan de Kamperfoeliestraat Urban gardening

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
21 december 2023
Zelf groente en kruiden verbouwen, dat kan ook midden in de stad. Je huurt een lapje grond in een buurttuin, en het wroeten in de aarde kan beginnen.
Als je midden in de stad woont,getuigt dromen over een moestuin van weinig realisme. Maar opeens deed zich een kans voor. Met een groepje vrienden meldde ik me een jaar geleden aan voor een perceel in een van de twaalf buurttuinen van de gemeente Den Haag. De twee initiatiefnemers hadden daar al ervaring mee, en dat was goed bevallen, hoewel ze het 'best veel werk' hadden gevonden om het stukje grond van drie bij vijf meter te onderhouden. Ze wilden liever wat meer handen aan de bedden.
Half januari kwam de verheugende mededeling: twee van de acht waren ingeloot op locatie de Kamperfoeliestraat in de Vruchtenbuurt. 'Ik mag u blij maken. Voor deze tuin zijn 245 inschrijvingen gedaan, terwijl er maar 61 tuintjes zijn', mailde Mascha van de Giessen, coördinator van de buurttuinen namens de gemeentelijke afdeling natuur- en milieueducatie. Marjorie Jacobs, die 24 jaar lang kinderen van een basisschool begeleidde op schooltuinen, werkt hier als vrijwilliger voor de buurttuinders. Ze heeft een voorbeeldtuin aangelegd en organiseert drie bijeenkomsten per seizoen. Ter educatie en inspiratie. 'Want buurttuinen zijn alleen bedoeld om dingen te leren en ontdekken en om uw vrije tijd door te brengen. Niet om geld mee te verdienen', lazen we in de mail.
Mascha controleert of het reglement wordt nageleefd. Er zijn regels over bemesten, de composthoop, netten, hekjes, bonenstokken, bakken, potten 'en andere bouwwerken'. Netjes omgaan met de gieters, schoffels, emmers en harken uit het schuurtje. Slootwater gebruiken en niet het water uit de buitenkranen. Niet wildplassen, geen honden, geen lawaai, respect voor elkaars gewassen. Niet roken, vanwege de schooltuin. Het klinkt allemaal net zo logisch als de huisregels die overal in Nederland hangen als reminder van hoe je ook alweer omgaat met elkaar en publieke spullen.
Na de kennismaking met Mascha in het kantoortje op het terrein, 38 euro pinnen voor de huur en de code van het slot van het hek opslaan in de groepsapp ('De Haagse Tuinders') konden we starten met het omtoveren van onze maagdelijke grond, reeds door hen gespit, bemest en gefreesd. Bij de eerste vergadering bestudeerden we minutieus het rijke aanbod aan zaden met zaai- en oogstschema's, terwijl we over elkaar heen buitelden wie er wat ging opkweken.
Het opgewonden gevoel dat nu van alles mogelijk was, leidde zelfs tot keuzestress. De selectie viel uiteindelijk op sperziebonen, tuinbonen, courgette, bleekselderij, palmkool, pompoen, watermeloen, wortel, pastinaak, gember, rucola-sla, snijbiet, krulsla, andijvie, Chinese broccoli, radijs, artisjok, serrano-pepers, chioggiabieten, Oost-Indische kers, spinazie, augurk, cherrytomaten, venkel, zonnebloem, en o ja, basilicum. Waarschijnlijk rekenden we ons rijk, voor die dertig vierkante meter grond.
Zakjes zaad werden besteld bij Vreeken's Zaden, en de inhoud, soms slechts pikzwarte minipuntjes, verdwenen in de potgrond van biologisch afbreekbare bakjes die in de vensterbank aan het broeden werden gezet. Onder mijn beheer vielen twee soorten pompoen en courgettes. Toen die na een paar weken geen sjoege gaven, begon ik tegen het kwekerijtje te praten, terwijl het op de groepsapp ratelde van enthousiaste verhalen over groene kopjes die omhoog kwamen, begeleid met het zaaischema en foto's van strakke rijtjes per dag oprijzende plantjes. Naast groene vingers, die ik van nature niet heb, is geduld doorslaggevend voor succes in de wereld van telen, las ik op een van de websites over tuinieren. Die eigenschap werd nu op de proef gesteld. Les één: de natuur is niet altijd maakbaar (maar de natuur wacht niet af tot de mens is afgekickt van de fossiele-brandstofverslaving).
Particulier groente verbouwenwerd al gedaan al in het Oude Egypte, blijkt uit archeologische vondsten, en volgens bronnen is een van de voorlopers van de volkstuin decoelghearde- kooltuin - die in de Middeleeuwen aan de voet van de stadsmuren lag. Arme burgers konden hier bijklussen, vooral als de oogst van de pachtboeren op de landerijen van de adel tegenviel en de marktprijzen van voedsel stegen. Gedurende de industriële revolutie kreeg dit een charitatieve en ideologische grondslag; de gegoede burgerij leende aan fabrieksarbeiders stukjes grond omdat de buitenlucht gezond was voor lichaam en geest, en hetzelfde idee gold voor de verheffingsidealen van de socialisten die volkstuinverenigingen voor de arbeidersklasse opzetten.
De Engelsen gaven aan volkstuinen op hun eigen manier nut en waarde onder de noemer'victory gardens'- oorlogstuinen of verdedigingstuinen. Tijdens beide wereldoorlogen verbouwden de stedelingen in openbare parken, achter particulieren huizen, op schoolpleinen, langs spoorlijnen en de oevers van rivieren groente, fruit en geneeskrachtige kruiden om hun rantsoen aan te vullen. De moestuinen sleepten bovendien de Engelse, Amerikaanse, Canadese en Australische bevolking moreel door de bange jaren heen. Vandaar 'victory': met de handen in de aarde wroeten totdat tot de vijand was verslagen.
En toen het eenmaal vrede was, de welvaart in de westerse wereld breed toenam, de supermarkten hun entree deden en uitpuilden van in plastic verpakt voedsel, de mens begon te lijden aan overgewicht, toen verdween de economische of verheffende functie van deze moestuinen langzamerhand op de achtergrond. Volkstuinen werden ook een plek om te recreëren, opgeleukt met sierbloemen, klaterende fonteintjes, tuinkabouters en met een huisje waarin je van de overheid mag overnachten en een klapstoel waarop je kunt genieten van het buitenleven in je eigen paradijsje. Nederland telt er nu zo'n 240.000.
Naast de volkstuintjes zijn er dus ook de buurttuinen, en die zijn er puur voor 'de moes'. Behalve zoals bij die van ons, kan het ook anders: buurtbewoners vragen bij de gemeente of ze een lege plek in de wijk mogen bebouwen. Overal in Den Haag zie je mensen op Crocs schoffelen en plukken. Het schijnt goed te zijn voor de sociale cohesie. De toenemende populariteit van de buurttuinen past in het tijdsgewricht van de klimaatcrisis die dwingt tot een radicale levensstijlverandering richting, onder meer,slow food. Lokaal en duurzaam geproduceerd zoals vóór de industriële revolutie toen de aarde nog niet zo warm was als nu. En ook past het in de trend vanguerrilla gardeningenurban gardening -vergroening van steden door op alle mogelijke plekken planten te verbouwen. 'Er is een revolutie gaande in Nederland en die lijkt niet te stoppen. Een groene revolutie, die met goed fatsoen eengrassroots revolutiongenoemd mag worden', schreef magazineSlow Foodtien jaar geleden. 'En masse willen we groenteboeren, ook in de stad. Grijze terrastegels maken plaats voor groeizakken en -bakken, in geveltuintjes en op balkonnetjes groeien tuinbonen en doperwtjes,guerrilla gardenersgooien zaadbommen in keurige plantsoentjes.'
Zo strijdbaar waren wij niet,en ook las ik geen handboeken over (duurzaam) tuinieren of weblogs waarin elk opkomend sprietje wordt bejubeld. Noch nam ik een abonnement op het online magazineStadstuinieren,'het leukste tijdschrift over het kweken van je eigen groente, fruit en kruiden', met praktische tips voor de beginnende urban gardener. Wel leerden we van Marjorie hoe iets de grootste kans van slagen heeft. 'Kijk hoe de zon draait, waar de boom schaduw geeft, waar het meeste regenwater blijft staan. Niet breedwerpig zaaien maar in rijtjes, om het verschil te kunnen zien tussen onkruid en je plantjes.'
Hoe verging het met ons leertraject op de Kamperfoeliestraat? Tussen de zakjes en de grond winterklaar afleveren zitten vele uren wieden, water geven, slakken en luizen verdelgen, netten spannen tegen brutale eenden uit de omringende sloot. In het gras dronken we koffie uit een thermoskan met daarbij wortelcake. Toen een keer de regen met bakken uit de hemel kwam, zaten we in het schuurtje op omgekeerde emmers te wachten tot het droog werd - alsof je weer kind was. Soms ging ik er aan het einde van de dag even in mijn eentje naar toe, en dan verdween in dit eigen wereldje, verscholen achter een hoge heg met daarachter een drukke verkeersweg, al mijn ongeduld. Les twee: de natuur onthaast.
Op de spinazie, serrano-pepers en augurken na - dat bleek inderdaad te ambitieus - kwam alles tot wasdom, met een speciale vermelding voor de sperzieboontjes die van geen ophouden wisten, en 'mijn' courgettes en pompoenen die agressief woekerend grensoverschrijdend gedrag vertoonden. De pompoenen waren te eng om te consumeren, niemand wilde ze hebben. Pas later begrepen we dat we beter het type Uchiki Kuri hadden kunnen kiezen, zoals Marjorie adviseerde. Voor de courgettes kwamen wekenlang recepten langs op de app, gegrild, als soep, puree, muffins, totdat ze ons bijna de neus uitkwamen en iemand na de zoveelste volle tas zei: 'Hier, neem jij die maar, ik ben geloof ik allergisch voor courgettes.' We hielden een 'radijsborrel' toen een overvloed daarvan uit de grond kwam, waarvan we de smaak gingen vergelijken met de volle, ronde exemplaren uit de winkel. Ruzie kregen we niet, natuurlijk niet. Les drie: een collectief project is geven en nemen.
Ondertussen hielden Mascha en Marjorie via de mail iedereen maandelijks op de hoogte. Veel opgewekt nieuws. 'Zo'n 1400 leerlingen van de Haagse basisscholen hebben het afgelopen seizoen bij ons op de schooltuin getuinierd', schreven ze na de zomervakantie. Of, in de herfst, over het weer: 'De afgelopen zomer was er 1 van uitersten, eerst heel warm, toen weer heel nat en afgelopen weken weer uitzonderlijk warm. Onze planten weten niet goed wat ze daar mee aan moeten. Sommige gewassen hebben het super naar hun zin gehad.' Minder goed nieuws: 'Helaas merken we op alle tuinen dat het oogsten niet altijd door de huurder van de tuin gebeurt. Op veel tuinen wordt er gestolen. Wij vragen u om alert te blijven bij vreemden op de tuin.'
Wie die vreemden waren, kon je eigenlijk niet weten. De meesten kende je niet, op de Bulgaarse buurvrouw na die kundig haar tuin onder controle had. Ze had bijvoorbeeld op de punt van bamboestokken voor opklimmende gewassen lege blikjes gehangen. Voor die stomme eenden, dachten we. Maar nee, ze vertelde wat de reden was: om te voorkomen dat bij het bukken de ogen eruit geprikt worden.
Wat we wel zagen, was dat ongeveer een derde van de bedden helemaal nooit werd aangeraakt, gelet op het verwilderde onkruid op de uitgedroogde grond. Vlak voor het opleveren van de grond mailde Mascha: 'Let op, na 15 november zullen wij de tuinen controleren, mocht uw tuin niet netjes afgeruimd zijn, dan heeft dit consequenties voor uw inschrijving voor het volgende seizoen', en Marjorie vertelde, vanuit haar lange ervaring, dat de regels niet altijd gerespecteerd worden. 'Mensen die hun tuin verwaarlozen of ongevraagd een graantje meepikken van andermans tuin. De doorn in mijn oog is ook het oneerbiedig gebruik van gereedschap.'
We hebben ons weer ingeschreven. De prijs is door de inflatie met twee euro verhoogd. Met spanning wachten we af of we in 2024 weer aan de slag mogen. Misschien iets minder gewassen, en wat beter gefaseerd over het seizoen opgebouwd. Of experimenteren met 'vergeten groente'.