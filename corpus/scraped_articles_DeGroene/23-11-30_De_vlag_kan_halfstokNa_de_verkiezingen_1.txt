De vlag kan halfstok Na de verkiezingen (1)

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
30 november 2023
Met haar retoriek van verachting heeft de PVV een recordwinst behaald. De electorale verschuiving naar ultra-rechts zet de formatie op scherp, waarbij de sleutel ligt bij Omtzigts NSC. Houdt deze partij haar blokkade van Wilders vol?
Je mocht hopen dat het niet zou gebeurenin een land dat ooit prat ging op een traditie van ruimdenkendheid, nuchterheid en tolerantie, maar het is nu toch realiteit. Met meer dan een verdubbeling van haar zeteltal tot 37 krijgt de PVV, een xenofobische en nationalistische politieke partij, verreweg de grootste fractie in de Tweede Kamer.
Eén op de vier Nederlanders stemde op politici die in hun retoriek het zuur mengen van verachting jegens iedereen die hun vreemd is, moslims voorop. Dit is het schrikbeeld: premier Geert Wilders op het bordes van Huis ten Bosch, omringd door geestverwante ministers die hun haatdragende politiek omzetten in wetten.
In de samenleving moeten de mensen die het doelwit zijn van die verachting vrezen voor agressief triomfalistische reacties van de aanhangers van Wilders. Zoals het antisemitisme zich in al zijn boosaardigheid manifesteerde na de terreurdaden van Hamas op 7 oktober en de Israëlische contraterreur, zo mag je nu verwachten dat de vreemdelingenhaat in Nederland grimmiger dan ooit zal worden. Dat fenomeen deed zich in Groot-Brittannië ook voor na de Brexit: willekeurige agressie tegen mensen die in de ogen van hun aanvallers niet in het land thuishoorden. In dat licht zit er een beangstigende ondertoon in Wilders' uitroep op verkiezingsavond dat 'Nederlanders nu hun land terugkrijgen'. Het zelfbeklag van zijn kiezers over hun dagelijks bestaan krijgt in die uitspraak een opgefokte gedaante.
Op de verkiezingsavond voelde Frans Timmermans, lijsttrekker van GroenLinks-PvdA, de dreiging die van de uitslag uitgaat goed aan. Hij begon zijn toespraak niet met het eigen stembusresultaat, maar met de angst voor de maatschappelijke repercussies. 'Houd mekaar nou even vast. Wij laten in Nederland niemand los. Als u vanavond nou mensen tegenkomt die denken: hoor ik hier nu wel, zeg dan heel duidelijk: ja, ja, ja! In Nederland is iedereen gelijk. Het maakt niet uit waar jouw wieg stond, noch waar de wieg van je ouders of grootouders stond.'
Uit het buitenland kwamen de eerste felicitaties voor Wilders van de Hongaarse premier Orbán, vijand van de EU en vriend van Poetin. De Russische staatsomroep volgde gauw met zijn gelukwens. Nadat eerder Groot-Brittannië ontvankelijk bleek voor de valse beloftes van de Brexit, kiest nu een kwart van het Nederlandse electoraat voor de anti-Europa-politiek van de PVV. Nederland beweegt zich zo in de richting van het vieze hoekje van de EU, waar het zij aan zij zal staan met Hongarije en Slowakije, de saboteurs van de Unie. In die landen zet radicaal en soms zelfs fascistoïde rechts de toon in het regeringsbeleid en grijpt het elke kans aan om een einde te maken aan de onafhankelijke rechtspraak, de onpartijdige media en de vrije kunsten.
Je vraagt je af hoe de democratie in Nederland ooit de beschavingsnormen terugkrijgt die eenconditio sine qua nonzijn voor haar functioneren, nu in de politieke sfeer het respect voor de waarheid, expertise en deskundigheid niet meer de onomstreden norm is, maar het valse beeld dat zoveel kiezers hebben beloond. Zoals dat van de 'asieltsunami' of de 'klimaathysterie' die Nederlanders arm zouden maken. Wilders sprak in zijn overwinningsrede over 'tientallen miljarden aan onzinuitgaven', geld dat nu 'naar de Nederlanders terug kan'.
Ook VVD-lijsttrekker Dilan Yesilgöz deed in de campagne mee aan het ondergraven van de waarheid, met de halve en hele leugens die ze tegen beter weten in over het programma van GroenLinks-PvdA verkondigde, bijgestaan door tv-makers die dat lieten gebeuren.
In de openingsfase van de formatiekan al duidelijk worden of Wilders daadwerkelijk de sleutel tot de regeringsmacht in handen krijgt. In de campagne sloten de andere twee partijen die winst boekten, NSC en GroenLinks-PvdA, regeringssamenwerking met de PVV nog bij voorbaat en zonder voorbehoud uit. De aardverschuiving naar ultra-rechts schept nu een nieuw politiek feit. Voor Timmermans verandert dat niets aan zijn blokkade, maakte hij direct duidelijk: 'Nu breekt het moment aan om de democratie te gaan verdedigen.' NSC-leider Omtzigt daarentegen leek richting Wilders te bewegen, met een aantal opmerkingen die op een opening naar de PVV wijzen.
Zijn uitspraak 'het land zal toch bestuurd moeten worden' riep de herinnering op aan het argument waarmee CDA'er Piet Hein Donner in 2010 de geesten in zijn partij rijp maakte voor de coalitie met de PVV. Met de uitslag van woensdag kan dat besturen eigenlijk niet anders dan over rechts, als althans de formatie van een meerderheidskabinet het doel van de formatie is: een coalitie van VVD met GroenLinks-PvdA, NSC en D66 is hoogst onwaarschijnlijk gezien het belaste verleden tussen de partijen van Yesilgöz en Timmermans. Ook viel op dat Omtzigt op de verkiezingsavond letterlijk dezelfde woorden sprak als Wilders in de mond nam om andere partijen op rechts voor regeringssamenwerking met hem te paaien: 'Partijen moeten nu over hun schaduw heen stappen.'
Even daarvoor had Wilders de NSC-leider het rechtsstatelijke argument om voor hem de toegang tot de macht te blokkeren uit handen geslagen, met zijn belofte dat hij als premier de beperkingen die de grondwet aan de politieke macht oplegt zal respecteren. 'Ik snap dat partijen niet in een regering stappen die ongrondwettelijke maatregelen wil nemen', zei hij met een schuin oog op Omtzigt. Diens motief om een coalitie met de PVV eerder taboe te verklaren, was Wilders' niet aflatende streven om de grondrechten van de vrijheid van godsdienst en de vrijheid van onderwijs voor moslims af te schaﬀen.
Wilders maakte nu duidelijk dat die maatregel voor hem geen halszaak is. Daarmee plaatst hij Omtzigt in de kabinetsformatie voor talrijke dilemma's. Blijft de NSC-leider bij zijn blokkade, dan zal Wilders hem zonder twijfel herinneren aan zijn eigen uitspraak dat het land toch bestuurd moet worden. Zijn boodschap aan de kiezers zal zijn: Den Haag laat u opnieuw in de steek. Schuift Omtzigt toch bij Wilders aan de onderhandelingstafel aan, dan moet hij met een politieke vriend van autocraten praten over de fatsoenering van bestuur en democratie, het kernpunt van zijn politieke programma.
Hij riskeert bovendien dat direct na de intrede van zijn fractie in de Tweede Kamer hommeles in de eigen gelederen uitbreekt. Omtzigt toonde in de toeslagenaﬀaire zijn verontwaardiging over het racisme dat bleek te zijn ingebakken in algoritmes van de ﬁscus. Het is daarom moeilijk voorstelbaar dat hij nu in zee gaat met politici die de sociale zekerheid als een recht beschouwen dat uitsluitend toekomt aan degenen die zij tot de Nederlanders rekenen - een begrip dat bij de PVV een nogal selectieve betekenis heeft. Omtzigt kan daar moeilijk mee aankomen bij de talrijke fractiegenoten voor wie rechtszekerheid de kernwaarde van fatsoenlijke politiek is.
De PVV is een eenmanspartij:met het enige lid Wilders als eigenmachtige leider is zij autocratisch en niet democratisch. Zij is behalve vreeswekkend ook lui. In de Tweede Kamer bluft en blaft ze vooral, meer voor de show dan om echt iets voor haar kiezers te bereiken. Dat kan voor de constructieve partijen een argument zijn om toch hun belofte gestand te doen en de kanalen naar de macht voor de PVV gesloten te houden, ondanks haar ongekend grote verkiezingswinst.
In de campagne weigerde Yesilgöz zo'n blokkade, met het argument dat zij anders ook de PVV-kiezers uitsluit. Zij verwoordde daarmee een hardnekkig misverstand. Een cordon sanitaire rond de PVV wil niet zeggen dat je haar kiezers in de steek laat, of hun zorgen niet serieus neemt, maar impliceert wel een politiek oordeel over de PVV als democratie- en rechtsstaatvijandige partij. Het is geen diskwaliﬁcatie van PVV-kiezers of van hun motieven, wel van de politieke boodschap die Wilders hun geeft. Die houdt in: stem alleen voor uw eigen belang, negeer dat van anderen, en vertrouw voor uw bescherming op mij, uw leider, dan hoeft u verder niet na te denken.
Het is een beladen term, cordon sanitaire, maar wel trefzeker: een democratisch bestel moet zijn immuniteit bewaken voor opvattingen die het in zijn rechtsstatelijke fundamenten aantasten. Zo'n fundament is de gelijkberechting van mensen: iedereen is gelijk voor de wet. Met een afschafﬁng van de godsdienst- en onderwijsvrijheid voor moslims zou de PVV dat beginsel, verankerd in het anti-discriminatiegebod in artikel 1 van de grondwet, te grabbel gooien. Daarmee laat de PVV zien ook lak te hebben aan de pluralistische aard die de democratie haar morele waarde verschaft, oftewel het principe dat elke stem zowel in het stemhokje als in het publieke leven even zwaar telt.
Wilders heeft zijn doel om selectief in de grondwet in te grijpen nu laten varen, om zijn kansen op het premierschap te vergroten, maar daarmee verdween het achterliggende oogmerk om moslims het leven zuur te maken niet. De wil om moslims te degraderen tot tweederangsburgers is illustratief voor hoe de minachting die de PVV in de genen zit doorwerkt in concrete politieke stellingnames. Wilders heeft de laatdunkendheid in de politieke taal gelegitimeerd. Met bewust gekozen denigrerende woorden zeikt hij iedereen af die hem niet aanstaat of in wie hij een vijand ziet. Rechters zijn 'neprechters', vluchtelingen 'gelukzoekers', kunstenaars 'subsidieslurpers', journalisten 'tuig van de richel', klimaatactivisten 'milieugekkies', hoofddoeken een 'kopvod'.
Ook jegens politici permitteert hij zich haatdragende taal, in het bijzonder gericht tegen de partij die hij beschouwt als de representant bij uitstek van een linkse intellectuele elite. Hij noemde Sigrid Kaag een 'heks' en haar voorganger als D66-leider, Alexander Pechtold, een 'dikke nul' en een 'zielig, miezerig, hypocriet mannetje'. Zijn aanvallenad hominemlaten weinig te raden over zijn politieke motieven. Met zijn beroep op het 'gezonde verstand' van de 'gewone Nederlander' ﬂuistert hij zijn potentiële aanhang in dat er ook ongewone Nederlanders zijn - en dat zijn degenen op wie hij doelbewust zijn verbale agressie richt.
De conclusie luidt dat de PVVmet haar rechtspopulisme de democratie en de rechtsstaat ook naar de geest in diskrediet brengt, met de meedogenloosheid en onbarmhartigheid die in haar politiek besloten ligt.
Met zijn boodschap dat hij alleen is gekozen voor het eigen volk zegt Wilders dat zijn politieke verantwoordelijkheid voor anderen ophoudt bij de grens. Hij maakt de nationale zelfzucht concreet met zijn anti-EU-politiek. Hij is erop uit de EU te ontmantelen, met een Nederlands vertrek uit de Unie als eerste stap. Daarmee laat hij blijken ook geen boodschap te hebben aan het beschavingsproject dat Europa is. Met hun ineenvlechting tot een gemeenschap trokken de lidstaten een les uit het verleden, bedoeld om te voorkomen dat het xenofobisch nationalisme van het 'eigen volk eerst' opnieuw de kop zou opsteken. Door zich niet verplicht te voelen aan dat doel zet Wilders de klok feitelijk terug naar de jaren waarin elk land in Europa alleen voor zichzelf opkwam en het continent permanent onder hoogspanning stond.
Ook in de weigering van de PVV om Oekraïne te steunen met geld en wapens wordt haar onverschilligheid over de wereld buiten Nederland zichtbaar. In 2018 behoorde Wilders met geestverwante partijen als Orbáns Fidesz, de FP , de Zweden Democraten en de Finnenpartij nog tot de vriendenclub van de Russische president Poetin. 'Ik juich hem samen met Trump toe als leiders die er staan namens het Russische en Amerikaanse volk', zei hij. Nu erkent de PVV-leider wel dat Poetin de agressor is en zegt hij te hopen dat Oekraïne wint, maar Nederland hoeft wat hem betreft geen enkele verantwoordelijkheid voor het lot van de Oekraïners te aanvaarden.
'Wij zijn er voor Nederland, niet voor Oekraïne', beet Wilders van zich af in een interruptiedebat met Henri Bontenbal (CDA) en Jan Paternotte (D66). 'Waarom zitten we hier drie keer per week te praten over Oekraïne? Laten we praten over wat we voor onze eigen mensen kunnen doen. Dát is waar ze wat aan hebben', zei hij. 'Ik ga toch geen miljarden geven aan Oekraïne, terwijl we een kruimel geven aan de Nederlanders!' Met dit standpunt laat hij blijken geen boodschap te hebben aan de inzet van de EU voor de bescherming van Oekraïne tegen Poetins machtshonger, noch aan de noodzaak Europa te behoeden voor de ontwrichtende gevolgen van een Russische zege.
Wie avances maakt naar de PVV speelt dus ook in de internationale verhoudingen een gevaarlijk spel. VVD-lijsttrekker Yesilgöz draagt daarmee een zware verantwoordelijkheid voor haar besluit de blokkade van Wilders' partij te beëindigen. In de formatie van 2017 sloot haar voorganger regeringssamenwerking met de PVV nog om principieel-rechtsstatelijke redenen uit. Mark Rutte schreef toen dat Geert Wilders zich tegen 'liberale kernwaarden' keert met zijn pleidooi voor de selectieve inperking van grondwettelijke vrijheden en met zijn sneren naar de Tweede Kamer als 'nepparlement' en naar de rechtelijke macht als 'neprechters'. Zes jaar later blijkt dat principe bij de VVD niet bestand is tegen de verleiding de kiezers van de PVV te paaien: aan het begin van haar verkiezingscampagne deed Yesilgöz de uitsluiting van de PVV in coalitieonderhandelingen opeens af als 'Haags gedoe'.
Daarmee heeft de VVD een politieke legitimatie verschaft aan giftig rechts, met als gevolg dat de PVV nu de grootste verkiezingszege ooit viert en de touwtjes van de macht in handen dreigt te krijgen. Het wordt misschien tijd voor een nieuwe vlaggenactie in Nederland, nu niet met de Nederlandse driekleur op z'n kop maar halfstok.
Hoe krijgen we het respect voor feiten en expertise weer terug in de politiek?