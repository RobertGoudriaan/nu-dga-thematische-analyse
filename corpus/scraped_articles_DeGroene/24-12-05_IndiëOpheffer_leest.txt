Indië Opheffer leest

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
5 december 2024
Mijn ouders kenden in Indië een aantal schrijvers.
Dat had een eenvoudige reden. Als assistent-resident hadden mijn ouders een betrekkelijk mooi huis. Met een veranda, honden, aapjes en een loslopend varken waar het personeel vies van was. Als die schrijvers een tocht gingen maken was de kans groot dat ze mijn ouders bezochten.
Ze vertelden over Piet Bakker (de schrijver vanCiske de Rat),Jan Fabricius, Victor Ido en zo nog een paar. Ze konden allemaal, net als mijn vader, mooie verhalen vertellen.
Na de oorlog werd ik als kind aan zo'n schrijver voorgesteld: Pier Rimba Haan (1893-1968). Mijn ouders waren verrukt van hem. Als hij kwam was het feest. Mijn moeder kookte Indisch en oom Pier vertelde spannende verhalen, tegelijkertijd werd de politieke situatie besproken. Soms zong oom Pier: 'Ampir malam gai gai pala/ la pankoekoe lolowai'. Waar het lied over gaat weet ik niet. Iets over een muskaatnoot.
Op een dag kwam oom Pier bij ons thuis, gaf mijn ouders een boek van zijn hand en zei tegen mij: 'In dit boek komen je ouders voor... Je vader en moeder hebben mij aan verhalen geholpen.'
Het boek heette:Saparoea's purperen kust aan de kim.Mijn ouders verrukt (die hadden ook op Saparoea gewoond), en ik... ik geloof dat ik 'o leuk' heb gezegd.
In 1968, ik was toen vijftien, kwamen mijn ouders droevig thuis van de begrafenis van oom Pier.
En oom Pier verdween uit mijn gedachten.
Hoe kwam het dat hij niet zo beroemd was als Jan Cremer? Omdat het natuurlijk zeikerige verhaaltjes waren. En trouwens, Indië was voorbij. Geen van mijn vrienden die Nederlands studeerden kenden hem of wisten iets van hem af.
Onlangs vond ik het boekje van oom Pier. Met een opdracht voor mijn ouders in een handschrift dat de Weense wals als model had gekozen: 'Voor Theo en Koks. Werkers aan hetzelfde doel, gebonden door hetzelfde lot der eenzaamheid, maar... genietend van het schone dezer eilanden! Als symbool van deze verbondenheid stuur ik jullie dit boekje. Pier.'
Ach, die oom Pier.
Maar meteen stuitte ik op een vreemd probleem.
Ik was erbij toen oom Pier dit boek gaf. Ik ben van 1953 en ik zal toen negen of tien zijn geweest. Dit boek was van 1949, uitgegeven door uitgeverij Kluwer. Hoe kon dit?
Vermoedelijk bezaten mijn ouders dit boek al in Indië en bij de komst naar Nederland moesten ze alles achterlaten en hebben in 1962 dit boek opnieuw aan Pier gevraagd.
Ik heb het boek nooit gelezen. In de jaren zeventig vond ik het te koloniaal (het beschrijft een jacht). Veel dialoog en veel natuurbeschrijvingen. Inderdaad: 'purperen verten, blauwe baaien, smaragden kusten, weelderige begroeiing, ondoordringbare wouden, wilde hartstochten, animisme, krokodillen, kasuaris, hert en everzwijn (...) het smeulende para-para-vuur, de romantiek der jacht, het vurige verlangen te zwerven door woud en wildernis, de zang van den zee'.
Alsof ik mijn ouders hoor.
In de dialogen voel je het standsverschil tussen de Hollanders en de plaatselijke bevolking.
Als er gejaagd gaat worden wil een moordenaar wiens tijd erop zit mee met de jacht: 'Ik zal u helpen drijven en den-deng maken; brandhout voor de para-para kan ik ook halen en koeskoes als u dat wilt.' Een taal die niet meer wordt gesproken en niemand verstaat. 'Zou de prauw niet te vol worden: een stuk of tien jagers, enkele drijvers, twee toeans met hun bagage. Geen honden deze keer; die vroegen altijd nogal wat ruimte.'
Dat van die moordenaar die mee wilde helpen was een verhaal van mijn vader. De man heeft mijn broer toen onder zijn hoede genomen en verzorgd als mijn vader 'op toernee' ging.
Het verhaal beschrijft een geschiedenis, maar is ook de geschiedenis van mijn ouders.Paradise lost. Maar ookliterature lost. Fragmenten kom je tegen in schaarse verzamelbundels, die door niemand worden gelezen en de auteurs die daarin staan kent ook niemand meer. Ik denk nog weleens aan ze.
Mijn ouders waren verrukt. En ik... ik geloof dat ik 'o leuk' heb gezegd