Geluk is een bus naar Bayonne Pushbacks aan de Franse grens

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
29 juni 2023
In het Franse grensgebied met Spanje maakt de gendarmerie jacht op zwarte migranten zonder papieren. De pushbacks na deze razzia's maken sommigen wel vijf keer mee. Maar soms heb je mazzel, zoals Mohamed Ali.'Pasa',zegt de buschauffeur.
Hij is 24, heet Mohamed Alien is het voorbije etmaal driemaal teruggestuurd door de Franse politie. De grens overgezet, terug naar Spanje: gisteren twee keer, vanochtend opnieuw. Maar hij blijft het proberen. Op zijn lange reis uit Guinee heeft hij veel meegemaakt. Te veel om zich zo dicht bij zijn doel door een paar gendarmes uit het veld te laten slaan. In het bushokje op het San Juanplein in de Baskische grensplaats Irun vertelt hij zijn verhaal. Twee maanden geleden maakte hij de oversteek van Al-Ajoen in de door Marokko bezette Westelijke Sahara naar het Canarische eiland Lanzarote. Hij wil naar zijn broer in Lyon.
De odyssee van migranten door Afrika en Europa neemt veel gedaanten aan, en vanuit Irun is de beste manier om de grens over te steken gewoon de bus nemen. Eerst naar Hendaye, een paar kilometer verderop aan de Franse kant van de grens. Vandaar een tweede bus naar Bayonne, weg uit het grensgebied. Bayonne ligt 35 kilometer verderop en heeft een opvangcentrum voor migranten. Wie Bayonne redt, heeft het gehaald.
Ik stel Mohamed Ali voor hem te vergezellen. Hij heeft geen bezwaar. Hij is vriendelijk en gespannen, bang om opnieuw opgepakt en teruggestuurd te worden. Om de spanning wat te breken zeg ik dat ik best vaak geluk breng. Mohamed Ali - inderdaad, zoals de bokser - glimlacht.
We stappen de bus in. Ik heb nog één rit te goed op mijn buskaart en wil voor Mohamed Ali een enkeltje kopen. Of we samen reizen, vraagt de buschauffeur met een blik op mijn reisgenoot. Ja dus.'Pasa',zegt de chauffeur, loop maar door. Een paar kilometer verderop in de Franse grensplaats Hendaye moeten we overstappen naar Bayonne. Er is alleen een probleem. Bij de bushalte voor het treinstation - heel even wereldgeschiedenis toen Hitler en Franco elkaar hier in 1940 de hand drukten - wemelt het van de gendarmes. Hier overstappen is uitgesloten. Om een onduidelijke reden blijft de bus tergend lang stilstaan. We kunnen alleen maar hopen dat de agenten niet op het idee komen om een razzia te houden.
Regelmatig worden de bussen hier uitgekamd. Dat hebben we gehoord van de mensen van Irungo Harrera Sarea, een burgernetwerk voor steun aan migranten uit Irun. Iedereen die zwart is en geen papieren heeft, wordt er dan uitgepikt en over de grens teruggezet. Mohamed Ali heeft dat gisteren en vanochtend dus driemaal meegemaakt. Terwijl gendarmes op hun gemak langs de bus heen en weer wandelen drukt hij zich steeds dieper in zijn stoel. We hebben geluk. De agenten blijven buiten en de bus rijdt verder.
Nog meer mazzel: de aansluitende bus naar Bayonne blijkt ook bij de volgende halte te stoppen. Toevallig staat hij daar net klaar voor vertrek. Onze buschauffeur geeft een seintje aan zijn collega dat hij even op ons moet wachten. De timing kan niet beter. Dat is belangrijk, want als je zwart bent en geen papieren hebt kun je je in het Franse grensgebied maar beter zo weinig mogelijk op straat begeven. We stappen op de bus naar Bayonne. Ik vraag de chauffeur hoeveel twee kaartjes kosten. Eén euro twintig, zegt de man met een grijns. Het lijkt wel een complot. Een sympathiek complot, want opnieuw hoeven we maar voor één persoon te betalen. Terwijl politieke leiders overal in Europa druk bezig zijn met het bedenken van steeds nieuwe maatregelen om migranten en vluchtelingen af te schrikken, heb je dus ook dit soort buschauffeurs.
Irun is de voorbije jareneen pleisterplaats geworden voor migranten die op weg zijn naar Frankrijk of elders in Europa. De meesten zijn twintigers, komen uit West-Afrika en zijn via de Canarische Eilanden Spanje binnengekomen. In de zomer van 2018 begon de migrantenstroom zulke vormen aan te nemen dat bezorgde inwoners van Irun in actie kwamen. Ze richtten een netwerk op voor steun aan migranten, Irungo Harrera Sarea in het Baskisch. Het is een informele club met zo'n 150 leden. Een harde kern van tien tot vijftien vrijwilligers is dagelijks in touw. Ze verstrekken reisinformatie en praktische hulp.
Elke ochtend, zeven dagen per week, zijn ze tussen tien en twaalf te vinden op het San Juanplein in deze grensstad van zestigduizend inwoners. Ze staan er met een kraampje of zitten op een van de terrassen op het plein, zoals vandaag. Ion Aranguren (65) is woordvoerder van het burgernetwerk. 'In de zomer van 2018 kwamen hier elke dag tussen de zestig en honderd migranten aan', zegt hij. 'Dat weten we behoorlijk precies want ze komen met de lijnbus uit het zuiden. Op dat moment was er geen enkele voorziening voor hen. Ze konden nergens terecht voor eten, slapen, wassen of hun kleding verschonen.'
De eerste maanden hielden de vrijwilligers van Irungo Harrera zich vooral bezig met het voorzien in dit soort basisbehoeften. 'Daarnaast gingen we gevallen van racisme aankaarten', zegt Aranguren. 'Zoals de Franse grenscontroles. Die controles zijn racistisch: de enigen die tegengehouden worden zijn zwarten en Arabieren. Dat klagen wij aan. Net als de tekortkomingen in de opvang door de Spaanse en Baskische overheid.'
Inmiddels heeft het Spaanse ministerie van Integratie, Sociale Zekerheid en Migratie een herberg ingericht in Irun, beheerd door het Rode Kruis. Honderd migranten kunnen er terecht. Ze krijgen eten, drinken, zo nodig kleding en hebben voor ten hoogste drie nachten een dak boven hun hoofd. Wie er toegelaten wordt, kan dus even op adem komen. Maar het Rode Kruis laat niet iedereen toe, ook al zit het opvangcentrum praktisch nooit vol. Wie niet geregistreerd is bij aankomst in Spanje, komt er niet in. Wie teruggestuurd is door de Franse politie ook niet.
Dat laatste gebeurt elke dag. Hoeveel migranten aan de Spaans-Franse grens teruggestuurd worden, is niet bekend. Officiële statistieken zijn niet beschikbaar. Wel zijn er cijfers over het aantal overnachtingen in het opvangcentrum in Irun: tussen zes- en achtduizend migranten per jaar. De ervaring van het burgernetwerk leert dat het heel normaal is dat migranten driemaal of nog vaker teruggestuurd worden. Een voorzichtige schatting zou dan uitkomen op zo'n twintigduizend pushbacks per jaar, alleen al aan de grens bij Irun.
Die pushbacks zijn er volgens Ion Aranguren altijd geweest. Ze trokken nauwelijks aandacht want het ging om kleine aantallen. Dat veranderde in de zomer van 2018. 'Op het moment dat dit een echte migratieroute werd, begon de Franse politie de controles te verscherpen', zegt Aranguren. 'Ze traden schaamteloos op. Ze propten een lading opgepakte migranten in een busje, reden de Spaanse grens over, laadden ze uit en keerden terug naar Frankrijk. En de voorbije drie jaar stonden ze zeven dagen per week 24 uur per dag te controleren op de bruggen over de grensrivier Bidasoa.'
In december 2022 verdween de gendarmerie plotseling bij de grens. Al snel bleek echter dat de controles onverminderd doorgingen. Ze waren alleen wat naar het achterland verplaatst, zodat ze nu niet meer voor iedereen zichtbaar zijn. Passagiers van lijnbussen en treinen die de grens overschrijden worden bij aankomst aan de Franse zijde in Hendaye opgewacht voor controle. En in het grensgebied achter Hendaye kamt de gendarmerie bussen en treinen uit op zoek naar migranten zonder papieren.
Er is geen officiële verklaring voor het terugtrekken van de controles op de bruggen over de Bidasoa. Maar het gebeurde in elk geval na de presidentsverkiezingen, waarbij president Emmanuel Macron het moest opnemen tegen de extreem-rechtse kandidaat Marine Le Pen. De opzichtige grenscontroles zouden deel kunnen uitmaken van een doelbewuste campagne om bij de Franse kiezers het beeld te vestigen dat Macron hard optreedt tegen de clandestiene migratie, vermoedt het burgerplatform in Irun. Na zijn herverkiezing kon de president de teugels wat laten vieren.
Er speelt nog iets mee. Inwoners en gemeentebesturen van de grensregio begonnen zich steeds meer zorgen te maken over het groeiende aantal sterfgevallen aan de grens. In twee jaar telde het burgernetwerk uit Irun negen doden. Vijf migranten wilden zwemmend Frankrijk bereiken en verdronken in de Bidasoa. Drie anderen probeerden het via de spoorbrug en werden overreden door een trein. En een jonge migrant hing zich op aan de oever van de Bidasoa.
Dat de gendarmerie niet meer op de bruggen controleert is in elk geval een hele verbetering, vindt Iñaki Elosegui (59), psycholoog en actief vrijwilliger bij het burgernetwerk in Irun. Dodelijke ongevallen aan de grens zijn sindsdien uitgebleven. 'Het gevolg van de controles op de brug was dat migranten de rivier in sprongen om de overkant te bereiken', zegt Elosegui. 'Dat risico is nu tenminste uitgebannen.'
Het migratiebeleid aandeze Europese binnengrens is tegenstrijdig en dubbelzinnig. Grenscontroles zijn in strijd met de grondgedachte van het Schengen-verdrag: vrij personenverkeer tussen lidstaten. Toch wordt het Franse grensgebied intensief bewaakt. En tegelijk zijn kenners van de situatie ter plekke ervan overtuigd dat migranten zich er niet door laten weerhouden, ook al worden ze vier of vijf keer teruggestuurd. 'Iedereen komt uiteindelijk de grens over', zegt Ion Aranguren. 'Wij weten dat, de Franse politie weet dat, de prefect van Bayonne, Macron, iedereen. Maar ze blijven die racistische controles in stand houden. Die dienen maar één doel: deze mensen meer te laten lijden.' Het leidt tot de schizofrene situatie dat migranten die in het grensgebied zijn opgepakt, vertellen dat de Franse politie zelf hen naar het San Juanplein in Irun stuurt om zich te laten informeren hoe ze het de volgende keer moeten aanpakken.
De wettelijke basis voor de grenscontroles is een achterdeurtje in het Verdrag van Schengen. Tijdelijke herinvoering van het grenstoezicht aan de binnengrenzen is volgens artikel 23 mogelijk op grond van een 'ernstige bedreiging van de openbare orde of de binnenlandse veiligheid'. Dat mag slechts 'bij wijze van uitzondering' gebeuren, en gedurende 'ten hoogste dertig dagen dan wel voor de voorziene duur van die bedreiging'. Omvang en duur van het grenstoezicht moeten beperkt blijven tot hetgeen 'strikt noodzakelijk is om op de ernstige bedreiging te reageren'. Als het met die ernstige bedreiging na een maand nog niet gedaan is, kan de lidstaat het grenstoezicht met dertig dagen verlengen - mits de andere lidstaten en de Europese Commissie vooraf op de hoogte zijn gebracht.
Frankrijk zegt dat de grenscontroles nodig zijn in de strijd tegen het terrorisme. Sinds de aanslag op het satirische weekbladCharlie Hebdoin 2015 rijgt Parijs de ene 'tijdelijke herinvoering' van grenscontroles aan de andere. De uitzondering duurt inmiddels acht jaar.
Het Franse argument dat de nationale veiligheid in het geding is, kan lang niet iedereen in Irun overtuigen. 'De mensen die veroordeeld zijn voorCharlie Hebdoen de aanslagen daarna hadden allemaal een Frans of Belgisch paspoort', zegt Ion Aranguren. 'En toch criminaliseren ze deze jonge Afrikanen. Als ze de grens gaan controleren, doen ze dat niet tussen Frankrijk en België - waar de terroristen vandaan kwamen. En ze gaan ook niet op de grens met Duitsland of Zwitserland staan. Ze pakken de grens met Spanje en Italië aan, omdat daar de irreguliere migranten vandaan komen. Het is om je dood te lachen, als het allemaal niet zo dramatisch zou zijn: grenscontroles omwille van de nationale veiligheid. Iedereen weet dat het een leugen is.'
De lentezon breekt door op het San Juanplein. Aan drie terrastafels zitten vrijwilligers van het burgernetwerk te praten met groepjes migranten. Veel vrouwen en jonge kinderen vandaag, dat is niet zo gebruikelijk. Vorig jaar bestond tachtig procent van de migranten die hier opgevangen werden uit mannen. Zou het een nieuwe trend zijn? Iñaki Elosegui somt op: vandaag tot nu toe negen vrouwen, drie kinderen en zes mannen. Even later komen nog zes jonge mannen en vrouwen met een kind aanzetten. Allemaal uit Franstalig West-Afrika: Guinee, Ivoorkust, Senegal.
Ion Aranguren praat met twee jongens en een meisje, ze lijken de twintig amper gepasseerd. Ze luisteren aandachtig als hij praktische tips geeft over het openbaar vervoer, hoe je het beste de grens over komt. Maar hun aandacht dwaalt af als hij de vraag stelt waarom ze eigenlijk naar Frankrijk willen, of ze erover nagedacht hebben of dat wel zo'n goed idee is. In Frankrijk duurt het immers veel langer om je verblijfsvergunning te krijgen dan in Spanje, en ondertussen leef je in de misère van de illegaliteit. Zijn waarschuwing vindt geen gehoor. De jonge migranten zijn ongeduldig, ze willen verder, de grens over. Een van hen is Mohamed Ali, die gisteren twee keer is teruggestuurd door de Franse politie. Vanochtend zal dat voor de derde keer gebeuren. En vanmiddag zullen we samen in de bus naar Bayonne zitten.
De grens tussen Frankrijken Spanje is 656 kilometer lang en strekt zich over de Pyreneeën uit van Hendaye en Irun aan de Atlantische Oceaan tot Cerbère en Portbou aan de Middellandse Zee. Portbou, een grensdorpje met iets meer dan duizend inwoners, heeft een rijke geschiedenis aan vluchtverhalen. Tegen het eind van de Spaanse Burgeroorlog, toen Catalonië het laatste bastion van de Spaanse Republiek was en de oorlog zo goed als beslist was in het voordeel van de troepen van generaal Franco, zocht een eindeloze stroom republikeinen via Portbou een veilig heenkomen in Frankrijk. Bijna een half miljoen vluchtelingen staken hier tussen eind januari en begin februari 1939 te voet de Pyreneeën over. Lang niet alle Fransen ontvingen de Spaanse vluchtelingen met open armen. Duizenden republikeinen kwamen terecht in concentratiekampen op het strand van Argelès-sur-Mer. Foto's van die kampen tonen een schokkende gelijkenis met beelden van nazi-kampen, een geschiedenis die een pijnlijk gebrek aan medeleven van de westerse mogendheden met de slachtoffers van het Spaanse fascisme aan de dag legt. Maar ze werden in elk geval niet teruggestuurd.
Anderhalf jaar later vluchtte de Duitse filosoof Walter Benjamin over dezelfde grens naar het zuiden. Om aan vervolging door de nazi's en een zekere dood te ontsnappen wilde hij door Spanje naar Portugal reizen. Daar zou hij een boot naar de VS nemen. Benjamin had pech: het wemelde in Portbou van agenten van de Gestapo. Franco hield evenmin als Hitler van joden en marxisten en het Spaanse regime stuurde hem terug. 'Er is heel veel hoop', citeerde hij Kafka tijdens zijn korte verblijf in het door de bommen van Franco verwoeste Portbou. 'Alleen niet voor ons.' In de middag van 26 september 1940 maakte Benjamin hier een eind aan zijn leven.
Benjamin kreeg een eenvoudig graf op de begraafplaats van Portbou. Het kerkhof ligt tegen de berg op en biedt een prachtig uitzicht op de baai met daarachter de top van de Coll dels Belitres, die de natuurlijke grens met Frankrijk vormt. Er staat een monument van de Israëlische kunstenaar Dani Karavan. Het is een eerbetoon aan Benjamin en bestaat uit een donkere tunnel met een trap die steil de zee in loopt. Licht en water,
met woeste schuimkoppen door de sterke tramontane die hier zo vaak waait, doemen op aan het einde van de tunnel. De afgrond is tegelijk de verlossing.Passages,heet het monument.
Antònia Solsona (78)komt hier graag. Benjamin was een man die op de grens leefde, zegt ze: jood maar niet praktiserend, communist en dissident tegelijk, ongrijpbaar, zijn tijd ver vooruit. Ze is in Portbou geboren, haar vader was herder. Herders kennen het terrein als geen ander. 'Ik heb van jongs af gezien hoe mijn vader mensen clandestien de grens over hielp', zegt ze. 'Deze grens is altijd een deel van mijn leven geweest.'
Solsona is lerares geweest en heeft altijd veel Afrikaanse leerlingen in haar klas gehad. Voor haar was het vanzelfsprekend om migranten op doorreis te helpen. De laatste tijd doet ze dat samen met María José Novés (57), voorzitter van de katholieke hulporganisatie Càritas in Portbou. Elke avond tussen zeven en acht openen ze naast de kerk een garage waar migranten terechtkunnen voor voedsel, kleding en schoenen. Hun droom is om in een ruimte die de pastoor beschikbaar heeft gesteld een bescheiden slaapplek in te richten voor migranten op doorreis. Met wasgelegenheid en twee of vier bedden. Meer is niet nodig en ook niet verstandig, want een deel van de bevolking van Portbou staat argwanend tegenover migranten. Dat wantrouwen is gevoed door enkele voorvallen waarbij migranten in de winternacht beschutting zochten op het balkon van een woning, zegt Novés. 'Dat werd een obsessie. Het verhaal ging rond dat migranten inbraken om te stelen. Maar als je vroeg wát ze dan gestolen hadden, was het antwoord dat ze alleen maar geslapen hadden.'
In de zomer is het in Portbou niet zo'n probleem om op het strand te slapen. Maar de winters zijn er koud, en dan moeten Novés en Solsonaels nanos('de jongens') na een warme hap in hun eethuis met pijn in het hart de straat op sturen. Meestal zijn het inderdaad jongens, ze zijn Spanje binnengekomen via de mediterrane migratieroute. Anders dan in Irun gaat het hier bijna altijd om Marokkanen en Algerijnen. Maar ze hebben één ding gemeen met hun West-Afrikaanse lotgenoten: ze worden stelselmatig teruggestuurd. En ook hier zijn deze pushbacks aan de orde van de dag.
Ze volgen een vast patroon. De Franse politie deporteert degenen die in het grensgebied van Cerbère zijn opgepakt in personenwagens zonder politielogo en dropt ze bij het eerste tankstation op Spaanse bodem. Daar werkt Natàlia Fontacabo. 'Pushbacks zijn niet nieuw', zegt de 43-jarige pompbediende. 'Maar het laatste jaar zijn het er veel meer. Vooral in de zomer. Soms moet ik een ambulance voor ze bellen. Sommigen zeggen dat ze door de Franse politie geslagen zijn. Anderen zijn gewond geraakt doordat ze op de rotsen vallen. Ze gaan vaak 's nachts en mijden de bergpaden om niet ontdekt te worden. Daar zit het struikgewas vol stekelige planten.' Pasgeleden kwam een jongen Fontacabo om hulp vragen. Hij zag eruit alsof hij in elkaar geslagen was. 'Hij had overal hechtingen', zegt ze. 'Ik weet niet wat er met hem gebeurd was, hij sprak geen Frans en geen Spaans. Ik begreep alleen dat hij water wilde. Hij sliep een paar uur op de bank bij de parkeerplaats en probeerde opnieuw de grens over te steken. Dat is niet gelukt, ik zag hem later beneden in het dorp.'
Natàlia Fontacabo houdt een lijst bij van mensen die teruggestuurd worden. Althans van degenen die ze ziet, want ze werkt alleen overdag en veel migranten proberen het 's nachts. Vorig jaar waren het er vijfduizend. Met haar lijst helpt ze Novés en Solsona om de opvang van migranten te organiseren. Zij zorgen ervoor dat er op het tankstation van Fontacabo altijd water en voedsel is voor degenen die dat nodig hebben.
Ook hier volgen de Franse grenscontroles een wisselende strategie. Vorige zomer stonden de gendarmes demonstratief op de bergkam, zegt María José Novés van Càritas. 'Je kon ze van ver zien. Ze stonden daar gewapend en in Rambo-outfit, hun blik onze kant op gericht. Ze wilden duidelijk gezien worden. In oktober waren ze opeens van de bergkam verdwenen. Het bleek dat ze in plaats daarvan achter de grens rondreden in gewone personenauto's om migranten op te pakken.'
Càritas werkt samen met zusterorganisatie Secours Catholique in het Franse grensdorp Cerbère. 'Onze Franse collega's vertellen ons dat er de laatste tijd geen migrant meer doorkomt', zegt Novés. 'In Cerbère krijgt de politie hulp van een paar extreem-rechtse burgers. Het zijn er maar vijf, maar die zijn heel actief. Als ze een migrant op straat zien, geven ze dat door aan de politie. Die pakt hem op en stuurt hem meteen terug. Dat gebeurt dag en nacht.'
Niet iedereen die naar Frankrijk wil, gaat de berg over. Sommigen gaan er onderdoor, door de spoortunnel tussen Portbou en Cerbère. Die route is niet zonder gevaar. De Catalaanse publieke omroep heeft drie dodelijke aanrijdingen gemeld van jonge migranten. Bovendien is het de laatste tijd veel moeilijker geworden om via de tunnel het land binnen te komen zonder meteen opgepakt te worden, omdat de Franse autoriteiten scheermesprikkeldraad hebben aangebracht op de hekken langs de spoorlijn.
Jarenlang werd Spanje door mensenrechtenorganisaties aangeklaagd om het gebruik van scheermesprikkeldraad op de grenshekken van de enclaves Ceuta en Melilla in Noord-Marokko. Deconcertinas,een combinatie van scheermessen, scherpe punten en weerhaken gemonteerd op staaldraad, veroorzaakten ernstige snijwonden bij vluchtelingen en migranten. Hevige protesten uit binnen- en buitenland leidden tot verwijdering ervan op deze Europese buitengrenzen. Nu gebruikt Frankrijk het binnen de Schengenzone.
In haar jacht opongedocumenteerde migranten in het grensgebied van de oostelijke Pyreneeën staat de gendarmerie niet alleen. Naast het clubje van ijverige rechts-extremisten in Cerbère helpen ook de Spaanse collega's van de Policía Nacional een handje mee. Dagelijks arriveren zo'n twintig regionale treinen uit Barcelona in Portbou. Hoe dichter ze bij de grens komen, hoe groter de kans dat ze uitgekamd worden door Spaanse agenten. Mensen met een Afrikaans uiterlijk moeten hun papieren laten zien. Wie geen verblijfspapieren heeft, wordt uit de trein gehaald.
Op het perron van Portbou zie ik hoe een koppel agenten een Noord-Afrikaanse man aanhoudt die met de trein uit Barcelona is aangekomen. Hij heeft papieren en mag doorlopen. Intussen heeft de vrouwelijke agent van het duo in de gaten gekregen dat ik foto's maak. Ze begint zich vreselijk op te winden en eist op intimiderende toon dat ik de beelden wis.
In het Málaga-akkoord van 2002 hebben Spanje en Frankrijk afspraken gemaakt over het terugnemen van ongedocumenteerde migranten. Beide partijen verplichten zich migranten onmiddellijk terug te nemen als deze binnen vier uur na de illegale grensoverschrijding door de grensautoriteiten van het ene land worden overhandigd aan hun collega's in het andere land. Zomaar de grens over dumpen, zoals dagelijks gebeurt, kan dus niet, ze moeten overhandigd worden.
Op 1 juli wordt Spanje EU-voorzitter. Een 'eerlijke verdeling van lasten' op het gebied van migratie heeft voor Madrid de hoogste prioriteit. Om dat doel te bereiken heeft Spanje in 2020 de rijen gesloten met Italië, Griekenland en Malta. De vier zuidelijke lidstaten bepleitten een quotasysteem voor de verdeling van migranten in het nieuwe Europese migratie- en asielpact. Voor delanden van binnenkomstwas zo'n verplichte verdeling wezenlijk voor de onderlinge solidariteit in de EU. Maar noordelijke landen, waaronder Nederland, verzetten zich tegen quota.
Begin juni bereikte de Europese Raad een principeakkoord over het nieuwe migratie- en asielpact. Verplichte quota zijn daarin de nek omgedraaid. Regeringen die geen, of minder dan hun 'redelijke aandeel' vluchtelingen willen opnemen, kunnen de solidariteit afkopen door twintigduizend euro per geweigerde asielzoeker te betalen. Onwillige lidstaten hoeven niet bang te zijn dat hun staatskas eronder zal lijden: de 27 leden van de EU, met 450 miljoen inwoners, hoeven jaarlijks bij elkaar slechts dertigduizend mensen op te nemen. Het contrast met de vier miljoen Oekraïeners die Europa met open armen ontving is opmerkelijk.
De nieuwe asielregels moeten nog goedgekeurd worden door het Europees Parlement, maar de toon is gezet: we trekken de muren nog hoger op. Niet alleen aan de buitengrenzen, maar ook tussen lidstaten.
In het eethuis annexkledingmagazijn van Càritas in Portbou is het vanavond rustig. María José Novés ordent de voorraad tweedehandsschoenen. Schoenen van migranten gaan vaak kapot. 'Gisteravond kwamen hier op de valreep drie jongens', vertelt Novés. Ze waren in Figueres uit de trein gehaald, 35 kilometer voor Portbou. 'Vandaaruit waren ze lopend hierheen gekomen. Ze waren uitgeput. We gaven ze te eten en daarna wilden ze meteen weer verder, de grens over.' Het stoort haar dat de Noord-Afrikaansenanoszo'n slechte naam hebben in het dorp. 'Ze zijn vreselijk dankbaar, leggen hun hand op het hart, bedanken je duizend keer, noemen je mama.'
Het is acht uur 's avonds. Het immense station van Portbou, veel te groot voor zo'n klein plaatsje, is zo goed als verlaten. Ahmed (29) uit Algerije is net met de trein uit Barcelona aangekomen. Hij heeft drie dagen niet gegeten. Ik breng hem naar de garage van Novés. Ahmed heeft zes jaar in Murcia gewoond, vertelt hij. Net als zoveel andere migranten probeerde hij daar te overleven als dagloner in de intensieve tuinbouw. Het is een onzeker en zwaar bestaan. 'In Murcia heb ik alleen maar geleden', zegt hij. 'Nu wil ik naar Frankrijk, naar mijn broer.' Weet hij dat de Franse grenspolitie jacht maakt op mensen zoals hij? Ja, dat weet hij.
Aan tafel bij María José Novés schrokt Ahmed in een verbazingwekkend tempo een bord linzen met tonijn uit blik naar binnen. Snel een toetje er achteraan en dan weer verder. Waar is de grens? Novés legt hem uit: deze straat uit naar beneden tot aan het strand en dan linksaf de bergweg omhoog. Ahmed bedankt op doffe toon. Hij mompelt iets onverstaanbaars en verdwijnt in de duisternis.
Vorige week hoorde ik voor het laatst iets van Mohamed Ali. Hij zit in een asielzoekerscentrum bij Bordeaux. Of het goed met hem gaat? 'Een klein beetje.'
Gari Garaialde / Getty Images | Jongens uit Afrika proberen de Spaans-Franse grens over te steken. Irun, Spanje, 2018