Klucht Rooksignalen Marian Donner

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
28 november 2024
Het vertrek van staatssecretaris Nora Achahbar, en de reacties daarop, doet denken aan Al Pacino als advocaat die het spel maar niet wil meespelen.
Het deed me allemaal ergens aan denken, het vertrek van staatssecretaris Nora Achahbar, de reacties daarop, er was een Hollywoodfilm die hierover ging, maar welke was het ook alweer?
Achahbar had een morele grens getrokken, ze weigerde nog langer het polariserende (en racistische) spel van dit kabinet mee te spelen, zich erdoor te laten besmeuren, maar in bepaalde kringen was het oordeel al snel dat zij haar principes achterwege had moeten laten. Kennelijk was het oplossen van het toeslagenschandaal toch niet zo belangrijk voor haar? Henk Kamp vond het 'onbegrijpelijk' en 'onverantwoord' dat Achahbar wegens persoonlijke grieven haar functie verliet. Wierd Duk twitterde dat 'deze dame' aantoonde wat hij steeds al zei: 'Ook veel hoger opgeleide moslims stellen hun (moslim-)gemeenschap boven het nationaal belang' (dit terzijde, maar het is toch knap hoe Duk hier met een racistische uitspraak stelt dat iemand zich niet druk moet maken om racisme).
Want zo gaat het natuurlijk op weg naar de top. Om een machtspositie te verwerven, zeker in een traditionele partij als de VVD, heb je ongetwijfeld heel wat moeten slikken. Je nederig moeten opstellen naar de partijleider (of hoofdredacteur), de juiste hielen moeten likken, gericht naar beneden trappen, tot je op een dag eindelijk zelf wordt gelikt. Toen ik nog bij de PvdA werkte, in het campagneteam weliswaar, het was slechts een jaar, waren die processen in elk geval maar al te zichtbaar.
Ik wist het weer! Het was de film... And Justice for All,uit 1979. Ik had hem lang geleden gezien, veel wist ik er niet meer van, maar gelukkig vond ik een site waar ik hem gratis kon downloaden. En ja, dat is tegenwoordig illegaal, omdat een monsterverbond van politiek en entertainmentindustrie vindt dat overal voor moet worden betaald, maar ik zeg: deze film is 45 jaar oud, hij behoort tot ons culturele archief, en iedereen die nu leeft zou toegang moeten hebben tot de kritische geesten van vroeger, alle hartstochtelijke analyses en aanklachten die zijn geschreven, gefilmd, getekend. Omdat wie afgesneden wordt van zijn verleden zijn toekomst verliest (al was het alleen omdat hij voortdurend bezig is het wiel opnieuw uit te vinden).
In... And Justice for Allspeelt Al Pacino een advocaat met een hart. De film heeft geen rechtlijnig plot, we volgen drie zaken die hij heeft. En zien daarbij hoe eenvoudige mensen worden vermalen door het rechtssysteem. Er zit niet eens kwade opzet achter, het is een mix van nalatigheid, menselijke fouten, het veel te strikt naleven van de letter van de wet en vooral: een volstrekte desinteresse in het lot van gewone burgers.
Een man wiens achterlicht kapot was, zit al anderhalf jaar vast. Een travestiet die bij zijn vriend wilde zijn, overleeft de gevangenis niet. Alleen de machtige rechter die een vrouw verkrachtte, lijkt te worden vrijgepleit. Zijn we dan niet allemaal gelijk voor de wet? Nee dus, liet ook het toeslagenschandaal zien. Of zoals een bevriende advocaat ooit zei: 'Het recht is duur.'
Al die commissies, de parlementaire enquêtes die moeten onderzoeken waar het precies mis is gegaan, dat geneuzel van de oppositie momenteel over wie dan precies welke racistische uitspraak heeft gedaan, openbaar de notulen van de ministerraad!, ook al zien we de polariserende omgangsvormen en racistische uitspraken allemaal elke dag. 'Het is een gevaarlijke klucht', zegt Al Pacino erover:'You're conning the public into thinking you're doing something.'
Hij wil zo graag het goede doen, maar loopt telkens weer tegen geïnstitutionaliseerde muren op. Iedereen blijft maar tegen hem zeggen dat hij het spel gewoon mee moet spelen. Zijn principes aan de kant moet zetten, zich niet zo moet opwinden, wat kan hem het schelen? Sluit je ogen, druk je vingers in je oren, denk aan je eigen carrière! Noem het desnoods landsbelang.
'Interesseert het je dan echt niet?' schreeuwt Al Pacino tegen een collega. 'Dit gaat over mensen... het zijn mensen!' Nooit kwam een godverdomme er zo hartstochtelijk uit. Vervloek deze wereld waarin dat zo vaak vergeten wordt.
In de film houdt Al Pacino vast aan zijn eigen eer en geweten, net zoals Achahbar dat deed.... And Justice for Allis een meesterwerk, tijdens het kijken zat ik juichend op de bank (ook al deed ik door dat downloaden iets crimineels).
Neem alleen al de openingssequentie, daar zit eigenlijk alles al in. We horen kinderstemmen dePledge of Allegianceopzeggen. Beelden uit een verlaten rechtbank trekken voorbij. De lege zalen, gesloten deuren, bordjes die aanwijzen waar de verdachten moeten wachten, het beklaagdenbankje, de plek waar je klachten in kunt dienen, sluit maar aan in de rij. Veel van de bordjes zijn handgeschreven, vertellen dat je geen kauwgom mag kauwen, stil moet zijn, ze lijken geschreven door kinderen. Alsof kinderen hier een rechtbank hebben nagebouwd. Huizinga indachtig is dit ook allemaal maar een spel. We spelen alleen dat we een advocaat, staatssecretaris of journalist zijn. Tot het niet meer gaat.
Sluit je ogen, druk je vingers in je oren, denk aan je eigen carrière! Noem het landsbelang