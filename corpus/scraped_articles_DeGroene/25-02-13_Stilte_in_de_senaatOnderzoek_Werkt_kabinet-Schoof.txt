Stilte in de senaat Onderzoek Werkt kabinet-Schoof?

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
13 februari 2025
Ondanks stevige retoriek doet het kabinet-Schoof bijzonder weinig. Er worden nauwelijks wetten weggestuurd, de ministerraad is besluiteloos en in de senaat was het in twintig jaar niet zo rustig. Wat heeft dat voor gevolgen?
Er zou 'bevlogen pragmatisme' zijn,aldus premier Dick Schoof bij zijn aantreden. 'Stap voor stap' wilde hij problemen gaan oplossen. De architecten van deze regering hadden hun daadkracht zelfs in kapitalen boven hun coalitieakkoord neergepend: HOOP, LEF EN TROTS.
Maar wie zich nu door Den Haag beweegt, stuit vooral op een verlammende stilstand die greep begint te krijgen op vrijwel iedereen die daar rondloopt. Je merkt het in de wandelgangen, rondom debatten en in gesprekken met ambtenaren op ministeries waar controversiële ministers de scepter zwaaien. Juist zij die zich schrap hadden gezet voor grote morele dilemma's en Kamerleden die de messen hadden geslepen moeten na 227 regeringsdagen vaststellen: er gebeurt vooral niets. Zelfs nieuwsjournalisten kon je na het kerstreces horen mopperen dat er nauwelijks wat beweegt, dat ze wéér naar Hilversumse studio's moesten om daar te kletsen over peilingen bij gebrek aan echt nieuws.
Maar nergens is het zo stil als in de Eerste Kamer. 'Het kabinet-Schoof heeft nog geen wet onze kant op gestuurd', zei senator Mei Li Vos afgelopen najaar al tegenHet Financieele Dagblad.'Het hele systeem hapert, het is rustig', zegt ook Fatimazhra Belhirch van D66. 'Geef ons alsjeblieft meer werk', grapt ze. De Eerste Kamer is een ideale graadmeter om de productiviteit van een kabinet aan af te meten: ze agenderen daar zelf nauwelijks, ze mogen slechtsreflecterenop wetten die hun worden toegestuurd. 'De in het najaar behandelde wetsvoorstellen waren voor een groot deel nog afkomstig van vorige kabinetten', zegt een voorlichter van de Eerste Kamer.
Dit weekblad onderzocht samen met de Data School (Universiteit Utrecht) de vraag: werkt kabinet-Schoof? Of technischer geformuleerd: hoe productief is deze regering? Om daarachter te komen keken we naar de besluitenlijsten van de wekelijkse ministerraad, onderzochten we de Eerste Kamer-agenda en turfden we hoeveel 'zelfstandige wetten' er in voorbereiding zijn gezet. Uit al die verzamelde data blijkt dat dit kabinet aanzienlijk minder produceert dan zijn voorgangers. Wie de senaat als peilstok neemt ziet zelfs dat er deze eeuw niet eerder een kabinet was dat zo weinig voortbracht.
Het enige kabinet dat senatoren nóg minder werk bezorgde was Balkenende I, maar dat zat slechts 87 dagen, werd gevormd met de ruziënde lpf-fractie en wordt breed beschouwd als een van de minst succesvolle kabinetten ooit.
Wie een vrij droge definitievan 'politiek succes' hanteert komt ongeveer uit op: de verlangens van jezelf en je achterban bestendigen in papier. Wie wetten doorvoert, verandert het land. Maar tussen de ronkende beloftes waarmee dit kabinet aantrad en de daadwerkelijke daden gaapt op zijn zachtst gezegd een kloofje. Sla de 'wetgevingskalender' erop na en je ziet: de vorige twee kabinetten-Rutte zetten in hun eerste halfjaar meer dan twee keer zoveel wetten 'in voorbereiding' dan dit kabinet.
Iets van dat ongeduld proef je sinds het begin van dit jaar bij partijleiders die dit kabinet stutten. 'We moeten ons vooral heel erg richten op dat we leveren', zei Dilan Yesilgöz (VVD) bijWNL op Zondag.'Leveren is wat mij betreft het kernwoord van de komende tijd.'
Niet lang daarna schoof Caroline van der Plas aan inGoedemorgen Nederland.'Het aantal wetten is niet leidend', zei zij sussend. 'De kwaliteit van wetgeving is leidend. Je kunt minder wetten hebben, maar wel heel goede wetten.' Maar zelfs met die definitie is het lastig om productiviteit te zien. Op de lijst van de dertig wetten die dit kabinet zelf voorbereidde, staat nauwelijks iets wat indrukwekkend is of een aanzet is tot grote verandering. Dit kabinet sleutelde aan de Warenwet, veranderde iets bij het Kadaster en moderniseerde de Rijksoctrooiwet uit 1995. Het meest tot de verbeelding spreken de twee asielwetten van asielminister Marjolein Faber, maar die hebben onlangs pas het ministerie verlaten en kregen deze week advies van de Raad van State - die adviezen zijn negatief en reppen van een 'onzorgvuldige voorbereiding'.
De route naar succesvolle politieke verandering ziet er als volgt uit. Je smeedt een coalitie, wijst bestuurders aan die ministeries gaan leiden, maakt afspraken met elkaar in de ministerraad om vervolgens vanuit daar wetten naar de Tweede Kamer te sturen om ze ten slotte in de Eerste Kamer te zien eindigen. In vrijwel al die stadia gaat het mis.
Voor dit onderzoek beginnen we bij het begin: de ministerraad. Wat daar precies wordt besproken is staatsgeheim, maar er zijn wel besluitenlijsten. Daarop is te zien hoeveel er wordt besloten en niet besloten. Bij elk agendapunt wordt genoteerd of iets is 'aangenomen' of 'aangehouden'. Sinds de nadagen van Rutte III is die informatie openbaar en wie vergelijkt ziet dat de laatste twee kabinetten-Rutte in ieder geval een stuk besluitvaardiger waren. Zo hakte Rutte IV in het eerste half jaar veel meer knopen door dan dit kabinet. Bijna zeshonderd besluiten werden aangenomen, terwijl dat er bij het kabinet-Schoof nog geen vierhonderd waren.
Al zitten er grote verschillen tussen de coalitiepartners. Bestuurservaring betaalt zich uit. VVD'ers zijn veruit het succesvolst in besluiten door de ministerraad loodsen. Als je hun aangehouden voorstellen afzet tegen het aantal aangenomen besluiten in de ministerraad, 'presteren' hun ministers het beste. Zelfs met minder bewindspersonen loodsen zij 25 procent meer besluiten door de vergadering dan de PVV.
Dit kabinet moet vaker besluiten 'aanhouden' en vooral PVV-bewindslieden slagen er slecht in om plannen door de ministerraad te loodsen. Zo werd het hele tweede hoofdstuk van het regeerprogramma drie keer besproken, eerst in twee onderraden, om vervolgens alsnog op de hoofdtafel te belanden. Dat was het migratiehoofdstuk van minister Marjolein Faber. Andere hoofdstukken passeerden wel makkelijk.
Betrokkenen bij vorige kabinetten leggen uit dat je als minister eigenlijk al iets verkeerd hebt gedaan als het daarop aankomt. De kunst onder het voorzitterschap van Mark Rutte was om juist zo min mogelijk in te brengen dat op weerstand kon stuiten. 'Als iets echt spannend was', zegt een voormalige topambtenaar, 'dan zorgde je dat het aan de voorkant was afgestemd en dichtgetimmerd.' Als het proces goed verloopt hebben ambtenaren onderling eindeloos gebeld en afgestemd en worden knopen in onderraden doorgehakt. 'Pas als iets heel sensitief was, ging het naar de ministerraad op vrijdag.'
Bij het kabinet-Schoof, zo vertelt een coalitiebron die goed bekend is met de dynamiek in de ministerraad, belandt vrijwel alles op die hoofdtafel en daar wordt er dus vaak besloten om voorlopig nog maar even niets te besluiten. 'Het gaat vaak om een paar zinnen in een brief die anders moeten omdat één iemand daarop aanslaat. In plaats van dat dit gewoon gebeurt, moet het daarna nog een keer terugkomen.' Zoiets, zegt de bron, is een teken van gestold wantrouwen. 'De gewone politieke besluiten moet je gewoon accorderen en de grote kwesties, daar moet je bij stilstaan. Nu staan ze bij alles stil.'
Een voorbeeld van zo'n ogenschijnlijk futiel besluit is de 'titulatuur' van staatssecretarissen. Mogen zij zichzelf in het buitenland minister noemen? In de ministerraadsvergadering van 27 september kwamen ze er niet uit. Twee weken later besloten ze uiteindelijk dat zij zichzelf in het buitenland niet langer'viceminister'noemen maar'minister for'.
Het elkaar 'verrassen' in dit kabinet komt op 15 november tot een hoogtepunt. Op die vrijdagochtend krijgt premier Schoof vlak voor de ministerraad een telefoontje van staatssecretaris Nora Achahbar. Ze wil vertrekken, zo vertelt ze. Bijna de volledige agenda gaat die dag op de schop. Opnieuw een vergaderdag die in besluiteloosheid ontaardt.
Wie met succes wetten doorde ministerraad loodst, zet een politieke dynamiek in gang die heel Den Haag aan het werk zet. Staatsadviseurs kunnen dan aan het werk en de Tweede Kamer kan zichzelf schrap zetten voor haar controlerende taak. Maar voor al die instituten geldt dat er niets op ze afkomt. Rutte III en Rutte IV vuurden al na één maand stapels wetten het politieke apparaat in. En al na vijftien weken hadden ze net zoveel wetten ingediend als het huidige kabinet in dertig weken.
Toen vorige maand Donald Trump aantrad als president van de Verenigde Staten en met een flinke stapel decreten grote veranderingen doorvoerde zonder tussenkomst van het Congres, werd gretig de vergelijking getrokken met het sukkelende kabinet hier. Zo vroeg eenTelegraaf-journalist een dag na de inauguratie aan Geert Wilders: 'Het is wel lekker die decreten, hè? Ik zie u al maanden, zo niet jarenlang, zwoegen om een asielakkoord voor elkaar te krijgen?' Wilders moest er hard om lachen. 'Het is heel gevaarlijk wat ik nu ga antwoorden. Maar ik moet u wel zeggen: ik was wel een beetje jaloers. Niet dat ik per decreet wil regeren maar (...) wij zitten hier te pielen in coalities met alle partijen die weer wat hebben en dat gaat trager.'
Het was een echo van zijn recente ervaring in deze coalitie. De door hem aangedragen asielminister Marjolein Faber ondernam afgelopen najaar zelf een poging om per decreet te regeren. Via noodwetgeving wilde ze migratiemaatregelen treffen waarbij ze niet eerst langs de Eerste en Tweede Kamer zou hoeven. Bij de Raad van State fronsten ze alvast de wenkbrauwen en Nicolien van Vroonhoven van nsc moest vijf weken zwoegen om het te voorkomen.
Technisch gesteld probeerde Faber te regeren zonder de wet te wijzigen en op zichzelf past dat in een grotere trend in Den Haag. Politici die vrezen dat de gewenste verandering niet op een meerderheid kan rekenen, proberen de wereld naar hun hand te zetten binnen bestaande wetten. Ze komen dan met een Algemene Maatregel van Bestuur (AMvB), waarmee je reeds bestaande wetten verder of anders uitwerkt. Je hebt dan alleen toestemming van de ministerraad nodig. Na jaren waarin kabinetten het moesten doen zonder meerderheden in de Eerste Kamer, is het volgens staatsrechtgeleerden een geliefde uitwijkmogelijkheid geworden voor bewindspersonen die vrezen dat wetgeving stuk zal lopen.
Ook de kabinetten-Rutte grepen vaak naar AMvB's of regelingen, al geldt opnieuw dat het huidige kabinet dit nóg vaker doet. Van het huidige aantal voorstellen (115) dat onder het kabinet-Schoof in gang is gezet, is slechts iets meer dan 25 procent een echte wetswijziging. Bij Rutte III was dat nog 38 procent, en bij Rutte IV 33 procent.
Of je als bewindspersoon het parlement nou moedwillig omzeilt of simpelweg niet slaagt in het versturen van wetten, in beide gevallen leidt het tot een vastlopend systeem. Al pakt het in beide Kamers anders uit. In de Tweede Kamer vult de agenda zich met dertigledendebatten, komen politici met eigen initiatieven en ontstaat er ruimte voor ideologische botsingen die anders verdrongen zouden zijn door wetgevingsoverleggen. Maar in de Eerste Kamer, het eindstation van een wetgevingsproces, is de rust inmiddels tastbaar. Werd er vroeger vaak tot één uur 's nachts vergaderd, inmiddels zijn ze er uren eerder klaar. De 42 wetsbehandelingen die er zijn gepasseerd - en die dus grotendeels nog kwamen van het vorige kabinet - staan in schril contrast met de productiviteit van bijvoorbeeld Rutte II, toen 74 wetten werden behandeld.
Je kunt je afvragen of Nederlandooit scherpere polarisatie kende dan in het afgelopen jaar. Voor het eerst drong radicaal-rechts door tot het hart van de macht en tegelijkertijd was het op de plaatsen waar het ertoe doet in de democratie stiller dan ooit. Past ook dat in een mondiale trend? Trump I bestond vooral uit retoriek, terwijl Trump II zich laat kenmerken door een enorme dadendrang en goede voorbereiding.
'Hoewel er boekenkasten vol geschreven zijn over de opkomst van uiterst rechts, is er nog relatief weinig wetenschappelijk onderzoek naar de daadwerkelijke gevolgen van hun machtsuitoefening', schreef hoogleraar rechts-extremisme-onderzoek Léonie de Jonge vorige maand in haar column voor dit weekblad. 'Anekdotisch zie je dat die tweede termijn vaak veel heftiger is', zegt ze telefonisch. 'Dan zijn er geen remmen meer. Dat zie je niet alleen bij Donald Trump, maar zag je eerder ook in Hongarije.'
Ze verwijst naar Fred Paxton, een Britse politicoloog die het boekRestrained Radicalsschreef, over de rol van rechts-populisten in regeringen. Ook hij ziet een recente verschuiving. 'Toen begin deze eeuw de Oostenrijkse Vrijheidspartij fpö regeerde werd dat samengevat als"success in oppossition, failure in government".Maar wat we nu zien is dat uiterst rechts snel leert zodra ze het spel gaan spelen', zegt hij telefonisch. 'Voor coalitiepartners is de belangrijke vraag: gun je hun zo'n leercurve?'
De grootste vergissing die hij ziet is dat partijen die regeren met radicaal-rechts berusten in het idee dat hun incompetentie dan als vanzelf aan het licht zal komen en burgers zich zullen afkeren. 'Het is een enorme gok om dat te denken. In de praktijk zien we dat zelfs als burgers dat doorhebben ze andere zaken belangrijker vinden, bijvoorbeeld het gevoel dat een politiek leider hun gevoelens en prioriteiten beter belichaamt en uitdraagt.'
De meest voorspellende les die in het werk van Paxton schuilt is wellicht deze: de grootste dreiging schuilt niet in directe beleidswijzigingen, maar in andere effecten van radicaal-rechtse regeringsdeelname. Wanneer hun visies en ideeën onderdeel worden van de regering nestelen die zich makkelijker in het publieke debat.
Een blik op de Verenigde Staten leert hoe dat eruit kan zien. Daar schamperden critici dat Trump niets zou kunnen bereiken, zich stuk zou lopen op institutionele waarborgen. Maar de les lijkt nu te zijn dat je in de eerste termijn de doelpalen van het debat verplaatst, zodat je in de tweede termijn kunt scoren. Oftewel: dat dit kabinet nauwelijks iets uit zijn handen krijgt betekent niet dat het de samenleving niet verandert. Als nu de geesten rijp worden voor verandering, dan komen HOOP, LEF EN TROTS later.
Vooral PVV-bewindslieden slagen er slecht in om plannen door de ministerraad te loodsen