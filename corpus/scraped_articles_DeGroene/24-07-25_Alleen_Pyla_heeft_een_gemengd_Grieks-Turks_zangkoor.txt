Alleen Pyla heeft een gemengd Grieks-Turks zangkoor

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
25 juli 2024
Nicosia- In Pyla, een rustig dorp in het zuidoosten van Cyprus, leven Turks-Cyprioten en GrieksCyprioten al vijftig jaar vreedzaam samen. 'Grieken en Turken komen hier allebei', zegt de 62-jarige Antonis, gezeten op het terras van Grieks restaurant Happy Best. 'Ze drinken en hebben plezier.'
Hij wijst om zich heen. Kijk, daar een Turks koffiehuis, ernaast een Grieks koffiehuis. Verderop een Turkse school en een Griekse school. Behalve Pile Türk Spor Kolübü is er de Griekse Foinikas Athletic Club. Er is een Griekse burgemeester en een Turkse. Maar wél een gemengd zangkoor. Hoe dan ook: 'Pyla zou een voorbeeld kunnen zijn voor heel Cyprus', zegt Antonis.
Pyla is een van de vier dorpen in de VN-bufferzone die het eiland sinds 1974 verdeelt, en het enige gemengde dorp; de andere zijn GrieksCypriotisch. Nagevolgd als voorbeeld is Pyla (Turks: Pile) in het geheel niet. Na de invasie door het Turkse leger, op 20 juli precies vijftig jaar geleden, vond een bevolkingswissel plaats die beide helften etnisch zuiverder maakte: 180.000 Grieks-Cyprioten vluchtten naar het zuiden, 70.000 Turks-Cyprioten naar de andere kant.
Teruggekeerd zijn ze nooit. Pogingen de twee helften te verenigen, zijn keer op keer mislukt. In 1983 creëerden de Turks-Cyprioten een obstakel door - aangemoedigd door Turkije - de onafhankelijkheid van de Turkse Republiek NoordCyprus (trnc) uit te roepen. Een nieuw obstakel was de verkiezing in 2020 van Ersin Tatar tot president van de trnc. Hij zegt dat hereniging niet meer aan de orde is en dat alleen over samenwerking kan worden gesproken als zijn republiekje internationaal wordt erkend - wat niet zal gebeuren.
Het klinkt stoer, maar Tatar heeft bepaald geen sterke onderhandelingspositie. Zijn trnc heeft immers niet wat de door Grieks-Cyprioten bestuurde Republiek Cyprus wel heeft: het felbegeerde lidmaatschap van de Europese Unie. En dáár is het beide partijen uiteindelijk vooral om te doen. De Grieks-Cyprioten zijn veilig en wel aan boord, de Turks-Cyprioten niet. De Griekse kant heeft weinig te verliezen bij handhaving van de status quo, de Turkse kant des te meer.
'De Grieks-Cyprioten zetten het goede leven voort, wij blijven hangen in onzekerheid', zegt Fehmi Gürdalli, hoofdredacteur van persbureau Türk Ajansi. 'Een oplossing vinden wordt steeds moeilijker. De mensen die nog met elkaar hebben samengeleefd worden steeds ouder, of ze zijn al dood.'