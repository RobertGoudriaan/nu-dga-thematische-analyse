Musk zuivert Twitter van kritiek op China

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
17 november 2022
Beijing- Sinds Elon Musk de baas van Twitter is gebeuren er met tweets over China rare dingen. Zo dragen Chinese propagandatweets niet meer de waarschuwing dat ze afkomstig zijn van de Chinese overheid en heeft de buiten China wonende dissident
@changchengwai geen Twitter-account meer. Ze kan die pas terugkrijgen als ze een tweet verwijdert met kritiek op Xi Jinping. 's Werelds rijkste man is kennelijk tot veel bereid om de gunst van China's sterke man niet te verliezen.
Maar Twitter is in China toch sinds 2009 verboden? Zeker, maarwolf warriors-diplomaten en andere Chinese propagandisten gebruiken het platform volop om in het buitenland de officiële, vaak agressieve boodschap van Beijing uit te dragen. Misschien hoopt Musk op een terugkeer van Twitter in China in ruil voor het schrappen van tweets die Xi onwelgevallig zijn. Mogelijk heeft China Musk voor de keus gesteld: óf je censureert kritische tweets, óf je raakt je Tesla-fabriek in Shanghai kwijt. Deze megafabriek van elektrische auto's, destijds gul gesubsidieerd door de Chinese overheid, produceerde vorig jaar de helft van alle Tesla's.
Xi heeft het niet begrepen op rijke zakenlieden, en nog minder op buitenlanders die Chinese bedrijven zware concurrentie bieden. Na Alibaba-baas Jack Ma heeft Xi de ene miljardair na de andere een toontje lager laten zingen. Ook Musk moet oppassen. Tesla-schandalen, zoals nu weer over een auto die met dodelijke gevolgen op hol sloeg, worden hem haast persoonlijk aangerekend. Daarom heeft hij Xi's lof gezongen, demonstratief een Tesla-showroom in Xinjiang geopend en pas nog voorgesteld om Taiwan onder Chinees gezag te plaatsen. Deze knieval kan zijn bedoeld om China's boosheid te verzachten over het gebruik van Musks satellieten voor internetcommunicatie in Oekraïne. Beijing eist dat hij zoiets in China nooit zal toestaan. En het heeft al gedreigd dat als Musk zijn satellieten mocht gebruiken in een oorlog om Taiwan, deze door Chinese atoomraketten prompt worden vernietigd. De Amerikaanse multimiljardair wil van Twitter een soort WeChat maken, de Chinese alles-in-één app (appen, chatten, bellen, mailen, bestellen, betalen, reserveren en nog veel meer). Zonder WeChat kom je in China nergens. Wie met zijn app de censuur tart, raakt zijn account kwijt. Die krijg je pas terug als je in een handgeschreven excuusbrief schuld bekent en WeChat de hemel in prijst.