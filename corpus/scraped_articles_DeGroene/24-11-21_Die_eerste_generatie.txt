Die eerste generatie

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
21 november 2024
TELEVISIE Droombeeld
De documentaire van een half uur,Droombeeld,is een primeur. Het Uur van de Wolf, de ntr-reeks over de kunsten, opent een afdeling 'Kort', gewijd aan 'jonge, veelbelovende, Nederlandse kunstenaars'. De eersteling behandelt een maatschappelijk belangrijk project. We zien hoe fotograaf Çigdem Yüksel haar boek en de tentoonstellingJe moest eens wetenin het Nederlands Fotomuseum voorbereidt.
Toen Çigdem veertien was overleed oma, die eind jaren zestig uit Turkije met haar man naar IJmuiden kwam. Hij werkte bij de Hoogovens, zij in een visfabriek. Maar wie was zij, hoe leefde zij? In Turkije? In Nederland? Mede vanwege een gebrek aan bronnen, op familiefoto's na, moest het antwoord uit bredere aanpak komen: wie waren zij, hoe leefden zij, die eerste generatie Turkse vrouwen hier? Die primaire, persoonlijke behoefte van Çigdem, geworteld in kinderherinneringen aan kleuren, geuren, kledingpatronen, liefdevolle aanrakingen, moet al snel gepaard zijn gegaan met een bredere, sociaal-historische interesse. Ze wil de clichébeelden (eeuwig dezelfde persfoto's uit migrantenwijken) van vlees, bloed en gevoelens voorzien: wie waren die 'hoofddoeken' (waartoe ook onze nieuwe excellenties hen graag reduceren)? Ze wil het platgeslagen beeld nuanceren.
Ze bezocht vrouwen uit oma's generatie, van wie enkelen al door Bertien van Maanen waren gefotografeerd. Van Maanens boekVrouwen te gastuit 1979 is een uniek document waarin onzichtbaren zichtbaar zijn gemaakt, als groep, maar ook als individu. Een ontdekking die Bertien van Maanens veel jongere vakgenote ontroerde en inspireerde. Ze raakten bevriend, en Çigdem betreurt dat Bertien haar tentoonstelling en boek niet meer mee kan maken. Wel heeft Bertien nog gezien hoe mooi de foto's van haar jonge collega zijn. Het project steunt op twee pijlers: foto's uit albums van die vroege migranten zelf en Çigdems foto's van haar gesprekspartners, gemaakt bij een interview aan huis. Soms solo, soms ook plus een compleet familieportret. Huiskamers werden ervoor tot studio omgebouwd.
Dat nuanceren lukt al door oude foto's. Die van Schiedamse krullenbol Iclal Sürmeli op een motor knalt eruit. Ik kende die 'stoere chick' (dixit Çigdem) al uit de krant, maar hoor nu dat ze destijds van vader haar rijbewijs mocht halen. Maar die ging dood, en moeder zei: 'geen geld'. Of neem Selvet Sükür. Haar zien we in de minirok die haar verloofde, werkzaam in Nederland, voor haar kocht. In Turkije mocht ze die van haar familie niet dragen. Pas na het huwelijk, hier, droeg ze hem, vaak en met plezier. Ze bewaart hem. Maar wat een zwaar leven. Ze kuste de nog slapende kinderen bij vertrek naar werk en kuste ze 's avonds laat als ze thuiskwam, weer slapend. Jazeker: zij hebben 'dit land opgebouwd'. En het volste recht nooit een 'ga terug' te horen. Wat zelfs (klein)kinderen nog ondergaan. Een mooie film die langer had mogen zijn door de oude generatie veel meer aan het woord te laten. Maar ja, dan is het geen 'Kort'.
Walter van der Kooi
Rosa Ruth Boesten,Droombeeld,NTR Het Uur van de Wolf Kort, dinsdag 26 november, NPO 2, 22.40 uur