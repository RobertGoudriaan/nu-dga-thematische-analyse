Marja Pruis

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
5 december 2024
John Posthumus is honderd, daarom wordt hij in de krant geïnterviewd. Ik lees ze altijd een beetje schuins, die interviews, niet bij voorbaat geïnteresseerd. Oud worden is niet altijd genoeg. Maar de kop van de man, een naar Canada geëmigreerde boerenzoon uit Friesland, treft me. Zo groot als zijn lichaam is, zo weerloos oogt zijn hoofd. En hij zit naast een spinnewiel. Mensen vinden dat ik te snel medelijden heb. Maar wat is er meer dan dat?
Een man van weinig woorden, ook dat nog. Hij heeft het zwijgen tot een hogere kunst verheven. In droge zinnen wordt een ongekend complex leven opgetrokken. Ik denk niet dat het ene leven op zich complexer kan zijn dan het andere, maar dat is meer principe dan kennis. En wat deze man vertelt stemt me nederig.
Je zou soms willen dat schrijvers ook eens wat meemaken. Of dat mensen die wat meemaken ook zouden kunnen schrijven. Er is weinig overlap tussen deze twee menssoorten. Ik weet het, 'wat meemaken' is een relatief begrip. Je hoeft niet altijd in de linie te staan. Je kunt ook pakketjes naar een oorlogsfront brengen, weer terug naar huis rijden, en daar een boek over schrijven.
Volgens Annie Dillard, die pagina's vol schreef over een mot die de vlam van een kaars in vliegt, moeten we woorden vinden voor de dingen, anders gaan ze verloren. Twee uur lang brandde die mot, en Dillard was getuige. 'Haar kop maakte spastische rukjes en knisperde; haar voelsprieten verschroeiden en verteerden en haar opengesperde bekdelen knetterden als pistoolvuur.'
Posthumus heeft een boerderij op Wolfe Island, een van de Thousand Islands aan de oostkant van het Ontariomeer in Canada. Hij begint de dag met het voeren van de vogels, en gaat dan achter zijn spinnewiel zitten om wol te spinnen. Daar worden mutsen en truien voor daklozen van gebreid. Het zal er wel koud kunnen worden, op dat wolveneiland. Van spinnen wordt hij rustig, vertelt hij. In zijn dromen wordt hij de laatste tijd bezocht door zijn jeugd, getekend door een tirannieke vader.
Dat met die verbrande mot is verplichte literatuur voor studentencreative writingin Amerika. In hetzelfde essay beschrijft Dillard het vuur waarmee ze voor zo'n klas staat. Wie van jullie zou je leven geven om schrijver te worden? En dat dan alle handen de lucht ingaan. Nick, Margaret, Randy... Hebben ze enig idee, schrijft Dillard. Weten ze dat ze dan hun leven met een bijl te lijf moeten gaan?
Ik sta deze maanden ook voor zo'n klas, al die gezichten dicht om me heen. Raymond, Esther, Damy... Schrijver worden, ik vraag het ze niet. Je schrijft, of niet. Wat is het belangrijkste dat een docent mij ooit geleerd heeft? Dat als je het niet meer weet je je stoel even naar achteren moet schuiven. Waarover te schrijven, daar begint het allemaal mee. Dillards tip: schrijf in de zomer over de winter. Willa Cather schreef haar prairieromans in New York, James Joyce over Dublin vanachter een bureau in Parijs.
Kies je voorbeelden, ook dat.
Eén keer ging Posthumus terug naar Nederland. Hij wilde een vrouw zoeken, en gelukkig was daar Sjaakje. Sjaakje woonde met haar zoontje bij haar ouders in, op de boerderij. Ze kon koeien melken. Of hij het verhaal achter haar alleenstaand moederschap kende, vraagt de interviewster. Nee, antwoordt hij. Zij heeft mij er niets over verteld en ik vroeg er niet naar.
Vul de gaten maar in, zou ik mijn studenten kunnen zeggen. Beschrijf in je Groningse achterkamertje de zon die opkomt boven het Ontariomeer. Benoem de vogels die neerstrijken op het boerenerf van John Posthumus. Wat heeft hij aan zijn voeten? Sandalen? Klompen? Welke droom teisterde hem de afgelopen nacht? Bedenk het allemaal. Maar bedenk ook: niet alles hoeft met woorden te worden bekleed. Beter van niet zelfs. Kom maar niet aan Sjaakje.
'Bespiedde jij mij ook toen ik jou aan het bespieden was?'
Tove Ditlevsen,Vilhelms kamer