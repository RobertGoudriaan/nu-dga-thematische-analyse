Een ongezellig prijskaartje Moet het toelatingsbeleid voor expats strenger?

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
28 maart 2024
Multinationals maken zich terecht zorgen om de tanende gastvrijheid in het Nederland van Wilders. Maar om die te redden, moet afscheid worden genomen van fiscale voortrekkerij: de expatregeling.
Het is lastig om je eenscenario voor te stellen waarin Veldhoven níet onherkenbaar zou zijn veranderd. De snelle groei van de Brabantse gemeente, in 1921 ontstaan uit vier kerkdorpen, is al sinds de Tweede Wereldoorlog gaande. Dat de meerderheid van de bewoners daarbij niet langer in Veldhoven geboren is, lijkt onvermijdelijk. Hetzelfde geldt voor het verdwijnen van de textielindustrie, de steen- en de sigarenfabrieken.
'Dat dorp van toen, het is voorbij', zong Wim Sonneveld. Alleen: waar het elders distributiecentra, megastallen of rijke Randstedelingen zijn die het voormalige platteland onherkenbaar hebben veranderd, werd Veldhoven de thuisbasis van het meest waardevolle tech-bedrijf van Europa. Het in 1984 in de schoot van Philips opgerichte asml maakt chipmachines. Zo groot als een huis van twee verdiepingen, schrijftNRC-journalist Marc Hijink inFocus: De wereld van ASML. De prijs van de meest geavanceerde versie wordt geschat op vierhonderd miljoen euro. Per stuk.
Het stormachtige succes heeft tot gevolg dat het hoofdkantoor op bedrijventerrein De Run voortdurend uit zijn voegen barst. Woonhuizen maken plaats voor nieuwe bedrijfsgebouwen. Sommige buren mopperen over verkeersdrukte en lichten die 's nachts branden. Maar de zichtbaarste verandering voor de Veldhovenaren zijn de expats. Van over de wereld komen ze af op wat het Nederlandse Silicon Valley wordt genoemd. Meer dan negentienduizend mensen met 121 verschillende nationaliteiten werken er in Veldhoven voor asml. De hele 'Brainport'-regio Eindhoven telt inmiddels naar schatting 30.000 expats. Het economische succes maakt de oorspronkelijke bewoners trots, maar hier en daar ook ongerust. Over hoe de jongeren uit Veldhoven ooit nog een huur- of koophuis moeten vinden, bijvoorbeeld. De duizenden nieuwkomers met wie zij concurreren verdienen niet alleen prima, ze betalen ook nog eens minder belasting - de inmiddels roemruchte 'expatregeling'.
Ongerustheid is er ook bij de leiding van asml. De omzet van bijna 28 miljard euro kan in 2030 verdubbeld zijn. Die onstuimige groei betekent dat Veldhoven nog vele duizenden specialisten méér nodig heeft. Kijk naar de al decennia tegenvallende belangstelling voor technische studies onder Nederlandse jongeren, tel daarbij op de huidige personeelsschaarste, en je weet: die moeten van over de grens komen. Tegelijkertijd ziet het concern dat het politieke klimaat verandert. Potentiële regeringspartijen praten over immigratiequota en willen dat er minder Engels gesproken wordt in de collegezaal.
Dan maar in het buitenland uitbreiden? Alleen al de suggestie raakte de afgelopen weken een open zenuw. Unilever, Shell, dsm en Aegon zijn (deels) uit Nederland vertrokken. Om te voorkomen dat asml dat voorbeeld volgt, heeft het demissionaire kabinet een speciale werkgroep opgericht, genaamd 'Beethoven'. Premier Ruttehimselfzou zich ermee bemoeien. De vraag is of hij, met zijn afscheid nabij, het tij nog kan keren. Baggeraar Boskalis heeft al aangekondigd zijn tweede hoofdkantoor in het Midden-Oosten uit te breiden. 'Op sommige vacatures krijgen we in Nederland in een maand één kandidaat', zei CEO Peter Berdowski op de radio. 'In Abu Dhabi zijn dat er tweehonderd.'
'Een hotel dat meer kamersprobeert te verkopen dan het heeft.' Met die beeldspraak schetste president Klaas Knot van De Nederlandsche Bank onlangs het dilemma van de economie. Natuurlijk kun je soms nog een extra bed bij plaatsen, legde de centrale bankier uit. Maar vroeg of laat houdt het op. Dan moet je gasten nee verkopen.
De grote vraag is wélke gasten Nederland buiten de deur wil houden. Asielzoekers? Zij vormen gemiddeld slechts elf procent van de totale immigratie. Laagopgeleide migranten die in kassen en slachterijen werken, zoals Knot oppert? Dat is tegen het zere been van de potentiële regeringspartij BBB. Of dan toch de mensen waar bedrijven als asml en Boskalis juist om zitten te springen: buitenlandse studenten en expats?
Schattingen hoeveel Nederland er van die laatste groep telt, lopen sterk uiteen. Het cbs gaat uit van een kleine vierhonderdduizend 'internationale kenniswerkers'. Daar zitten echter ook immigranten tussen die niet van plan zijn ooit weg te gaan, of die onder hun niveau werken. Vanuit een strengere definitie kwamen de rekenmeesters in 2015 uit op 39.000 tot 75.000 expats.
Strikt genomen slaat het woord op iedereen die zich buiten het vaderland bevindt. Toch wordt een Afghaanse asielzoeker nooit expat genoemd. Hetzelfde geldt voor arbeidsmigranten die in het distributiecentrum van Bol.com werken. Zoals journalist Mawuna Remarque Koutonin het zich hardop afvroeg inThe Guardian: 'Waarom zijn witte mensen expats terwijl de rest van ons migranten zijn?'
Dit imago klopt niet meer - kennismigranten in Nederland komen behalve uit Duitsland en Groot-Brittannië ook uit landen als India, China en Turkije - maar het heeft alles te maken met hoe de term oorspronkelijk werd gebruikt. 'Expats, dat waren westerse, hoogopgeleide werknemers van multinationals die in het buitenland gingen werken', zegt Tesseltje de Lange, hoogleraar Europees migratierecht aan de Radboud Universiteit. 'Vaak ging het om voormalige koloniën. Denk aan de Nederlanders die voor Shell in Indonesië gestationeerd werden.'
De moderne expats werken veelal in de IT of op de universiteiten. Op sociale media, blogs en in boeken alsThe UnDutchablesverwonderen ze zich over hoe Nederlanders hun verjaardagen vieren (in een kring), na een avond met vrienden in het café hun eigen consumpties afrekenen en verder alles afmeten aan hoe 'gezellig' het is. 'Dit abstracte begrip schraagt de hedendaagse Nederlandse samenleving en kan weleens haar voornaamste doel zijn', schrijft de website Expatica.
De expat blijft langer dan een toerist, maar korter dan een asielzoeker. Na drie jaar heeft bijna de helft Nederland alweer verlaten. In combinatie met het goede inkomen verklaart die tijdelijkheid waarom expats in Nederland lang beschouwd werden als een soort model-immigranten. Maar het maakt ook dat velen in dezelfde wijken wonen. Inclusief een eigen netwerk van internationale scholen, Engelstalige winkels, medische zorg en zelfs makelaars.
Terecht of niet, de kritiek daarop is groeiende. 'Zit niet in je eigen bubbel en zet je in voor de buurt', stelde burgemeester Femke Halsema van Amsterdam. In een onderzoek van AT5 en NH Nieuws repten sommige bewoners zelfs van 'een plaag'. Ze zouden - daar heb je 'm weer - de gezelligheid in de buurt ondergraven.
Daar staat de tot voor kort zo onzichtbare expat dan: midden in de schijnwerpers van het politieke debat. Omarmd door werkgevers die niet zonder kunnen, maar met argusogen bekeken door een ontevreden electoraat. Veruit het meest omstreden is het fiscale voordeel dat de nieuwkomers genieten. Vijf jaar lang betalen zij over dertig procent van hun inkomen geen belasting. Althans, dat geldt voor de buitenlanders die bovenmodaal verdienen (of wetenschappelijk onderzoek doen). Ook een Poolse uitzendkracht kan bepaalde onkosten verrekenen, bijvoorbeeld rond de verhuizing, maar dan wel met het bonnetje erbij.
Deze 'expatregeling' gaat terug tot de naoorlogse jaren. De fiscus maakte toen in het geheim afspraken met personeel van Amerikaanse ondernemingen (en later ook andere multinationals) dat tijdelijk in Nederland kwam werken. Pas in 1970 hoorde de Tweede Kamer van het bestaan hiervan. Het zou nog tot 1986 duren voordat zij ook op de hoogte werd gebracht van de precieze inhoud. 'Nee, dat is niet bepaald democratisch', zegt econoom Wouter Leenders, die onderzoek doet naar belastingen. Tot veel ophef leidde het desondanks niet, vertelt hij. 'VVD-Tweede Kamerlid Frank de Grave, fan van Ajax, was bang dat psv hierdoor makkelijker spelers kon aantrekken, omdat het gesponsord werd door het internationale concern Philips. Dat tekent wel een beetje het niveau van de discussie.'
De afgelopen jaren is de regeling versoberd, maar ook sterk vereenvoudigd. Het resultaat is dat het aantal gebruikers is verdubbeld naar negentigduizend. Gemiddeld levert het hun jaarlijks een kleine twaalfduizend euro voordeel op. Nu loopt de overheid hier wel mee te koop. Dat heeft alles te maken met het vestigingsklimaat. Niet alleen Nederland, maar ook Denemarken, Frankrijk en België concurreren om dezelfde kennismigranten en rijke individuen. Bestonden er in 1995 slechts vijf van zulke regelingen in de Europese Unie, tegenwoordig zijn dat er 27.
De Nederlandse expatregeling behoort tot de populairste én de duurste. In plaats van welvaart te herverdelen, schrijft het EU Tax Observatory in zijn nieuwste onderzoek naar belastingontwijking, vergroot de fiscus op deze manier de ongelijkheid. Leenders wijst er bovendien op dat een groot deel van het geld wordt uitgegeven om expats uit andere Europese lidstaten hierheen te lokken. Hij vergelijkt het met een handelsoorlog. 'Het ene land werpt barrières op, de rest moet wel volgen. Uiteindelijk is iedereen duurder uit en ben je dus niets opgeschoten.' Hij pleit daarom voor een Europese aanpak van dit soort belastingvoordelen. 'Dat werkt beter dan unilateraal maatregelen nemen.'
Dat laatste deedde Tweede Kamer eind vorig jaar. De expatregeling werd verder versoberd. Tot ergernis van Peter Wennink. De vertrekkend CEO van asml noemde Nederland eerder al 'fat, dumb and happy'.'Het is heel simpel', zei hij eind januari tijdens de presentatie van de jaarcijfers. 'Gaat Nederland op slot, kunnen wij geen buitenlandse studenten en immigranten meer krijgen? Prima, maar accepteer dan wel de consequenties.'
Ook hoogleraar Tesseltje de Lange ziet weinig in een strenger toelatingsbeleid voor kennismigranten. 'Juridisch is het mogelijk voor Europese lidstaten om een jaarlijks quotum van, zeg, twintigduizend kennismigranten in te voeren. Maar of het verstandig is? Dan bied je de kiezers schijnzekerheid. Neem de gastarbeiders in de jaren zestig. Zodra het bedrijfsleven daarom vroeg, werden de eerder vastgestelde maximumaantallen vlug aangepast.'
Strengere regels invoeren, zoals vroeger toen bedrijven nog moesten aantonen dat hun expats over schaarse vaardigheden beschikten, biedt volgens haar evenmin soelaas. 'Die bureaucratie haalt de snelheid eruit. In alle eerlijkheid: daarmee draai je je vestigingsklimaat de nek om.'
Hoe groot de afkeer van immigratie ook is geworden, het lijkt moeilijk voorstelbaar dat een nieuw kabinet die gok durft te nemen. Nederland kan vooralsnog niet zonder buitenlandse kenniswerkers. Maar of dat ook geldt voor de expatregeling? Hoewel zich in de Tweede Kamer onder druk van de bedrijfslobby alweer een meerderheid begint af te tekenen die de bezuinigingen op de expatregeling wil terugdraaien, is en blijft het een verkapte loonsubsidie. Voor rijke mensen nog wel. Met de belastingkorting vergroot de Nederlandse overheid immers het besteedbaar inkomen van de expats. Dat kost de schatkist jaarlijks 1,1 miljard euro.
Ter vergelijking: asml maakte het afgelopen jaar bijna acht miljard euro winst. Voor gastvrijheid-uit-eigenbelang valt de Nederlander ongetwijfeld te porren. Maar waarom die als belastingbetaler de portemonnee moet trekken voor buitenlands talent, in plaats van hun florerende werkgevers? Dat valt steeds moeilijker uit te leggen.
Ramon van Flymen / ANP / Hollandse-Hoogte | Door de onstuimige groei van ASML is er in Veldhoven ruimte nodig voor duizenden expats