Mijn stotterende, stuiterende hart Essay Over ziekte en metaforen

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
20 februari 2025
Voor schrijver Philip Huff is iedere dag een verrassing: wat doet zijn hart? Flutteren, fibrilleren, overslaan? Binnenkort ondergaat hij zijn vijfde ingreep. Hoe is het om te leven met een chronische ziekte - een onzeker hart?
Dat ik wel jong benvoor al deze ritmestoornissen, zegt de verpleegkundige in opleiding in het VUmc in Amsterdam, een jongeman met vettig blond halflang haar en wat pukkeltjes van het scheren vanochtend. Pech ook, zo'n aanval vlak voor de kerst. Ik ben veertig, en volgens medepatiënten, verpleegkundigen en artsen al meer dan twintig jaar te jong voor de wachtkamer van de polikliniek cardiologie, operatietafels of de bedden van de eerste harthulp, waar ik nu lig. Ik kan me in al die tijd de keer dat een ritmestoornis goed uitkwam niet herinneren, al was het maar om een moeizaam kerstdiner te vermijden.
Ik zeg het bewust met een glimlach, ondanks alles. Mark, zo noem ik hem maar even, zegt voor het eerst sinds hij de kamer is binnengekomen even niets en staart naar de nieuwe deken op mijn bed: een olijfgroene met wafeltjesmotief.
Ik vermijd hier met opzet vergelijkingen als 'Mark had zijn hart op zijn tong' of 'het hart zonk me in de schoenen'. Dat doe ik niet om clichés te vermijden. Ik doe het omdat het hart voor mij geen metafoor is, maar het leven. (Zet dat maar op mijn grafsteen.) Taal handelt in beeldspraak, ook die van het hart. Maar het is goed om onszelf eraan te herinneren dat het hart dat pijn doet in poëzie geen pijn kent zoals het hart van de patiënt in een ziekenhuiskamer. Hartmetaforen romantiseren wat de patiënt zich niet kan veroorloven te romantiseren. Het hart is vaak een metafoor voor de liefde, voor de passie, voor het onredelijke, onverklaarbare, maar het hart dat schittert in zo'n vergelijking is niet het stotteren van de kamers, de boezems en de kleppen van hartpatiënten - is, dus, niet het hart.
Want: wat voelt de hartpatiënt met een ritmestoornis? Hartbonzen, hartkloppingen, hartoverslagen, een licht gevoel in het hoofd, druk of pijn op de borst, kortademigheid, misselijkheid en een angstig of opgejaagd gevoel.
Dit alles vaak vergezeld van zweten.
Dan is er nog het verhoogde gevaar op een hartaanval of trombose, een bloedpropje dat ontstaat in het hart. En elke afslag die het daarna neemt, is een slecht idee: het hoofd, de longen, je benen.
We zijn dus ook onze medicatie - en daarmee de bijwerkingen: een afname van (lust)gevoelens, buikklachten, een droge mond, haaruitval, hoofdpijn, koude handen en voeten, spierpijn, vermoeidheid, een hart dat bij het sporten traag als een oud trekpaard op gang komt, verminderd zicht: noem het maar op en het staat op de bingokaart van alle bijsluiters.
Ja, ik weet hoe het is om hartpatiënt te zijn.
Ik weet ook wel wat van metaforen die voor mij spreken: ik weet dat mijn gemoed tijdens een ritme-aanval kan stuiteren als een balletje op de roulettetafel, om dan langduriger op een gemoedstoestand te landen: angst, schuld, schaamte, verdriet, woede, acceptatie, onderhandeling, ontkenning,
neerslachtigheid, vertwijfeling. Dankbaarheid. Het is niet bij alle stemmingen gemakkelijk om de moed erin te houden en vriendelijk te blijven. Ik kan snauwen - soms zelfs schreeuwen.
Vandaag ben ik dankbaar, niet alleen omdat mijn geliefde wederom naast mijn bed zit, op zo'n lullig, bunkerhard opklapstoeltje, altijd zonder te klagen, maar ook omdat er überhaupt een bed was waarin ik terecht kon. Ik moet de laatste maanden tijdens mijn ziekenhuisopnames vaak denken aan Alexander Klöpping - ja, echt, niet aan Rudolf Clausius of Hypatia of de Boeddha - die over AI zei dat de versie waarmee je vandaag werkt de slechtste versie is waarmee je in je leven zal werken.
Met de zorg, mensenwerk, is het volgens alle experts precies andersom: vandaag is de beste zorg die je in je leven zult krijgen, morgen is het net iets minder, allemaal.
Ik heb al in de ambulance gelegen - mijn hartslag klopte razendsnel en mijn broek en shirt waren kletsnat, alsof ik net een drenkeling uit het water had gehaald - en de grijsbebaarde ambulancebroeder die drie ziekenhuizen moest bellen voordat er een bed beschikbaar was: vol, patientenstop, nog maar één bed beschikbaar, maar voor de dotterdienst. Anders zet ik je voor de deur neer en loop je naar binnen, dan kunnen ze je niet weigeren, zei hij. En daarna, droogjes: dit is het minst leuke onderdeel van mijn werk.
Of de bebrilde cardioloogin het OLVG Oost, die wordt gebeld net als ik hem vertel over de vreemde ruis in mijn borstkas en het kiezelsteentje bij mijn hart. Neem maar even op, hoor, zeg ik. Zijn ogen draaien tijdens ons gesprek even weg van vermoeidheid. De drukte in de zorgin real time. Terwijl mijn hart opgewonden, overstuur meestuitert op het koude, meedogenloze tikken van de tijd.
Hoe moet dit nog eens twintig, laat staan veertig jaar met mij, met dit hart? Dat zijn de nieuwjaarsoverdenkingen dit jaar.
Ik ben moe. En ziek. En steeds vaker van slag, net als mijn hart.
Bij een boezemflutterstijgt je hartslag naar boven de 200, opgejaagd door een van je twee boezems, en dat is, op de lange termijn, niet vol te houden.
De standaardvragenlijst. Ik rook niet, drink niet, gebruik geen drugs, eet vegetarisch, wandel veel, sport regelmatig, mediteer. Kortom: een gezonde levensstijl. Maar het is ook wat mijn behandelend cardioloog in Groningen ooit zei: een boezemflutter, Philip, daar valt niet tegenop te mediteren. Dus slik ik braaf mijn medicijnen, die ik ook opsom.
En nu? vraagt de cardioloog in het VUmc, blond haar, vriendelijke ogen. En nu heb ik dus een flutter, zeg ik. Maar hij wordt één op twee doorgegeven, niet één op één. Het is nu de tweede keer in vier dagen. Ze kijkt naar de monitor achter het bed en knikt, terwijl haar gezicht licht vertrekt: vervelend, zegt het.
Dit is veranderd, ik heb het waargenomen vanuit het ziekenhuisbed: de doktoren zijn van allemaal oudere mannen in jonge mensen veranderd, veelal vrouwen, die ook anders handelen. Zoals de anesthesiste laatst, die toen ik zei dat ik er even helemaal doorheen zat haar hand op mijn voorhoofd legde en zei: dat begrijp ik toch. Dat begrijp ik helemaal.
En nu? vraag ik.
Een cardioversie zou de meest elegante optie zijn, zegt ze. Maar ik weet niet of het zin heeft, zo kort op de vorige.
En inderdaad: de scheerplekken zijn nog te zien in mijn borsthaar, de grijze randen van de stickers van de hartmonitor.
Een elektrische cardioversie begint met het scheren van je borsthaar en het aanbrengen van twee stickers bij je schouder en je zij, zodat het hart precies tussen die twee plakkers zit. Je hoort de batterij die je de schok gaat geven piepen met je hartfrequentie. De dokter brengt je even onder zeil en geeft je een elektrische schok die je hart even tot stilstand brengt. Dit stopt het heersende ritme. Als je hart weer verdergaat, pakt de sinusknoop het ritme weer op, hopelijk regelmatig en rustig.
Binnenkort heb ik de vijfde ingreep aan mijn hart in vijftien jaar. De dagen zijn een verrassing: wat doet mijn hart? Fibrilleren, flutteren, tachycardieën? Overslaan? Even kloppen in sinus? Ik leef een advent naar de ablatie toe.
Mijn eerste ritmestoorniskreeg ik in 2006. Ik had net een ingreepje gehad voor een spatader in mijn balzak. Na twee uur uitslapen stond ik mezelf aan te kleden in een klein hokje en ik voelde ineens het zweet in mijn nek en op mijn voorhoofd en mijn hart rommelde in mijn borst als een freejazzdrummer en mijn blik werd verstoord als ruis op een televisie, vroeger. Ik ga dood, dacht ik.
In mijn val trok ik aan het rode alarmdraadje in het kleedhokje.
Toen ik wakker werd, lag ik in een ziekenhuisbed. Ik had een snelle, onregelmatige hartslag en lag weer aan een infuus, in mijn hand deze keer. Het deed pijn, elke keer als ik mijn vingers bewoog. En toch deed ik het telkens weer, om de pijn - en dus het infuus - te bevestigen.
Ik lag hier. Zomaar, ineens. Ongewenst.
De verpleegkundige legde uit dat ik een aanval van een hartritmestoornis had gehad, waarschijnlijk een allergische reactie op de gebruikte contrastvloeistof tijdens de procedure. Ze dienden me nu een medicijn toe dat mijn hartslag verder zou kalmeren en in het juiste ritme kon krijgen.
Ik vroeg haar niet hoe dat kwam, ik bedoel: het kwam door de contrastvloeistof en nu spoten ze iets anders in mijn anderen en dat zou het oplossen. Tegen de tijd dat mijn vriendin kwam, liep mijn hart weer als een klok. Ze was boos, want geschrokken. En terecht: ik had haar niets verteld, ik schaamde me voor mijn asymmetrische ballen, had de tram genomen naar het ziekenhuis en verwachtte die middag de tram ook weer terug te nemen; hoe vanzelfsprekend we als gezonde mensen van alles vinden; hoe dat ook niet anders kan, hoe komen we anders de dagen door?
Thuis aangekomen, zette C. rustige muziek op, R.E.M.'sAutomatic for the People. Een geweldige plaat, van begin tot eind. En toch moest ik denken aan Kurt Cobain. Dit was de laatste plaat die hij luisterde voordat hij zichzelf doodde, op 27-jarige leeftijd.
Ik had lang gedacht dat ik niet oud zou worden, dat ik verdoemd was. Geloof aan de tragedie is wellicht het enige respijt van het getraumatiseerde kind.
Ik zat op de avond van mijn eerste hartritme-episode in een grote, roze stoel in een piepklein appartement. Het eerste huis waar ik samenwoonde, met C., de eerste, grote liefde van mijn leven. En ik wilde wel heel oud worden, met haar. Maar: zij wilde kinderen en ik niet. Ik was ervan overtuigd dat het ouderlijk huis een ijzeren maagd is voor kinderen, dat ouders altijd ruziemaakten, dat het gezin de eerste, gruwelijke wereld was, geen veilige haven voor de tweede, nog gruwelijkere wereld daarbuiten.
Ik groeide op in een gewelddadig huishouden. Mijn ouders sloegen elkaar en de kinderen. Er waren ook altijd geldzorgen: we woonden in een duur dorp op zandgrond, in een duur huis, en mijn vader kon na zijn vertrek bij de overheid nergens echt lang een baan behouden terwijl mijn moeder zo ziek werd dat ze niet meer kon werken. Zijn ouders moesten telkens, en steeds onwelwillender inspringen. Teleurstelling, verdriet, verwijten en woede alom.
Bij zo'n voortdurende blootstelling aan trauma worden de stresssystemen van de kinderen overdreven geactiveerd. Er is overweldigend bewijs voor de correlatie tussen chronische stress en toxisch trauma in de kindertijd en hart- en vaatziekten op latere leeftijd. Kinderen die ernstige tegenspoed ervaren - zoals misbruik, mishandeling, of het leven met verslaafde ouders - hebben vijftig procent meer kans op hart- en vaatziekten later in het leven. Zelfs een matige blootstelling aan trauma verhoogt de kans op overlijden op middelbare leeftijd met zestig procent. Een onderzoeker schrijft dat die tien kinderjaren veel zwaarder wegen dan, bijvoorbeeld, dertig jaar roken en drinken als volwassene. Dus: omstandigheden waarvoor je niet hebt gekozen en waaraan je niet kunt ontsnappen die je tot op veel latere leeftijd nog tekenen. Een zo'n langlopend, breed onderzoek hanteert het acroniem ACE,adverse childhood experience- ongunstige kindertijdervaringen.
Wij zijn ons brein, wellicht. Maar anderen zijn ons hart, zeker weten. En dat is, ik zeg het er maar even bij, voor mij geen beeldspraak, het is niet eens een vergelijking. Het is een gelijkstelling.
Een ziekenhuisverblijf, zelfs een van slechts enkele dagen,confronteert je met vier fundamentele waarheden van het leven. De eerste dus: de waanzin van het individuele maakbaarheidsideaal. Je eigen dag vormgeven, eten, uit bed komen, naar de wc gaan, douchen en aankleden, een stukje wandelen, lezen, wat mails lezen op je telefoon; zelfs de meest basale zaken gaan vaak niet zonder hulp. Dat geldt natuurlijk ook voor ons leven buiten het ziekenhuis, het geldt voor ons onderwijs, voor het onderhoud van de wegen waarover wij ons bewegen, voor het schoonmaken van de kamers van onze levens en het ophalen van het vuilnis, kortom voor alle 'onmisbare beroepen' die wij vaak zo voor lief nemen dat we precies dat doen: we missen ze, zien ze over het hoofd.
Maar: we kunnen niet zonder anderen.
De tweede: tijd is het enige écht schaarse goed. Van ziek-zijn leer je dat je tijd eindig is. Dat bedoel ik niet groots en meeslepend, in het aanzicht van je gehele leven; ik bedoel het veel kleiner, gezien op een dagelijkse basis: de dagen in het ziekenhuis, die in het niets verdwijnen, na je ontslag de uren die je per dag bezig bent met bezoeken aan de huisarts, gesprekken met de specialist, afspraken bij de apotheker - en met moe zijn. Je houdt, met geluk, net genoeg tijd en energie over voor de meest fundamentele zaken: boodschappen doen, eten koken, het bed opmaken, de was doen, je pillen nemen en je eigen geld verdienen en de rekeningen betalen - het worden stuk voor stuk uitdagingen en opgaves. Vaak lukt het niet, en ben je behoorlijk afhankelijk van anderen.
Dan, de derde waarheid: we krullen onszelf de hele dag om een idee van onschendbaarheid heen; ziekte leert ons hoe kwetsbaar we zijn. Dit is wat een gezond iemand kan leren van een ziek iemand: we zijn allemaal kwetsbaar. Elk moment van de dag kan er iets gebeuren dat ons leven in elkaar doet vallen, de plotselinge bijlslag van binnenuit of de lawine van boven die ons overvalt.
De vierde: het idee, als we ziek worden, is dat artsen ons genezen, ons het leven teruggeven dat we kenden toen we gezond waren. Dat is natuurlijk een leugen.
Er zijn nu meer chronische patiënten dan ooit tevoren: één op de drie Nederlanders heeft in 2040 twee of meer chronische aandoeningen, en ruim één op de vijf drie of meer.
Een zomer had ik met een vriend in de Dolomieteniets te lang in de zon gelopen. Midden in een zin kon ik niet meer op een woord komen, ik zocht ernaar, zei het, maar het was het weer niet. Mijn vriend keek me zorgelijk aan: gaat het? Ik knikte en vertelde hoe ik me voelde, maar bleek te brabbelen. Later, onder aan de berg, zei hij: je sprak wartaal. Ik begreep er niets van. Ik dacht: een hersenbloeding. En toen dacht ik: hoe krijg ik dat grote lijf van jou deze berg af? Toen, gelukkig, begon ik je weer te begrijpen. Want oké, een hersenbloeding, even vervelend. Maar een hernia?
Wij lachen.
Ik heb een bouwfout in mijn hart - drie longaderen in plaats van twee - die ritmestoornissen veroorzaakt zoals fibrilleren, flutter of, sinds kort, boezemtachycardie.
Het hart is geen metafoor, maar metaforen kunnen het hart wel treffend beschrijven. Boezemflutter: als de vleugelslag van een kolibrie, snel,
regelmatig, hoog in de borstkas. Boezemfibrilleren: een steen die een berg afrolt, snel, onregelmatig stuiterend, laag in de borstkas, af en toe hoger opspringend. Boezemtachycardie: een rijtje opgepepte mechanische dwergen die in je borstkas met pikhouwelen continu op je hartspier slaan. Regelmatig, dat wel.
En dan zijn er nog de overslagen, het gevoel dat mijn hart struikelt over een stoeptegelrand en ergens lager in mijn borstkas landt, met de schrik van een val. Op goede dagen voel ik dit vier, vijf keer per minuut, op minder goede dagen is het gevoel er haast doorlopend.
Ondanks alle ingrepen is mijn linkerhartboezem nog altijd ziek, zegt de cardioloog. Voorgaande ablaties hebben niet voldoende hun werk gedaan om me te behoeden voor aanvallen. Die aanvallen zijn variaties op hetzelfde thema - alle drie komen ze uit de linkerhartboezem.
Volgens de cardioloog is het 'pech' dat ik last heb van ritmestoornissen. Bij woorden als 'pech' komt een wereldbeeld om de hoek kijken.
Je bent jong, klein, in de groei, in ontwikkeling, en kwetsbaar. Je wordt, buiten je eigen keuze om, blootgesteld aan emotioneel en fysiek geweld. Wat denk je, dat dat geen sporen achterlaat?
Ik schreef mee met Bessel van der Kolk in een podcast: 'Trauma is niet iets wat je denkt, dit gaat om je lichaam.'
Het lichaam houdt op meerdere plekken herinneringen vast:onder meer in het hoofd, maar ook in het hart. Het zijn de zinnen van hetzelfde verhaal, geschreven in een ander schrift.
Wat je doet, is een verhaal maken, een verhaal waarmee je kunt leven. De wereld als onze voorstelling. Met een narratief dat ons - ik zoek een beter woord, maar kan het niet vinden - helpt.
Een koe heeft geen wereldbeeld. Een vis geen naam voor die steen. Een paard 'doet' gewoon. Het leeft.
Ik twijfel vaak: is onze reden de coach van ons leven, of de sportcommentator? Ons zelfbewustzijn biedt de mogelijkheid tot reflectie, tot voorspelling, intentie en berouw, ja, zelfs tot een inzicht - maar houdt het daar niet op? Veel van onze omstandigheden ontstaan buiten onze sfeer van invloed en veel van ons gedrag lijkt soms op plekken in de hersenen geboren waar wij niets over te zeggen hebben. Ga maar eens een kwartiertje zitten op een meditatiekussen. Ben jij écht verantwoordelijk voor de gedachten die opkomen?
'Het willen is ook maar een ervaring, zou men kunnen zeggen (de "Wil" ook maar een "Voorstelling").' Dat schrijft Wittgenstein in zijnPhilosophische Untersuchungen. 'Het komt als het komt en ik kan het niet teweegbrengen. Niet teweegbrengen? - Zoals wat? Wat kan ik dan teweegbrengen? Waarmee vergelijk ik het willen, als ik dit zeg?'
We zeggen bijvoorbeeld niet over onze arm, als we die bewust bewegen: het gebeurt wanneer het gebeurt. En dan gebeurt het: hier maakt Wittgenstein een onderscheid tussen de beweging van zijn arm, die zal stoppen, en, zeg, dat het heftige kloppen van mijn hart zal stoppen.
Bewustzijn bewoont het lichaam niet, het lichaam is onderdeel van het bewustzijn.
Het is geen pech, voor mij niet, dat ik hartritmestoornissen heb. Het is het gevolg van mijn jeugd. Geen onvermijdelijk gevolg, maar wel een verhoogd-risico-gevolg.
Als ik doodga, eerder dan gemiddeld, is de kans groot dat het iets te maken heeft met mijn hart. Dus: met mijn jeugd. Met mijn leven.
Blijft de vraag staan: wát kan ik teweegbrengen, hoeveel kan ik doen?
Ik wil niet zo'n last hebbenvan mijn hart en ik wil nog lang niet dood. Ik wil nog een boel doen: ik wil mijn nichtje naar school zien gaan, nog tientallen, nee, honderden avonden met mijn vrienden en familie doorbrengen, met mijn vriendin naar het Bimhuis en het geboorteland van haar vader bezoeken, samen een film maken.
Een ziekte is een celstraf.Je kunt niemand anders vragen het even te doen. Het lichaam is een gevangenis. Een verboden stad. (Kies maar.) Je kunt niemand anders even binnenlaten om de boel over te nemen. Ik weet niet meer hoe het is om níet ziek te zijn.
De kans op nóg een flutter-episodewas bijzonder klein, had mijn Groningse cardioloog gezegd. Gewoon gaan. Je leven leiden, niets vermijden.
(En wat ik in mijn leven al heb vermeden door mijn hart: op mijn zij slapen, snel opstaan, snel drinken, veel eten, laat opblijven, een koude douche, een warme douche, een heet bad, in het water springen, onder water zwemmen, hard rennen, noem het maar op.)
Maar ik was in Ierland en mijn hartslag was naar de 230 geknald, toen gezakt naar de 140, en nu vrij constant, terwijl ik het gevoel had dat iemand met een spijkerpistool in mijn borstbeen had geschoten.
Dat ziekenhuis in Galway, aan de uiterste westkust van Europa, voelde als de toekomst van de continentale zorg: te weinig mensen aan de ene kant van de lijn, te veel aan de andere.
De gangen lagen vol met bedden, waar geen rangschikking bestond en amper stopcontacten waren. De verpleegkundigen riepen de naam van de patiënt, geen idee waar die lag.
Toen ik aan de beurt was, legde de verpleegkundige de band aan en toen deze zich met lucht vulde, begon het apparaat te piepen: de batterij was op. Het kussentje in de armband liep leeg als een losgelaten ballon.
Je moet nuchter zijn voor een cardioversie, anders kun je stikken in je eigen kots. Dat betekent: zes uur van te voren niets meer eten of drinken. Ik kreeg daar op de gang gewoon voedsel aangeboden. Ik moest zelf letten op mijn medicatie: is het niet weer tijd? Wat zijn dit voor pillen? Dat had niet te maken met de kunde van het personeel, maar met de totale overvloed aan patiënten: die kwamen van Donegal tot Kerry allemaal naar dit ene ziekenhuisje.
Dat was al te merken geweest aan de oude man in de rolstoel, in ziekenhuispyjama en luier, die overal in de wachtkamer te ruiken was, aan de gezichten die je ging herkennen van de hele dag wachten. Aan het opgeroepen worden, mijn verhaal vertellen, teruggestuurd worden, weer opgeroepen worden, op een bed in de eerste hulp te worden gelegd en de monitor die inderdaad een boezemflutter aangaf maar de dienstdoende dokter was een nierarts, aan het bloed dat werd afgenomen maar niet weggestuurd (ik zag de buisjes liggen, in de plastic bak aan de glazen deur).
Ik moest een röntgenfoto laten maken, op de eerste verdieping, en ik moest daar zelf naartoe lopen, met die flutter dus, voortdurend een hartslag alsof ik net een sprint had getrokken.
Tot één uur 's nachts zat ik in de wachtkamer. Ik mocht niet naar huis, want dan raakte ik mijn plekje in de rij kwijt en was ik, op afspraak, pas volgende week aan de beurt.
Iets voor één uur 's nachts werd ik naar binnen gebracht en op de eerste hulp in een bed gelegd, maar de hoofdverpleegkundige werd boos en stuurde me direct terug naar wachtkamer. Ik mocht gaan liggen in dat bed op de gang, in het bed voor me: een vrouw van in de zeventig, in kokerrok, de parels nog in haar oren, die tijdens een avond met vriendinnen een tia had gehad.
Dachten ze.
Al die tijd werd er niet één aanvullend hartfilmpje gemaakt, terwijl voor mijn gevoel de flutter minstens twee keer kort omhoogschoot.
De hele dag lag ik daar, op de gang, nuchter. Ik belde met mijn cardioloog in Groningen voor overleg, een jonge arts kwam om één uur consent halen, maar om vijf uur kwam er een andere, nog jongere co-assistent: vandaag kon niet doorgaan. Wellicht morgen.
Ik zei: ik denk er even over na.
Om zes uur kwam het hoofd van de cardiologie-afdeling langs. Ik vroeg hem wat de kans was, morgen. Hij zei: ik heb mijn best gedaan bij bedplanning, je moet een paar uurtjes in een CCU-bed, dat hebben we niet.
En morgen? vroeg ik.
Hij wist het niet.
Ik zei: dan lig ik morgen rond deze tijd wellicht drie dagen in dit ziekenhuis, zonder cardioversie of zicht daarop?
Hij knikte.
Volgens mijn cardioloog kan ik met deze stabiele flutter vliegen. Ik ga naar huis, zei ik.
Ik vloog terug de tijd in, van onze toekomst naar het heden.
Ik heb mijn levensfilosofie maar zo samengevat:we doen wat we kunnen, hoe weinig dat ook is (waarschijnlijk nog minder dan we denken), en geven ons over aan de rest, want anders... anders worden we gek.
De dokter zat voor me, achter een bureauin een klein kamertje, en keek opzij, naar zijn beeldscherm. De pillen onderdrukten mijn stoornissen niet voldoende meer, chemische cardioversies werkten ook niet meer, en ik kon natuurlijk niet elke twee dagen naar het ziekenhuis voor een elektrische schok om het hart weer in een mooi ritme te krijgen. Er moest dus geableerd worden.
Bij een ablatie maken ze een wond in je hart dat een litteken vormt dat de onrustige cellen isoleert. Vijftien jaar geleden ging dat nog met een klein brandkopje, puntje voor punt, als de houten palen van een prehistorische verdedigingswal, tegenwoordig een uitklapbaar 'lasso' (ik zie bij zo'n woord direct een brandmerk voor me) dat een mooie aaneengesloten cirkel brandt en de verstoorde, verstorende delen isoleert.
Littekens, kortom, om andere littekens (die uit mijn jeugd) te isoleren.
De eerste ablatie aan mijn linkerboezem mislukte. De dokter had een katheterkop door mijn hartwand gestoken, in plaats van door het septum, een tussenschot in het hart, om de andere boezem te bereiken. Het voelde alsof er een spijker uit mijn hart stak.
Hij moest het brandkopje terugtrekken, risico dat het gaatje openbleef, bloed naar buiten pompte. Het hartvlies, de ballon die om mijn hart zat, zou dan vollopen en de spier dichtdrukken. Ze verreden me naar een operatiekamer. De thoraxchirurg, die was opgepiept en kwam aanlopen - de enige met een rood hoofdkapje op - bekeek de situatie en zei: dit duurt nog wel vijf minuten. Dan haal ik even een kopje koffie.
Nee, dacht ik, nee! Niet weggaan.
Cut to:iedereen stond klaar, de cardioloog ging het kopje terugtrekken, het team stond op stand-by, de anesthesist klaar om me onder zeil te brengen.
Wat doe jij? vroeg de chirurg, die licht verveeld naast de operatietafel leek te staan.
Ik let op de cijfertjes op die monitor, zei ik. Ik keek naar mijn hartfrequentie, mijn bloeddruk, mijn saturatie. Als die gelijk blijven, is er niets aan de hand.
Hij leek onder de indruk. En teleurgesteld ook, toen bleek dat hij mijn borstkas niet open hoefde te zagen om naar binnen te gaan om het gat te dichten.
Ablatie nummer twee, enkele maanden later, lukte wel. Toen ik aan het bijkomen was, kwam mijn ex-vriendin langs. Ze had een nieuwe vriend, zei ze, en wilde het me graag persoonlijk vertellen. Ik voelde opnieuw de pijn van de operatietafel, een ijspriem door het hart.
Wat Nadia de Vries zegtin een interview over haar non-fictieboekKleinzeer: De onzichtbare wereld van ziekte:Je hebt je eigen gezondheid maar in bepaalde mate zelf in de hand, en de toegang die je hebt tot gezondheid, gezondheidszorg en, daarmee, tot geluk, is voor een groot deel afhankelijk van je identiteit.
Dit is allemaal gebeurd, in míjn leven, ondanks alles een geprivilegieerd leven, een leven als witte man met twee universitaire graden; een leven vol met vrienden, familie, een carrière, een eigen huis. Waar ik overdag soms ook rustig op de bank zit, met een boek op mijn schoot en met een rustige, regelmatige hartfrequentie, volslagen gelukkig.
's Nachts word ik wakker,een droge mond, druk op de borst. Word ik wakker omdat ik moet plassen of omdat mijn hart in mijn borstkas overslaat?
De laatste week kan ik niet in bed gaan liggen zonder dat de overslagen beginnen. Ik slaap met het bovenlijf rechtop tegen de muur, als de half-uitgeklapte mensen in hun bedstede in de Middeleeuwen, inclusief de hoop dat het beter is voor de gezondheid. Me zeer bewust van het gegeven dat de angst voor de overslagen wellicht de oorzaak van die overslagen is. Mijn lijf als een slang die zichzelf in de staart bijt.
Als elke wond toch een mond was/ waarmee je kon spreken, aldus de dichter.
Er bestaan weinig contemporaine romans van jonge schrijvers over ziek-zijn. Thomas Heerma van Voss behandelt het onderwerp, nee: deze staat van zijn, inCondities,Mariken Heitman inDe mierenkaravaan,Hanna Bervoets inWelkom in het rijk der zieken.Bijna al die romans zijn minder goed besproken dan andere werken van deze auteurs. Het zieke hart en de sputterende darmen en de atrofiërende spieren en verdwijnend bindweefsel krijgen niet genoeg aandacht in de letteren. Er is nood aan literaire perspectieven op ziekte en geneeskunde, in dit land der chronisch zieken. Er is behoefte aan reflectie op 'ziekte, gezondheid, herstel, zorg, de verhouding van arts tot patiënt'.
Geef ík mijn aanhoudende medische symptomen wel genoeg lettertekens in mijn werk? Ze zijn de voortdurende onderstroom van mijn leven. Gaat het genoeg over die ritmestoornis, en wat die met me doet? De kortademigheid als ik mijn nichtje optil, de rusteloze nachten van rechtop zitten, die spijker in mijn borstkas, de angst als de avond valt. Het klunen naar de cardioversie, de plotselinge flutter in de douche, het gevoel tegelijkertijd te moeten overgeven en flauw te vallen, de schaamte dan naakt in de douche te liggen als het ambulancepersoneel komt. Mijn nichtje dat zegt: jij bent mijn oom Philip. Warme, onverwachte tranen - en veel ook.
Wat voor perspectieven biedt het, twintig jaar ziek-zijn? Ik kan niet zeggen wat voor soort mens ik zonder hartritmestoornis zou zijn geweest. Ik kan wel zeggen hoe ik sinds mijn eerste hartritmestoornis - met horten en stoten - ben veranderd. Ik ben een nederiger, zachter mens geworden.
Dat gevoel dat je kunt hebben als je de griep hebt, vertaald naar het voornemen dat, als je straks weer beter bent, je dankbaar zult zijn voor elke dag dat je gezond je bed uit komt... dat voornemen dat net als veel nieuwjaarsvoornemens het einde van de eerste maand niet haalt.
Ziek-zijn is niet alleen maar ellende. Ik maak bijna alles intenser mee dan toen ik nog zorgeloos gezond was; het goede en het slechte. Het leven is fascinerender, fijnzinniger, betekenisvoller. Maar ook ingewikkelder en frustrerender en somber stemmend.
Ik ben drie keer bijna doodgegaan.De eerste keer was bij een spoedoperatie aan mijn hart. Op de operatiekamer zag ik mensen haastig hun operatieschorten aantrekken. Dat was de eerste keer dat ik dacht: ik zou zomaar niet meer wakker kunnen worden uit de narcose. Misschien had ik nog één of twee goede boeken willen schrijven, dacht ik, maar verder had ik er vrede mee. Ik had geen kinderen, geen partner die me zou missen. Ik was vrijgezel.
Twee weken later ging het opnieuw mis: sepsis, een levensbedreigende lichaamsreactie op een infectie, een longinfectie in mijn geval, waar wat bloed was achtergebleven na de spoedoperatie. Weer hoorde ik de paniek in de stemmen om me heen. En ik dacht: ik wil helemaal niet dood! De derde keer had ik lang, heel lang, een hoge flutter en maakte ik me heel klein, ik dacht niets: geen angstige en geen strijdlustige gedachten. Hoe ik me tot mijn dood verhoud, hangt blijkbaar af van het mogelijke moment van sterven.
Waarheid ligt in de botsing van alle dingen, niet in hun afzonderlijkheid. Laat een gedeelte hiervan weg, en de waarheid hinkt, laat er twee weg, en ze komt tot stilstand.
De cardioloog in Groningen belt.Hij zegt: we geven niet op. Ze gaan binnenkort nog een keer naar de linkerboezem, kijken of ze de plekken kunnen vinden waar de ritmestoornissen ontstaan. Dat is wel, zegt hij, op hoop van zegen. De standaardbehandelingen heb ik allemaal wel gehad. Littekens controleren, littekens herstellen, zegt hij, dat zou deeasy way outzijn, maar die kans is niet groot.
Over de succeskans wil hij hoe dan ook geen uitspraken doen. Hij heeft geen literatuur om op terug te vallen, geen onderbouwing voor zijn uitspraken. Ik vergelijk je hart maar even met een zwarte doos, zegt hij, we weten niet wat we gaan aantreffen.
Ik sta soms voor de spiegelen kijk naar de gesprongen adertjes op mijn buik, waar een van de twee pads voor de cardioversie wordt vastgeplakt. In de zomer zie ik af en toe het witte stipje op mijn lichaam zitten, op de plek waar tijdens mijn spoedoperatie een of andere grote lijn naar binnen ging. De blauwe plekken van de bloedverdunning spiegelen de blauwe plekken van mijn moeder, vroeger.
En altijd, zeker als ik hetlaat maak, zoals onlangs met oud en nieuw, voel ik mijn stotterende, haperende hart, dat dat hele pathetische verleden meetrekt als een oud, trouw trekpaard.