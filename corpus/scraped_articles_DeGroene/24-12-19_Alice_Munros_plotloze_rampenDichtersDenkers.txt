Alice Munro's plotloze rampen Dichters&Denkers

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
19 december 2024
'Ik hou van die man en ik kies voor mezelf', had Alice Munro haar dochter geantwoord. Die had haar moeder net verteld dat ze door haar stiefvader was misbruikt. Lees je Munro daardoor anders?
Toen het net bekend werd,werden haar boeken in de prullenbak gegooid. En dat werd dan weer op de foto gezet natuurlijk, voor op X en Insta. Ik moet zeggen dat ik ook naar mijn Alice Munro-verzameling aan het kijken was. Me afvroeg of ik iets over het hoofd had gezien. Zou ik haar verhalen nu anders lezen?
In haar Kees Fens-lezing bepleitte dichter Ester Naomi Perquin onlangs het 'harteloze lezen'. Ze had het over het lezen van poëzie, maar ik vond de term een eyeopener. Als lezer heb je een tekst in handen, niet de schrijver. En in een tekst kun je zonder problemen een mes steken; een tekst bloedt niet, om met Perquin te spreken. Zo is het, zo ben ik ook opgevoed als literatuurcriticus.
Wat niet wegneemt dat een irrationele 'trouw' aan een schrijver ontstaat als diens teksten keer op keer tot je spreken. Er zijn schrijvers die tot je innerlijk behang gaan behoren. Je hoeft hun woorden niet op wandtegeltjes aan de muur, maar ze zijn aanwezig in je leven en in je huis. Je merkt nieuwsgierig te zijn als er een biografie van ze verschijnt, leest alle interviews, verzamelt verschillende edities van de boeken, hangt een ansichtkaart met hun foto boven je bureau.
En dan is er ook nog zoiets als een voorbeeldfunctie. Ik zou dit nu niet gauw meer opschrijven - de tijden zijn veranderd toch? - maar ik heb dus ooit gedacht dat een vrouw die wil schrijven lesbisch of krankzinnig moet zijn. Dat ze zich in ieder geval zou moeten onttrekken aan het vrouwelijk lot dat erop neerkomt dat ze een vitaal deel van haar leven tot aan haar oksels in een bad van kauwgum verkeert. Kinderen! Man!
Achteraf gezien had ik een wel heel romantisch beeld van de lesbo die verkleed als man de wereld in trekt om die te beschrijven. Ik weet het, ik leed aan een tunnelvisie, gevoed door leidsvrouwen als Virginia Woolf, Simone de Beauvoir, Elfriede Jelinek, die benadrukten dat je niet tegelijkertijd verhalen en kinderen kunt produceren op het gevaar af alcoholist of suïcidaal te worden. Of gewoon, een slechte schrijver, gevangen in het huiselijk domein.
Maar weinig zo rekkelijk als de perceptie van wat ooit waar kunstenaarschap leek en voor wie dat was voorbestemd. Er blijkt meer tussen hemel en aarde te kunnen opbloeien dan man en vrouw, homo en hetero, krankzinnig en geestelijk gezond. En wat altijd al stiekem het geval was, maar de laatste jaren meer zichtbaar is dan ooit: van kauwgum kun je hele mooie dingen maken.
Koningin van de kauwgum, dat was de Canadese verhalenschrijfster Alice Munro. Als'a virtuoso of domestic horror'werd ze bij leven en welzijn geëerd. De frictie tussen zorgen en verbeelden, weglopen en verantwoordelijkheid nemen, trouw en verraad, ligt ten grondslag aan zo'n beetje elk verhaal. Ze trouwde op haar twintigste om van huis weg te komen, en kreeg vier kinderen binnen zes jaar, eentje overleed kort na de geboorte. Haar werk werd in 2013 bekroond met de Nobelprijs voor literatuur. 'Korte' verhalen, dat was haar genre, maar elk verhaal leest als een roman, niet alleen omdat ze lang zijn maar ook omdat ze het volledige leven omvatten. Door met de tijd en de chronologie te spelen werpt ze een wonderlijk licht op dromen en angsten, vooral van vrouwen. De terloopse rampen laten zich niet goed navertellen, zo levensecht vorm- en plotloos zijn ze. Haar verhalen gaan over mensen die van huis gaan, vol plannen, en die een onverwachte afslag nemen. Die elkaar laten zitten, straffen, of juist een onverwachte vriendschap opbouwen. Wat ooit het allerbelangrijkst leek wordt zomaar vergeten, terwijl kleine oprispingen een leven lang gekoesterd blijven.
Munro laat zien dat mensen er niet op toegerust zijn zichzelf te begrijpen. Dat ze niet zijn wie ze misschien hopen te zijn. Het ongerijmde handelen of juist niet-handelen van haar personages, moeders vaak, leek een gedurfde spijker op een zere wond, een denkoefening die iets afgrondelijks openbaarde.
De schrijfster overleed in mei dit jaar. Ze werd grootscheeps en internationaal uitgeluid met liefdevolle en bewonderende in memoria. Ook door mij. Twee maanden later kantelde het beeld; een schokkende getuigenis uit onverwachte hoek openbaarde een wérkelijke afgrond in het leven van de schrijfster. In een persoonlijk stuk in deToronto Starverklaarde haar jongste dochter Andrea vanaf haar negende seksueel te zijn misbruikt door haar stiefvader. Toen ze dit ruim tien jaar later aan haar moeder vertelde, was deze aanvankelijk geschokt. Meer kinderen uit hun omgeving bleken door hem te zijn aangerand. Er ontstond een huwelijkscrisis, maar na een paar maanden keerde ze terug naar haar man, ten koste van het contact met haar dochter en kleinkinderen.
Het kostte Andrea nog jaren om werk te maken van wat haar was overkomen. Toen ze haar moeder in een interview verliefd hoorde opgeven van haar tweede echtgenoot, stapte ze naar het gerecht. Hij bekende en werd in 2005 veroordeeld. Munro bleef aan zijn zijde en zag haar kinderen niet meer.
In een recent groot stuk inThe New York Review of Booksgaat de Ierse schrijfster Anne Enright de chronologie en de details van het vergrijp na. Ik merk dat m'n ogen er nu snel overheen gaan. Toen het net bekend werd, was ik hongerig naar alles wat erover werd geschreven en gezegd. Het was vooral nieuwswaardig voor de Amerikaanse en de Canadese media overigens. En diegenen die haar romans demonstratief in de ban deden, waren natuurlijk hysterische
Amerikanen. Maar toch. Ik stond ervan te kijken hoe ziek ik er zelf van was. Ik was gehecht aan dat beeld van die sereen glimlachende schrijfster, die het daar ergens ver weg in Canada voor elkaar had gekregen een magisch oeuvre bijeen te schrijven te midden van haar familie. Over wie nota bene haar oudste dochter Sheila een liefhebbend boek had geschreven,Growing Up with Alice Munro(2001). Die bekende hoe gek het was om een moeder te hebben in wier verhalen je jezelf terugvond, opmerkzamer dan waartoe je haar in het echte leven in staat had gezien. Haar moeder die te onhandig was om een foto te nemen, bleek op papier de baas. Natuurlijk stond die schrijftafel van haar ingeklemd tussen de wasmachine en de strijkplank. Die klem, daaruit wordt je ware ik geboren.
Maar het zit dus anders. Er zijn een paar details die ik niet meer uit m'n hoofd krijg. Allereerst, opnieuw, altijd: dat 'iedereen' het wist. Vriendin, collega, landgenote Margaret Atwood bijvoorbeeld, die iets opmerkte over de man-vrouwverhoudingen op het Canadese platteland midden vorige eeuw. En dat als jeLives of
Girls and Women(1971) van Munro leest, je weet waar Munro vandaan komt. Ander detail: dat dochter Andrea schreef dat haar stiefvader zich beklaagde over haar moeders seksualiteit, haar dingen vertelde. Vernietigender dan dit, voor dochter én moeder, lijkt me bijna niet mogelijk. Tot slot: dat, opnieuw in de woorden van Andrea, Munro op het bericht van haar dochter niet als een ontstelde moeder reageerde, maar als een jaloerse minnares. En dat ze zich achter de vlag van het feminisme verschool om uiteindelijk níet nu voor haar kind te hoeven kiezen. Het was te laat. 'Ik hou van die man en ik kies voor mezelf', kreeg ze te verstaan.
Die dochter lijkt me een verstandige meid. Of meid, ze is dik in de vijftig inmiddels, goed met haar beide zussen, nadat haar verhaal over de tweede man van hun moeder langzaam bij hen naar binnen was gesijpeld. Waar het haar om gaat: niet om haar moeder met terugwerkende kracht te demoniseren. Maar wel wil ze graag dat haar verhaal na jarenlang toedekken gehoord wordt, opdat het deel gaat uitmaken van het totaalbeeld van Munro. Haar vader, Jim Munro, was van meet af aan op de hoogte van het misbruik, maar had het idee dat niemand daarmee lastiggevallen moest worden, vooral z'n ex-vrouw niet. Alsof ze daar niet het juiste gestel voor had. Of zoals Atwood een keer over Munro zei: ze is niet helemaal opgewassen tegenreal life. Het was al die tijd vooral buitengewoon'embarrassing',zoals ook de zussen afgelopen jaar verklaarden, een gênante toestand die ook hen tot verstomming bracht.
En dan is er nog de biograaf van Alice Munro, Robert Thacker. Zo boksaai boekhouderig ik diensAlice Munro: Writing Her Livesal vond, zo idioot nalatig was hij dus kennelijk ook nog eens een keer. Het verscheen in 2005 - het jaar van de rechtszaak - en afgelopen zomer gaf hij toe dat Andrea hem op de hoogte had gebracht van haar ervaringen met haar stiefvader, maar hij had gedacht buiten deze 'familiegevoeligheid' te moeten blijven. Ondertussen beschrijft hij dus wel met zijn semi-precisie de zomer van 1976. In juli wordt Munro's vader opgenomen in het ziekenhuis in de stad, waardoor ze geregeld van huis is. En dat terwijl Andrea, die bij haar vader is blijven wonen, de hele zomer bij haar en haar nieuwe man logeert. Gelukkig is die man er, om haar op te vangen.
Je kunt er op promoveren vast, hoe dit verzwegen drama doorwerkt in de verhalen van een Nobelprijswinnares. Je kunt ze ook gewoon lezen, en meer dan ooit ietsvoelen. Zo'n bundel alsOpen Secrets(1994) bijvoorbeeld, altijd een van mijn favorieten geweest, waarvan nu alleen al het woord 'secrets' opeens iets vettigs heeft. Maar toch. Lees het slotverhaalVandalsopnieuw en je ziet de schrijfster manoeuvreren. Een man dringt zich op aan zijn buurmeisje, dat hem gewoon wel vertrouwde tot dan. In plaats van gedachtes over hem te ontvouwen, denkt dat meisje aan zijn vrouw, haar buurvrouw dus. Ze schaamt zich plaatsvervangend voor haar, gewoon, omdat ze kennelijk niet in staat was haar te beschermen tegen dit, haar man. Over die in gebreke blijvende buurvrouw schrijft Munro: 'Ze had veiligheid kunnen bieden, als ze dat had gewild. Dan had ze zichzelf alleen in een ander soort vrouw moeten veranderen.'
Of leesChance,opgenomen alsToevalin de bundelStilte(weer, die titel, 2004). Een jonge treinreizigster poeiert een wat oudere medereiziger af die duidelijk om contact verlegen zit. Een paar stations verder gaat er een siddering door het voertuig; de man in kwestie blijkt voor de trein gesprongen. 'Ik zie er niet wreed uit', zegt het meisje tegen een andere reiziger, 'maar ik was het wel.' Die zegt haar dat er nog genoeg dingen in haar leven gaan gebeuren waardoor deze gebeurtenis onbelangrijk zal lijken. 'Andere dingen waarover je je schuldig kunt voelen.'
Wat moeten we met de kunst van monsterlijke mannen, vroeg de Amerikaanse criticus Claire Dederer zich af in het vorig jaar verschenenMonsters: Dilemma's van een fan. Ze wijdt een apart hoofdstuk aan de groep kunstenaars van wie 'monsterlijkheid' het allerergst en alleronvergeeflijkst is. Moeders. 'Als verkrachting de misdaad van de man is, dan is het onthouden van verzorging die van de vrouw. Haar kinderen verlaten is het ergste wat een vrouw kan doen.' Tegelijkertijd vraagt ook zij zich af hoe schrijfster- en moederschap elkaar kunnen verdragen, en merkt ze zich te 'vergapen' aan de levens van Doris Lessing en Muriel Spark, die hun kinderen verlieten of afstonden.
Het is gek, maar als ik nu opnieuw Dederers eigen worsteling lees met het ofwel vooropstellen van je schrijverschap, of toch je kinderen het allerbelangrijkst te vinden, dan denk ik opeens voluit: hoezo zou je überhaupt deze afweging maken? Is het beeld van de schrijver als egomane zonderling, als nooit-volwassen-willen-wordend genie, als zich-aan-zijn-primaire-driften-overgevende, trouw-aan-niemand-behalve-zichzelf geweldenaar niet net zo aan erosie onderhevig als het idee dat de naoorlogse Nederlandse literatuur lange tijd maar drie grote schrijvers kende? Alle drie overigens schrijvende vaders wier bestaan gestut en afgeschermd werd door de vrouwen aan hun zijde.
Ik volgde het advies van Atwood en lasLevens van meisjes en vrouwenopnieuw. Het was het tweede boek van Munro, opgedragen aan haar toen nog echtgenoot Jim. Het is een coming of age-roman en memoir tegelijk. Del Jordan heet haar alter ego, het leergierige meisje dat de reddende mogelijkheid van boeken ontdekt. Het is ook het verhaal van het avontuur met een huisvriend, een 'meneer', dat begint met een spelletje en allengs seksueler wordt. Ze kan het tegen niemand zeggen maar ze is er vol van, op een manier die niet per se naar is.
Het slothoofdstuk van dit boek is om te huilen zo mooi,Doopheet het. Het gaat over fysiek verlangen, genot, 'die verwarrende weerstand', en over niet langer te onderdrukken schrijversambitie en -verlangen. Del Jordan heeft net iets te vaak het advies gekregen dat meisjes en vrouwen in haar ogen altijd krijgen, namelijk dat ze voorzichtig moeten zijn. Dat ze hun verstand moeten gebruiken. Als ze zich eenmaal door een man zouden laten afleiden, zou hun leven nooit meer van zichzelf zijn. Na een worsteling met haar vriendje eet ze 'gulzig en somber' een grote portie gebakken aardappelen, uien, tomaten en eieren, rechtstreeks uit de pan. Vastbesloten op de bus te stappen, weg te gaan, om te beginnen aan het ware leven.
'Ik was vrij en ik was niet vrij', schrijft Munro. 'Ik was opgelucht en diep ongelukkig. Stel je voor dat ik nooit wakker was geworden?' Eventjes kijkt de volwassen schrijfster dan boven de regels uit, om op te merken dat ze die vraag zichzelf nog jarenlang zal blijven stellen.
Lees ik dit nu anders? Is Munro voor mij een andere schrijfster geworden? Denk ik in termen van dat 'harteloze' lezen, dan merk ik haar eerder met meer dan minder hart te lezen. Juist de banale levensfeiten zijn meer gaan spreken. Ze kon niet rijden. In dat land, met die afstanden. Ze was afhankelijk van die man, zijn auto. En sterker dan voorheen zie ik haar werk cirkelen rond misdaad en straf. Ontkenning, ook dat. Vergeving? In een van haar moeilijkst te verteren verhalen,Dimensies,uitTe veel geluk(2009), blijft een vrouw ontvankelijk voor haar misdadige man. Dat ze door zijn toedoen is beroofd van haar kinderen, maakt misschien juist dat ze zich verbonden met hem blijft voelen. Haar personages komen ergens achter, maar dat betekent niet dat ze daarnaar gaan handelen. 'Ik wil mensen uitdagen in wat ze willen weten. Wat ze denken te weten', zei ze bij het verschijnen vanOpen Secrets. 'Ten diepste wat ik zelf denk dat ik weet.' Wat ik altijd zag als haar literair meesterschap, verhalenopente houden en personages ambivalentie te gunnen, daarvan denk ik eens en te meer dat dit méér is dan techniek. Haar kunst is levender dan dat.
Munro laat zien dat mensen er niet op toegerust zijn zichzelf te begrijpen