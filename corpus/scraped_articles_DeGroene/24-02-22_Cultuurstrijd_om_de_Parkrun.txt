Cultuurstrijd om de Parkrun

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
22 februari 2024
Londen- Elke zaterdag werkt mijn zoon als vrijwilliger bij de Parkrun op Avery Hill, een heuvelachtig park in Zuidoost-Londen. Nabij de Victoriaanse wintertuinen van
John Thomas North, de 'nitraatkoning' van de negentiende eeuw, is hij een hesjesdragers langs het vijf kilometer lange parcours voor de ongeveer 150 deelnemers. Soms heeft hij dienst als 'marshal', soms als barcodescanner of nummercontroleur. Meestal eindigt de ochtend met koffie of een Full English in het parkcafé.
Hij doet dit vrijwilligerswerk voor de Duke of Edinburgh Award, een jeugdinitiatief dat bijna zeventig jaar geleden in het leven werd geroepen door prins Philip. Het idee van de wijlen prins-gemaal was om jongeren actief te houden en maatschappelijke verantwoordelijkheid bij te brengen. In drie jaar tijd kunnen scholieren brons, zilver en goud halen door vaardigheden te leren en onbezoldigd werk te verrichten. Het leukste zijn de trektochten op het platteland.
Voor jongeren in het koninklijk stadsdeel Greenwich, waar Philip tot aan zijn dood in 2021 de baron was, is deze award extra speciaal. Om brons te behalen meldde mijn zoon zich aan bij een schaakclub en werkte hij als assistent bij de gymlessen op zijn oude basisschool. Vrijwilligerswerk zoeken is niet eenvoudig voor een veertienjarige, omdat veel organisaties opzien tegen de papierwinkel die bij het aanstellen van een minderjarige komt kijken. Maar bij de plaatselijke Parkrun bleek hij meer dan welkom te zijn.
De Parkrun ontstond twintig jaar geleden aan de andere kant van Zuid-Londen, in Bushy Park. Het idee om een wekelijkse vijfkilometerloop te houden, kwam van Paul Sinton-Hewitt, een Brits-Zimbabwaanse hardloper. Bij de eerste editie deden dertien deelnemers mee, vooral vrienden van de initiatiefnemer. Nu vinden ze wereldwijd op tweeduizend locaties plaats - waaronder 22 in Nederland - met zo'n 180.000 deelnemers. Voor de een is het een gezond en sociaal rondje rennen, de snelsten proberen records te verbeteren.
Maar onlangs besloot de organisatie dealltime recordsvan de website te verwijderen en alleen dagrecords te publiceren, volgens Parkrun werd het te competitief. Het besluit kwam net na de publicatie van een rapport van de denktank Policy Exchange waarin stond dat drie records van vrouwen in handen zijn van transgender atleten. Het heeft voor een verhitte discussie gezorgd tussen mensen die opkomen voor transrechten en bewakers van vrouwenrechten, onder wie oud-zwemkampioen Sharron Davies.
En zo verplaatste de cultuurstrijd zich naar de vredige parken van Groot-Brittannië, al gaat de discussie geheel voorbij aan mijn zoon met zijn barcodescanner. Die wil gewoon zilver halen.