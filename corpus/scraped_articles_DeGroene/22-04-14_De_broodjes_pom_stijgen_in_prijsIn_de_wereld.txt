De broodjes pom stijgen in prijs In de wereld

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
14 april 2022
Paramaribo- 'Het gaat van kwaad tot erger: eerst had je Bouterse, toen corona en nu gaan de prijzen omhoog', vertelt Awan Japques. De taxichauffeur uit Paramaribo rijdt behendig langs de casino's en Chinese supermarkten in de Surinaamse hoofdstad en is blij met wat vertier. Veel klanten heeft hij op het moment niet. 'Mensen kopen liever een zak rijst dan dat ze een taxirit betalen.'
Volgens Japques zit het land 'in de penarie' door de stijgende prijzen van tarwe en zonnebloemolie, basisvoedsel voor veel Surinamers. De jaarinflatie is met 62 procent gestegen in vergelijking met februari vorig jaar, volgens het Algemeen Bureau voor de Statistiek.
'Er wordt hier gehamsterd', vertelt een medewerker van Krioro, een populaire broodjeszaak in Paramaribo. De prijs van een liter kookolie is in de afgelopen dagen van 1,80 tot 3,80 euro gestegen en dat komt ook door Poetin. Zonnebloemolie en tarwe komen immers uit Oekraïne. Maar het zijn de winkeliers die de inflatie veroorzaken, volgens hem: ze kopen alle olie op uit angst voor schaarste. Hij heeft de prijzen van zijn broodjes pom en zoutvlees al omhoog moeten gooien.
Ook economen maken zich zorgen. 'De oorlog zal dit jaar meer negatieve gevolgen hebben op de voedselzekerheid', voorspelt Steven Debipersad van de Vereniging van Economisten in Suriname. Dat is niet alleen Poetins schuld, legt hij uit. 'Het uitblijven van correctie door voormalige beleidsmakers heeft het land in een ernstige economische crisis doen belanden.'
President Santokhi erfde 'een crisiseconomie met aanzienlijke corruptieproblemen en systemische economische en financiële onevenwichtigheden', schrijft het imf. Fiscaal wanbeleid veroorzaakte een miljardenschuld bij buitenlandse banken, obligatiehouders en de Chinese overheid. Het imf heeft het land in december een steunpakket van 688 miljoen dollar toegezegd.
Toch wint de regering ook met de Oekraïnecrisis. Nu aardolie duurder wordt, verdienen staatsbedrijven als Staatsolie en Grassalco goed. 'Een voorzichtige schatting laat zien dat de staat maandelijks minimaal tien miljoen Amerikaanse dollar meer verdient als gevolg van de oorlog', zegt Debipersad. De overheid kondigde vorige week nog een maatregel aan om brandstof tijdelijk te subsidiëren.
Meneer Reinier schudt zijn hoofd. Hij gelooft niet dat de overheid haar winst met de gewone man zal delen. Hij en andere taxichauffeurs bevinden zich in een lastig parket door corruptie, mismanagement en nepotisme. 'Ze gebruiken Rusland als excuus voor hun slechte beleid. De overheid, dát zijn dieven!'