Coups in de Sahel Buitenland

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
15 februari 2024
Het was de omineuze slotscène van een verder ook niet heel geruststellende aflevering vanFrontlinie,het onderzoeksjournalistieke televisieprogramma van de VPRO. De makers waren in Niger, waar militairen op 26 juli vorig jaar een staatsgreep pleegden en de regering van president Mohamed Bazoum aan de kant zetten. Presentator Bram Vermeulen had de coupplegers aan de tand gevoeld en ook was hij een kijkje wezen nemen op de plek waar jihadisten een militair konvooi hadden aangevallen. Hij eindigde in Agadez, de woestijnstad die in 2015 een zijtoneel was van de grote vluchtelingencrisis en vanuit waar honderdduizenden migranten de sprong naar Europa waagden.
In antwoord hierop bereikte de Nigerese regering destijds een akkoord met de EU. Smokkelaars werden aangepakt en er kwam geld om de lokale economie te stimuleren. Maar na de coup zette Brussel de financiën stop en in reactie hier weer op besloot de junta om de controles in Agadez op te schorten. Voor het oog van Vermeulens camera rolden plaatselijke smokkelaars even de spieren. Te midden van wolken stof gromden de motoren van tientallen trucks, klaar om de grote oversteek door de Sahara naar Libië te maken.
De staatsgreep in Niger is de zoveelste in een serie van militaire coups die de Sahel, het deel van Afrika waar Niger onderdeel van is, nu verder dreigt te ontwrichten. In de afgelopen vier jaar vonden er in zes landen staatsgrepen plaats, van Guinee aan de Atlantische Oceaan tot Soedan aan de Rode Zee. VN-baas Antonio Guterres sprak van een 'epidemie van staatsgrepen'.
Net als eerder in Mali en Burkina Faso wees ook de Nigerese junta beschuldigend naar de voormalige kolonisator Frankrijk. Inmiddels zijn de vijftienhonderd Franse militairen, bedoeld om Niger te helpen in de strijd tegen het oprukkende jihadisme, gerepatrieerd en is ook de Franse diplomatieke aanwezigheid verdwenen. Net als in Mali en Burkina Faso knoopten de militairen ondertussen banden aan met landen als Rusland en Iran.
De Amerikanen zijn nog steeds in Niger actief met een dronebasis, maar er zijn volop speculaties dat restanten van de Wagnergroep de komende tijd voet in het land zullen zetten. In Mali gebeurde dat eerder al en in buurland Burkina Faso zijn sinds vorige maand soldaten actief van het zogeheten Africa Corps, een door het Russische ministerie van Defensie opgerichte groep die Wagner op termijn moet vervangen.
Wat drijft de coupplegers? De Sahel is van oudsher een regio waar allerlei problemen samenkomen: een hoge bevolkingsgroei, werkloosheid, corruptie onder het politieke establishment en spanningen tussen de sedentaire bevolkingsgroepen in het zuiden en de nomadische volkeren in het noorden. Sinds een jaar of tien is daar nog een belangrijke factor bijgekomen: jihadisme. Dit heeft grote gebieden in de Sahel tot een no-gozone gemaakt en westerse mogendheden willen tot iedere prijs voorkomen dat de regio uitgroeit tot een springplank voor aanslagen in Europa.
De militairen klagen dat de regering hun onvoldoende middelen biedt om het jihadistische gevaar het hoofd te bieden. Dat was al zo in 2012 toen militairen onder leiding van kapitein Amadou Sanogo de zittende Malinese president Amadou Touré ten val brachten. Dat ging weinig zachtzinnig: handlangers van Sanogo takelden Touré met hamers toe en zo'n dertig leden van de presidentiële garde werden zonder enige vorm van proces geëxecuteerd. Toen ik Sanogo het jaar erop interviewde op een legerbasis in de buurt van hoofdstad Bamako klaagde hij dat voor gewonde soldaten geen zorg beschikbaar was, 'terwijl ministersvrouwen zich in Europa voor hoofdpijn laten behandelen'.
Wat te doen? De initiële reactie van de Economische Gemeenschap van West-Afrikaanse Staten (Ecowas), waar Niger, maar ook Mali en Burkina Faso lid van zijn, was om economische sancties af te kondigen. Ook werd gedreigd met een militaire interventie. De sancties raakten met name Niger hard en het land kampt met allerlei acute tekorten, van voedingsmiddelen tot energie. Maar het effect was tegengesteld en de militairen bunkerden zich in.
Onlangs maakten de junta's van Niger, Mali en Burkina Faso gelijktijdig bekend Ecowas te verlaten, en alsof de chaos nog niet groot genoeg was kondigde de Senegalese president vorige week aan de verkiezingen van 25 februari uit te stellen. Ten tijde van de vluchtelingencrisis werd de Sahel, terecht, gezien als de 'nieuwe buitengrens van de Europese Unie'. Wat kunnen we daar nu betekenen? Het is een vraag die dringend antwoord behoeft.
Jihadisme heeft van delen van de Sahel een no-gozone gemaakt