Ongehoorzaam volgens het boekje In het nieuws

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
28 september 2023
Dat consequent volgehouden verzet de wereld kan veranderen, heeft de geschiedenis duidelijk aangetoond. Achter de grootste stappen van morele vooruitgang ging het doelbewust breken van vigerende wetten vooraf. Het beëindigen van koloniale overheersing en slavernij, het verlenen van universeel stemrecht en gelijke rechten ongeacht sekse en ras zijn deels te danken aan moedige activisten die zich weigerden neer te leggen bij wat de wetgever had besloten. Het is dan ook niet gek dat hierover brede consensus bestaat binnen de moderne politieke theorie: burgerlijke ongehoorzaamheid is een legitiem instrument. Soms schieten bestaande middelen - de stembus, een rechtsgang, de demonstratie - tekort om onrecht ongedaan te maken.
Met dat uitgangspunt kun je beginnen de huidige burgerlijke ongehoorzaamheid van Extinction Rebellion (XR) te beoordelen. En dat is iets, zoals socioloog en jurist Kees Schuyt betoogt in deze editie vanDe Groene(pagina 15), wat iedere burger voor zichzelf dient te doen. Telt het tegengaan van fossiele uitstoot als rechtvaardig streven? Wie het welzijn van toekomstige generaties meeneemt in de rekensom kon die vraag altijd al met ja beantwoorden. De steeds alarmerender uitkomsten van klimaatonderzoeken en de nu al merkbare gevolgen van een warmere planeet laten zien dat het een kwestie is ook voor iedereen die nu leeft. Klimaatactivisme, zo bezien, is een daad van medemenselijkheid.
De filosoof John Rawls, die net als Schuyt burgerlijke ongehoorzaamheid uitgebreid bestudeerde, kwam met nog een belangrijk criterium: het doel dat de ongehoorzamen nastreven moet aansluiten bij het rechtvaardigheidsgevoel van een meerderheid binnen de gemeenschap. Anders gezegd: niet iedere particuliere opvatting of onvrede mag zomaar de basis vormen voor het breken van wetten. De wegblokkades van XR doorstaan ook deze toets. Een overgrote meerderheid van de bevolking vindt dat grote bedrijven meer moeten doen om CO2 -uitstoot te beperken. Dat de wet het fiscaal gunstig maakt om het tegenovergestelde te doen gaat daarmee tegen een collectief verlangen in.
Dat XR inmiddels dagelijks de A12 blokkeert is een derde reden om deze actie als legitieme burgerlijke ongehoorzaamheid te beschouwen. Juist de bereidheid om keer op keer bestraft te worden onderstreept het rechtsvaardigheidsstreven. Wie de wet één keer breekt, hoopt wellicht arrestatie te ontlopen. Wie steeds weer op de weg gaat zitten geeft aan de rechtsgang te aanvaarden. Dat blijkens opiniepeilingen een meerderheid van Nederland de doelen van XR wel onderschrijft maar twijfels heeft over het actiemiddel, is iets wat de demonstranten kunnen meenemen in hun overweging. Voor het maatschappelijk oordeel doet het minder ter zake. Er is een beweging opgestaan die het breken van de wet welbewust inzet, en dat doet volgens het boekje. Naast het streven naar rechtvaardigheid, aansluiting bij de gemeenschap en volharding, horen het openbaar aankondigen van acties en geweldloosheid bij legitieme burgerlijke ongehoorzaamheid. Wat betreft de wegblokkades kan XR ook deze vinkjes zetten. Dat de demonstranten een symbolisch doel hebben doet net zomin af aan de legitimiteit van deze beweging. Henry David Thoreau, die de termcivil disobediencemuntte, betaalde symbolisch geen stembelasting als aanklacht tegen slavernij. Doel en middel waren in zijn geval nog verder van elkaar verwijderd.
We hebben, kortom, te maken met een verschijnsel dat in een juridisch grijze zone zit, maar niettemin bestaansrecht heeft. Kees Schuyt maant tot nadenken over de vraag of alle andere middelen inderdaad zijn uitgeput en tot verbreding van het repertoire dat XR nu inzet om een kokende planeet tegen te gaan. Dat kan deze beweging niet alleen. Burgerlijk gehoorzaam protest, al was het maar via de stembus, is iets waar iedereen aan mee kan doen, naast een avant-garde van ongehoorzamen.
De meerderheid van Nederland onderschrijft de doelen van Extinction Rebellion