Wie ben jij?

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
12 september 2024
TELEVISIE Het eeuwige geheugen
Het eeuwige geheugenheet de Chileense documentaire. Wrange, rake titel voor wat zowel het liefdesverhaal van een echtpaar is, als registratie van de door alzheimer toenemende aantasting van het geheugen van de man en de invloed daarvan op hun relatie. Extreem particulier maar tegelijk van brede betekenis doordat prognoses over dementie-ziektes onthutsend zijn. human, uitzendende omroep, houdt zich sowieso veel indringender dan max met de latere levensfase en eindigheid bezig.
Hoofdpersonen Augusto Góngora en Paulina Urrutia behoren tot de categorie Bekende Chilenen (zij actrice en voormalig minister van Cultuur na terugkeer van de democratie; hij kritisch tv-journalist in loden tijden, en daarna programmamaker over boeken, kunst en cultuur). De uitzending in september heeft voor oudere lezers/ kijkers een extra laag: 9/11 was immers vóór New York al beladen, door Pinochets militaire staatsgreep in 1973 en de dood van Allende die dag. Góngora was een tv-maker die, in tijden dat 'zich herinneren' verboden was (zoals dat wettelijk is geregeld in dictaturen, terwijl het in steeds meer democratieën verdacht wordt gemaakt door extreem-rechts) juist het verdonkeremanen van gruwel en schuld aan de kaak stelde - moedig.
'Zonder geheugen weten we niet wie we zijn', zei Augusto bij de presentatie in 1989 vanChile: La memoria prohibida,het boek dat hij met zes geestverwanten schreef en dat hij in het begin van hun relatie aan Paulina cadeau gaf, compleet met ontroerende opdracht. Ze leest die aan hem voor, zoals ze van begin tot eind onophoudelijk probeert hem terug te halen naar hun gedeelde verleden. Naar familie en vrienden. En vooral naar haarzelf.
De film opent met een lange ontwaakscène op het echtelijk bed, waarschijnlijk de eerste scène die voor deze film is gedraaid. Hij noemt zijn naam (die hij vaak zal noemen als houvast en bevestiging) en vraagt allervriendelijkst: 'Wie ben jij?''Yo soy la Pauli.'Hij herhaalt, lacht. 'Aangenaam', en stelt zich nogmaals voor. 'Ik ben gekomen om je te helpen herinneren wie Augusto Góngora was.' 'Dat ben ik.' En prompt zien we hem als jonge kritische reporter. Zoals we haar even later zien in acteerscènes en bij haar benoeming tot minister.
De zegen van beeldarchief van bekendheden, maar ook van homevideo. 'Je hebt twee kinderen.' 'Wie?' Ze noemt de namen. 'En twee broers.' 'Jeetje, jij weet alles.' Ze lachen blij. Het lijkt absurdistisch theater maar is akelig echt. Akelig vooral omdat het verbluffende plezier dat ze soms samen hebben (veel daarvan komt voor haar rekening door haar ijzersterk volhouden en herhalen) en de veelvuldige momenten van teruggekeerd besef van liefde steeds meer onderbroken worden door stil verdriet van haar en bittere wanhoop van hem. 'Waar zijn mijn boeken waar ik zo hard voor gewerkt heb, mijn vrienden?' Ze staan om hem heen. Hij wil naar huis, terwijl hij thuis is. Hij weet nauwelijks wie hij is. Heel dwingend is ze vaak. Ze kan niet anders. Hij overleed vorig jaar, las ik.
Walter van der Kooi
Maite Alberdi,The Eternal Memory,HUMAN 2Doc, woensdag 18 september, NPO 2, 23.10 uur
HUMAN | Augusto Góngora en Paulina Urrutia in Het eeuwige geheugen