Japan krijgt een corruptiebestrijder als premier

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
3 oktober 2024
Tokio -Afgelopen vrijdag kozen 736 Japanners de nieuwe minister-president van het land. Het betrof een leiderschapsverkiezing van de Liberaal Democratische Partij (LDP) - de grootste partij van het land - en de winnaar werd automatisch ook de premier. De keuze was tussen de jongste kandidaat in tijden Shinjiro Koizumi (43), de eerste vrouw ooit Sanae Takaichi (62), of partijveteraan Shigeru Ishiba (67).
Ishiba won en Japan kreeg door een verschil van 21 stemmen niet haar eerste vrouwelijk premier, terwijl Takaichi in de eerste ronde nog 27 stemmen voorliep. Qua proﬁel lijkt de partij voor de veilige optie te zijn gegaan - een man op leeftijd met ruime ervaring als minister van Defensie en Landbouw en voormalig partijvoorzitter - en toch kwam deze uitslag als een relatieve verrassing.
De oud-minister geldt als een tegendraads partijlid dat zich moeilijk laat disciplineren. Hij verliet de partij al eens aan het begin van zijn carrière en sprak zich vaak hard uit over verschillende corruptieschandalen die de LDP rijk is, ook recent toen bleek dat tientallen partijleden illegaal donaties in eigen zak staken. Dat maakt hem niet onverdeeld populair bij zijn partijleden, waardoor zijn uitverkiezing, bij zijn vijfde gooi naar het leiderschap, onverwachts kwam.
Die is te verklaren door het feit dat Ishiba populair is bij het Japanse publiek, met name buiten de grote steden. Dat is belangrijk, want de plattelandstemmer is machtig. In het Japanse districtensysteem waarin de winnaar van het district alle zetels krijgt, zijn plattelandsgebieden oververtegenwoordigd door de trek naar de grote steden. Parlementaire verkiezingen staan volgend jaar pas op de planning maar Ishiba wil deze vervroegen naar eind oktober.
Dan liggen er alvast twee dossiers op zijn bureau te wachten. Japanners hebben te kampen met flinke koopkrachtval vanwege hoge inflatie. Ook speelde recentelijk de precaire China-relatie op. Een Japans jongetje werd doodgestoken in Shenzhen en een Chinees militair vliegtuig schond het Japanse luchtruim. De vraag is of Ishiba er zelf nog een derde dossier naast legt.
Zijn populariteit dankt hij aan zijn onbevlekte blazoen en zijn afkeer van corruptie. Waar zijn partijcollega's de recente historie van illegale partijdonaties het liefst laat rusten, wil het Japanse publiek een hardere aanpak van de tientallen betrokkenen. Dat is een mes dat aan twee kanten snijdt: als hij doorpakt, dan verliest hij direct steun in de partij, doet hij dat niet dan verliest hij die in het land.