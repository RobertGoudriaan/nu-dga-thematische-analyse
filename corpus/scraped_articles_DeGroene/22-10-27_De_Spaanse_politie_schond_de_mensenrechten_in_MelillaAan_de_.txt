De Spaanse politie schond de mensenrechten in Melilla Aan de grens

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
27 oktober 2022
Barcelona- De Spaanse politie heeft op 24 juni in de Noord-Afrikaanse enclave Melilla 470 vluchtelingen illegaal de grens met Marokko overgezet. Dat is de eerste conclusie van het onderzoek van de Spaanse ombudsman naar de gebeurtenissen aan de grens tussen Melilla en Marokko. Een bestorming van de grenshekken door ongeveer tweeduizend Afrikaanse vluchtelingen die Spaans grondgebied probeerden te bereiken en, vooral, het zeer hardhandige optreden van de Marokkaanse en Spaanse grenspolitie leidden tot het grootste bloedbad ooit aan de grens tussen beide landen. Oﬃciële bronnen uit Marokko meldden 23 doden. Maar Marokkaanse en Spaanse ngo's verzekerden dat het werkelijke dodental tweetot driemaal zo hoog lag.
Over de slachtoﬀers en wie daarvoor verantwoordelijk was, heeft ombudsman Ángel Gabilondo zich nog niet uitgesproken. Hij wacht op aanvullend beeldmateriaal van de Guardia Civil - Binnenlandse Zaken heeft hem niet alles gestuurd waar hij om gevraagd had. Maar zijn eerste bevindingen zijn zorgelijk.
Het kantoor waar vluchtelingen politiek asiel kunnen aanvragen staat in Melilla aan de Spaanse kant van de grens. Om het te bereiken moet je eerst een van de meest ondoordringbare grenzen ter wereld oversteken. Toch waren op 24 juni bijna vijfhonderd Afrikanen, de meesten uit Soedan, daarin geslaagd. Ze werden terug geknuppeld. Volgens de ombudsman vond deze uitzetting plaats 'zonder inachtneming van de nationale en internationale wetgeving'.
Dat is een schending van de mensenrechten. Bovendien zouden de Soedanezen door de oorlog in hun land vrijwel zeker in aanmerking zijn gekomen voor asiel. Maar kom bij Fernando Grande-Marlaska niet aan met dit soort bespiegelingen. De Spaanse minister van Binnenlandse Zaken had onlangs in het parlement al zijn lezing van de gebeurtenissen gegeven. Het bloedbad was het - blijkbaar logische en acceptabele - gevolg van een 'gewelddadige en ontoelaatbare poging om de Spaanse grens aan te vallen'. En het antwoord van de politie was aan beide zijden van de grens 'ferm, beheerst en proportioneel' geweest.
Als dat klopte, waarom mochten dan zelfs parlementsleden de video's van de Guardia Civil niet zien? De pushbacks waren volgens de minister trouwens ook geen pushbacks, maar 'afwijzingen aan de grens'. Jammer voor de minister dat iedereen tegenwoordig een mobieltje heeft en dat overvloedig beeldmateriaal van getuigen het tegendeel bewees.
Het aantal in 2022 getelde doden en vermisten aan de buitengrenzen van Europa, volgens het Missing Migrants Project (IOM): 2529