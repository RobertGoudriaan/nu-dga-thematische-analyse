Gevangen in een onzichtbaar systeem Serie Severance

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
20 februari 2025
Vrijwillig acht uur per dag op kantoor werken zonder dat je weet waarvoor, en hoe je leven er buiten uitziet? In de serieSeverancezoeken vier collega's naar de nooduitgang.
In een van de eerste afleveringenvanSeveranceholt het personage Helly R. naar een nooduitgang. Weg wil ze, zo snel mogelijk - weg uit dit grote kantoordoolhof waar ze kort hiervoor opeens ontwaakte, weg van de vriendelijke maar vreemde collega's tot wie ze veroordeeld lijkt, weg omdat ze niet weet wat er gebeurt. Eerder probeerde deze vrouw van achterin de dertig al via de lift te ontkomen, en ze liep de nooduitgang ook door, meerdere keren zelfs. Dat weet ze nog wel. Maar waarom is ze het volgende moment niet buiten, waarom is ze alweer op datzelfde kantoor?
Omdat ze bestaat uit twee personen die elkaar niet kennen - de ene Helly R. werkt acht uur per dag voor het bedrijf Lumon, de andere leidt zestien uur per dag een leven in de buitenwereld, en wat ze delen is welbeschouwd niet meer dan een lichaam. Dit is wat deseverance-procedure inhoudt: er wordt in iemands hersens ingegrepen om eeninnieen eenouttiete scheiden, ofwel om iemands privéleven compleet los te koppelen van zijn werkende bestaan. Dat gebeurt allemaal vrijwillig. Toch? Het lastige is natuurlijk dat de betrokken personen zelf geen grip meer op hun leven hebben, of althans: ze overzien slechts een gedeelte van hun dag. Helly R. werkt op kantoor samen met drie mannen, onder wie Mark S., de tweede hoofdpersoon van deze serie, en ze vragen zichzelf steeds vaker af: krijgt de buitenwereld mee wat zich op dit kantoor afspeelt? En vooral: hoe kunnen ze ontsnappen aan deze zeer rigide scheiding van werk en privé?
Het eerste seizoen vanSeverance,uit 2022, werd veelvuldig geprezen en bekroond, en terecht. De premisse van de Amerikaanse sciencefictionserie is geraffineerd en spannend uitgewerkt, met precies de juiste combinatie van ernst en lichtheid, van vraagtekens en voortstuwende plot. De sfeer die zo ontstaat, is er een van opgeruimde vervreemding à laThe Truman Showen de serieLost,of de sciencefictionliteratuur van iemand als Philip K. Dick. Het gaat om een wereld die lijkt op de onze, alleen is er aan de fundamenten gerommeld, op een manier die aanvankelijk onvoorstelbaar lijkt, maar zoals dat gaat: eerst worden er vragen gesteld, dan is er protest, en vervreemdend snel raken mensen toch aan de situatie gewend.
Maar Helly R. en Mark S. niet.Je zou kunnen zeggen datSeveranceeen serie is over corporate verzet. Niet van figuren die gebukt gaan onder armoede of discriminatie, niet van grote groepen die gebouwen bezetten of leuzen scanderen, maar van keurige maatpakken die opgesloten zitten in een systeem en voelen dat er iets niet klopt. Een scène uit het tweede seizoen: Mark S. ligt op een wat smoezelige bank en wordt in zijn schedel geopereerd. Het is een illegale ingreep, maar hij verlangt ernaar. Een schermpje naast hem toont hoe twee uiteenlopende hersengolven worden samengevoegd. Hij wil de twee persoonlijkheden die in hem huizen weer verbinden, want hij verdraagt zijn eigen gebrek aan overzicht niet, hij moet weten hoe zijn twee levens zich tot elkaar verhouden, welke macht dat bedrijf Lumon heeft. Bij veel series zou een dergelijke operatie een climax vormen, hier is het een uitgangspunt waarop in de volgende afleveringen behendig wordt voortgeborduurd.
Er is voor het tweede seizoen duidelijk een groter budget beschikbaar gesteld en er is meer ruimte voor (visueel) experiment, inclusief afleveringen die zich loswurmen van de hoofdlijn, en met een iets donkerder ondertoon. Maar de wereld van het eerste seizoen is verder intact gebleven. Dus: opnieuw datzelfde enorme klinische kantoorpand, dezelfde acteurs (met heerlijke rollen voor John Turturro en Christopher Walken), en diezelfde hausse van vraagtekens.
Severanceis een serie die, zonder te verzanden in vaagheid, teert op een zekere mate van ondoorgrondelijkheid: er wordt veel gefronst en gespeurd, belangrijke momenten worden vaak vanuit meerdere perspectieven belicht, en Mark S. en Helly R. proberen via soms best complexe subplots in kaart te brengen hoe hun wereld in elkaar zit. Inmiddels hebben ze, ook al voor Marks herseningreep, enige grip op de situatie. Ze weten: zodra ze aankomen op kantoor, doen ze hun persoonlijke spullen in een kluisje, en eenmaal in de lift naar boven wordt hun geheugen door de war geschud. Hun lichaam blijft vanzelfsprekend hetzelfde - inclusief stress en pijn, want ook de makers vanSeveranceweten:the body keeps the score- maar in die paar tellen veranderen ze in hun innie die niets meer van hun verdere bestaan weet.
Natuurlijk is Lumon, een gigantisch internationaal bedrijf gespecialiseerd in biotech, bij dit alles niet te vertrouwen. Natuurlijk hangen in het kantoor overal cameraatjes en microfoons. Natuurlijk worden de werknemers alleen al daarmee misbruikt. HeelSeveranceis gebouwd rond echo's van op hol geslagen kapitalisme. Zelfs de vrij complexe ontsnappingspoging die de climax van het eerste seizoen vormt, is aan het begin van het tweede seizoen alweer onschadelijk gemaakt door Lumon zelf. Dat zet die uitbraakpoging via promofilmpjes namelijk tactvol in: de arbeidsvoorwaarden zouden zogenaamd zijn verbeterd. Het is een strategie die lijkt op hoe multinationals en ook wereldleiders tegenwoordig critici inhuren voor een schnabbel en zo proberen hun kritiek te ontmantelen.
MaarSeveranceis veel te slim geschreven om zulke gelijkenissen ooit expliciet te maken. Voortdurend is voelbaar dat dat deze serie voortkomt uit een politiek ontwrichte tijd, en nergens wordt dat uitgelegd, er zitten geen referenties in naar Amazon of Bezos of Trump en toch is hun aanwezigheid voelbaar.
Het gevolg is dat de serie het verlangen oproept dat de hoofdpersonen zelf voortdrijft: als kijker wil je meer duidelijkheid. Houvast over hoe de wereld nou in elkaar steekt. En wie nou eigenlijk wie bespeelt. Rond dat verlangen ontvouwt zich een vrij ingenieuze plot met veel vooruitwijzingen - het vaste team scenaristen wil zichzelf duidelijk niet herhalen en het verhaal wordt in dit tweede seizoen flink uitgebreid. Maar zoals alle goede sciencefiction gaat de serie uiteindelijk niet om de levendigste verzinsels of om de wildste plot-twists, het gaat om iets heel anders: menselijke verhoudingen die onder extreme omstandigheden op scherp worden gezet.
En dat maakt deze serie zo de moeite waard.Severanceis een uitvergroting van een thema waar al jaren krantenbijlages over vol worden geschreven, waar veel jongeren zich via sociale media en apps veel bewuster mee bezighouden dan hun ouders: de scheiding tussen werk en privé. Dework-life-balancezou je in Mark S.' universum heel helder, of met een modieus woord zelfs geoptimaliseerd kunnen noemen: de twee zijn compleet gescheiden. Zijn werk ettert nooit door in zijn privéleven, tenminste niet voor zover hij zich daarvan bewust is, want zodra hij het Lumon-kantoor uitstapt, weet hij niks meer van zijn werk. In zekere zin is arbeid in zijn leven daarmee compleet transactioneel geworden: hij ruilt dagelijks acht uur met de bijbehorende herinneringen in voor geld.
Zo wordt de severance-procedure ook aangeprezen, via goedlachse filmpjes die Lumon driftig verspreidt: met deze ingreep hoef je nooit meer bewust met werk bezig te zijn, is dat niet ideaal? Kantooruren zijn noodzakelijke ballast, volgens deze beredenering. Wat Mark S. een boeiend hoofdpersonage maakt, is dat niet zozeer deze calculerende houding tot zijn keuze voor de procedure heeft geleid, maar dat hij dagelijks lijdt aan het overlijden van zijn vrouw, ergens in het verleden.
Van die pijn wil hij afkomen, en mede daarom koos hij voor de severance-ingreep, die ook weer vragen oproept: is het niet een soort moord van een innie wanneer de outtie ontslag neemt? En: kun je het iemand eigenlijk wel aandoen om zonder toestemming of overleg ter wereld te komen als hij of zij niets ervaart behalve werkuren bij een gigantisch bedrijf?
Hierom zou je de privé-werkrelatie van deze personages ook compleet verstoord kunnen noemen. Iedereen die deze ingreep ondergaat en die acht uur per dag afstaat voor een keurig salaris, creëert in zekere zin een nieuw mens. Een pendant die over de buitenwereld alleen maar kan fantaseren, die vastzit binnen de muren van het bedrijf. Deze notie wordt versterkt door de inrichting van Lumon: niet alleen is alles blinkend schoon en zijn de muren bijna lichtgevend wit, er zitten geen ramen in het gebouw en de felverlichte gangen zijn zo lang dat ze iets weg hebben van tunnels.
Aan het begin van dit tweede seizoen raakt innie Mark S. in gesprek met zijn drie collega's, inmiddels een soort vrienden, en in het geval van Helly R. zelfs een ontluikende liefde. Waar zou dit kantoor eigenlijk liggen, vraagt iemand. Wyoming? Ze hebben geen idee. Wie in dit universum kiest voor vrije uren zonder enige belemmering van werk, creëert een pendant van zichzelf die voor altijd gevangenzit. Is dat een schrikbeeld, een vorm van vrijheid, of allebei? Waarom doen de goedlachse leidinggevenden alsof er niks raars aan de hand is? Om die vragen cirkelen de hoofdpersonages heen. Ze blijven zoeken naar de nooduitgang, ze voelen dat ze vastzitten in een onzichtbaar systeem, het enige wat ze willen is overzicht. De vraag die na twee seizoenenSeveranceopdoemt, is in hoeverre deze wereld werkelijk zo anders is dan de wereld die wij kennen.
Te streamen via Apple+
Apple TV+ | boven: Britt Lower in de serie ...