Hogere plunderkunde Essay Private equity is anti-ondernemerschap

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
13 februari 2025
Steeds vaker kopen private equity-firma's gezonde bedrijven en instellingen (zorg, onderwijs, huisvesting) op om zichzelf via schimmige Zuidas-constructies te verrijken. De rest blijft kaalgeplukt achter. Economen en politici kijken weg.
Net als arbeid en arbeidsrelatieszijn ook kapitaal en kapitaalverhoudingen onophoudelijk aan verandering onderhevig. Met de groei en bloei van nieuwe verdienmodellen ontstaan nieuwe vormen van kapitaal, verandert de samenstelling van de klasse van kapitaalbezitters, en zo ook het economisch stelsel dat hierop berust: het kapitalisme.
Sinds de jaren zeventig van de vorige eeuw heeft het industriële kapitalisme, dat werd gedomineerd door multinationale bedrijfsconglomeraten, plaats gemaakt voor een gefinancialiseerde economie. De gedereguleerde financiële sector is geëxplodeerd, beurskoersen werden de graadmeter voor bedrijfssucces, machtige managers bekeerden zich en masse tot het zaakwaarnemerschap van de aandeelhouders. Niet eerder werden salaristrekkers voor hun gedienstigheid zo uitbundig beloond als de bedrijfsdirecteuren.
Wel deden vertegenwoordigers van het financiële kapitaal het nóg beter. In de ranglijsten van de rijksten onder de rijken is hun aandeel het sterkst gegroeid. Financiële vermogens veranderden intussen zelf ook. In dehaute financevan vandaag zetten niet zozeer banken de toon, als wel kapitaalfondsen:venture capital-clubs,hedge funds, private equity-firma's.
En hier beginnen meteen de problemen, want wat gaat er schuil achter deze exotische namen? De termen komen uit het financiële speciaal-idioom en zijn voor leken geheimtaal. Dat geldt overigens ook voor veel zakenlui. Vraag een zakenvriend of -vriendin hoe een private equity-bedrijf werkt, en de kans is groot dat hij of zij je het antwoord schuldig blijft. Dat komt doordat geheimhouding de ijzeren wet van de sector is. Het gaat om privaat vermogen, private equity zoals het in de VS heet, niet te verwarren met beursgenoteerde ondernemingen die de Amerikanen 'publiek' noemen.To go publicbetekent een beursnotering aanvragen, met alle informatie- en rapportageverplichtingen die dat met zich meebrengt. In Europa hebben die woorden een andere betekenis. Hier wordt publiek geassocieerd met de overheid en met wat Amerikanen dan weernon-profitnoemen.
Rond de enorme opeenhopingenvan privaat kapitaal zijn enclaves ontstaan van grootgeldbazen en hun hooggeschoolde dienstverleners: advocaten, accountants, fiscalisten. De dynamiek van deze wereld wordt gedreven door zakenbankiers, die tegen hogedeal feespermanent op zoek zijn naar een bemiddelende rol bij overnames, fusies en beursgangen. Het functioneren van deze zorgvuldig afgeschermde rijkjes is onttrokken aan de gebruikelijke vormen van informatievoorziening en verantwoording. De belangen zijn groot, verhullend taalgebruik is de norm: technisch jargon voor ingewijden, stemmige eufemismen voor buitenstaanders, en hardnekkige mystificaties voor algemeen gebruik. Taal en terminologie bieden een eerste inkijkje in deze wereld.
Durfkapitaal is een van de benamingen. Het is een woord dat verleidt en verhult tegelijk. Durfkapitaal ofventure capital- Engels is hier de rigueur - is een vorm van privaat kapitaal van vermogende ingewijden. In een vroeg stadium investeren zij in start-ups in een sector die zij goed kennen, in ruil voor hoge opbrengsten bij succes. Dat gaat nogal eens mis, maar de triomfen die daar tegenover staan maken het aanlokkelijk voor investeerders die zich een verliesje wel kunnen veroorloven, omdat ze, zoals dat heet, diepe zakken hebben. Buitenstaanders komen er zelden aan te pas, en in Nederland vertegenwoordigt durfkapitaal maar een heel klein deel van het private kapitaal.
Verreweg het grootste en invloedrijkste deel bestaat uit opkoopfirma's. Dat vinden de betrokkenen geen prettig woord, maar het is precies waar het om gaat.
Opkopers noemen zichzelf - zachtmoedig, een tikkeltje speels, misschien met een knipoog voor de goede verstaander - bedrijvendokters. Ze zouden zieke patiënten, slecht geleide bedrijven, behandelen om te genezen. De flatteuze gelijkenis gaat alleen niet op, want de opgekochte firma's zijn niet ziek. Opkopers nemen gezonde bedrijven over, ondernemingen waar wat te halen valt. Dat die daar 'beter' van zouden worden, is een van de sprookjes die de bedrijfstak zelf graag verspreidt.
Veel van de bekendere overnames leidden immers tot de dood van de patiënt: de behandelde bedrijven gingen failliet. Hoe het met de sterftekans precies zit, is niet makkelijk te achterhalen, geheimhouding kenmerkt nu eenmaal de sector. Maar volgens recent onderzoek gaan bedrijven in handen van opkopers vijf-tot tienmaal vaker failliet dan vergelijkbare ondernemingen. De ervaren zakenbankier Jeffrey Hooke, auteur vanThe Myth of Private Equity(2021), noemt het een van de best bewaarde geheimen van de bedrijfstak.
In de wolk van woorden die de sector omringten aan het zicht onttrekt is de term 'participatiemaatschappijen' de liefdevolste aanduiding. Niet voor niets werd die uitverkoren tot de officiële benaming. Hun invloedrijke lobbyclub, al jaren voorgezeten door VVD-prominent Annemarie Jorritsma, heet de Nederlandse Vereniging van Participatiemaatschappijen, de gemeenschap van organisaties die participeren in het kapitaal van ondernemingen. Marketingtechnisch goed gekozen, want al weet je er geen snars van, de woorden doen het denken voor je. Wat spontane associaties - participeren is goed, verenigingen zijn gezellig - zijn afdoende om een positieve betekenis in je hoofd vast te zetten.
Risicokapitaal is ook zo'n woord. Eveneens favoriet bij lobbyisten, klinkend als geld dat stoer en onmisbaar is. Ook die term is misleidend, want de opkoperij bestaat eruit de risico's voor opkopers te minimaliseren en maximaal af te wentelen op andere belanghebbenden (werknemers, leveranciers, financiers, de Belastingdienst). Dat is de verborgen kern van hun werkwijze. Het opkoopwezen is in dat opzicht de tegenhanger van durfkapitaal. Dat berust op het bekendehigh risk, high profit-principe. Opkopers daarentegen ontwikkelden een onweerstaanbare nieuwe formule:low risk, high profit.
Tot hun grote en niet geheim gebleven ergernisstaan participatiemaatschappijen ook te boek als 'sprinkhanen'. De toenmalige minister van Economische Zaken Joop Wijn gebruikte het woord kort na zijn aantreden in 2006. Omdat het bij private equity eerst en vooral gaat om opkoopfirma's, is het een pakkend beeld. Dit zijn inderdaad geen ondernemingen van stoutmoedige starters met innovatieve producten en visionaire projecten, maar opkopers van al bestaande bedrijven. De opgekochte ondernemingen worden achter de coulissen aan een geheime behandeling onderworpen om daarna in onderdelen of als geheel te worden doorverkocht.
Terugkerende schandalen over de bedrijfsbehandelingen moeten de bijbelvaste CDA-politicus Wijn hebben doen denken aan het bijbelboek Joël: 'Wat de ene sprinkhaan overliet, heeft de tweede afgeknaagd, wat de tweede nog overliet, heeft de derde afgemaaid en wat na de derde overbleef, heeft de vierde kaalgevreten' (Joël 1:4).
Daar waren de participatiemaatschappijen niet blij mee. In de anders muisstille sector stak een storm van verontwaardiging op. Over een breed front deden lobbyisten en andere zaakwaarnemers hun werk. Wijn moest op zijn schreden terugkeren en in plaats van verdelgingsmiddelen te bespreken, zegde hij een onderzoek toe. In hun rapport concludeerden Rotterdamse economen dat private equity gemiddeld genomen een 'positieve rol speelt bij het verbeteren van de bedrijfsprestaties'. Weliswaar was het overgrote deel van de sector, dat van de toen oprukkende Amerikaanse en Britse opkopers, buiten beschouwing gebleven, maar dat kwam volgens de onderzoekers doordat de opdrachtgever, het ministerie van Financiën, niet zelf onderzoek wilde laten doen maar een literatuurstudie verwachtte(NRC,3 november 2007). Een merkwaardige redenering, maar Wouter Bos (PvdA), die Wijn inmiddels was opgevolgd, toonde zich tevreden; de zorgen over oudtestamentische plagen waren ongegrond.
Bij deNRCdachten ze daar anders over. In een hoofdredactioneel commentaar,Het prostitutiemodel(5 november 2007), werden de opkoop- en behandeltechnieken in herinnering geroepen (hoge schulden, afknijppraktijken, inkomstenderving voor de Belastingdienst) en kwam een heel ander beeld naar voren dan de Rotterdamse economen hadden gepresenteerd. Hun onderzoek werd - 'om netjes te blijven' - omschreven als 'beperkt en gebrekkig'.NRC-verslaggever Jeroen Wester deed over de modus operandi van de opkopers een boekje open:Help! We worden overgenomen: Alle trucs van moderne investeerders(2008), maar de Haagse karavaan was toen al verder getrokken.
In 2015 was er nog even een reprise van het debat. Ook toen deden de lobby en haar dienstverleners hun werk en was de uitkomst overeenkomstig. Bij monde van minister Jeroen Dijsselbloem (PvdA) zag de regering geen aanleiding tot ingrijpen, wel tot nader onderzoek. Ditmaal verwierven Amsterdamse economen de opdracht en werd opnieuw een sussend rapport afgeleverd. Weliswaar kunnen er excessen optreden, maar Nederland, aldus Arnoud Boot, is beter af mét dan zonder private equity. Tot op de dag van vandaag worden zijn woorden eerbiedig gereciteerd door deprivate equiteers.
Beide rapporten zouden nog eens moeten worden bekeken, omdat ze van grote invloed zijn geweest op het uitblijven van overheidsbeleid. Dat kan ik hier niet doen, maar het literatuurgebruik was selectief, het ontbrak niet aan problematische aannames en het eigen onderzoek was zeer beperkt. Dat laatste werd door de onderzoekers onderkend, al weerhield het hen niet van verstrekkende generalisaties.
Het is wonderlijk, maar de gediplomeerde deskundigen - economen, bedrijfskundigen, juristen - lijken onderzoek naar opkopers en opkooppraktijken te mijden. Dat kan niet liggen aan de beperkte betekenis daarvan. Privaat kapitaal speelt een sleutelrol in de Nederlandse economie. Weliswaar houden officiële instellingen als het CBS, het CPB en De Nederlandsche Bank dat niet of nauwelijks bij, maar onderzoek vanHet Financieele Dagbladconcludeerde in 2023 dat private equity een stormachtige groei heeft doorgemaakt. Na het Verenigd Koninkrijk is Nederland het land met de meeste opkoperij in Europa. De bijna tweehonderd grote en middelgrote opkoopfirma's zijn doorgedrongen tot in de 'haarvaten' van de Nederlandse economie.
Alle bedrijven en bedrijfjes, van kleine eenmanszaken en locale ondernemingen tot aan de grootste, beursgenoteerde concerns, zijn een potentiële prooi geworden van opkopers. In alle bestuurskamers heerst de vrees om te worden ingelijfd en uitgekleed. Om dat voor te zijn hebben nogal wat bedrijven de kuur van de opkopers zelf maar vast doorgevoerd. Daardoor zijn de bedrijfs- en bestuurstechnieken die opkopers opleggen aan hun prooi zo ongeveer het dominante ondernemingsmodel geworden. Grote beursgenoteerde ondernemingen,public equity,zijn steeds meer gaan lijken op hun belagers, private equity. In de VS is dat al sinds de jaren negentig van de vorige eeuw het geval, het Verenigd Koninkrijk volgde, Nederland kwam daar onmiddellijk achteraan.
Hoe komt het eigenlijk dat economenen bedrijfskundigen hier zo weinig oog voor hebben? Op de website die economen onderhouden over hun vakgebied, MeJudice, worden ruim veertig rubrieken onderscheiden; private equity hoort daar niet toe, participatiemaatschappijen evenmin. Sprinkhanen trouwens ook niet. Wordt hier misschien groepsgewijs weggekeken? De blik afgewend van een conflictueus en controversieel universum.
Zet je de bril op waarmee economen de wereld bezien, dan moet je veronderstellen dat zij, net als alle anderen in hun modellen, rationeel hun eigen belang najagen. Een kosten-batenafweging makend besluiten ze tot actie als het loont, tot niets doen als dat niet zo is. Kennelijk is het nuttiger om hier niks te doen, geen onderzoek te entameren naar een bedrijfstak, waar schandalen chronisch zijn, maar waar veel geld omgaat, lucratieve opdrachten te verwerven zijn en afgestudeerden aanlokkelijke banen kunnen vinden. Je moet niet je eigen markt bederven.
Deze 'economische benadering' van de mensenmaatschappij is de afgelopen decennia toegepast op zo ongeveer alle terreinen. Economie gaat als vak allang niet meer alleen over economie als sector van bedrijvigheid. De economiebeoefening is omgevormd tot een algemene benadering van menselijk gedrag, ongeacht het maatschappelijke domein in kwestie. Er zijn economisch specialisten van alles en iedereen, niet alleen van handel, bankwezen en industrie, evenzeer van recht en criminaliteit, publieke dienstverlening, gezinnen en families, sport, kunst en cultuur, tot en met de onwaarschijnlijkste onderwerpen als verslaving aan toe, die zich helemaal niet lenen voor de 'rationele keuze'-benadering die de economische analyse eigen is. Er is ook een grappige variant van het economisch imperialisme:freakonomics,en inmiddelssuper freakonomics.
Op deze overweldigende expansie is één saillante uitzondering. Wat ontbreekt is de economie van economen en de economische wetenschap. Alle anderen zijn onderworpen aan de blik van economen en de benadering van economische analyses, alleen de economen zelf niet.
Sociologen spreken in zo'n geval van strategische onwetendheid. Dat is niet zo'n bekend verschijnsel, maar het komt veel voor. Zo doen universitaire fiscalisten niet of nauwelijks onderzoek naar belastingontwijking - toch geen onbelangrijk onderwerp voor belastingbetalers die de universiteiten bekostigen. Hoogleraren belastingrecht zijn alleen in overgrote meerderheid ook verbonden aan de grote kantoren die de belastingontwijking van vermogende klanten verzorgen. En zij leiden hun studenten op om in hun voetsporen te treden. De schaal waarop dit gebeurt in de rechtswetenschap en de accountancy is dusdanig dat het de integriteit van het hele vakgebied heeft aangetast.
Rond private equity doet dit zich ook voor. Onderzoek hiernaar lijkt vaker te worden gedaan door onderzoeksjournalisten, klokkenluiders of betrokken professionals dan door academische specialisten.
Private equity kwam op in de jaren tachtigvan de vorige eeuw, toen in de VS vermogende buitenstaanders(raiders)met veel geleend geld bedrijven overnamen(leveraged buyouts). Omdat dit tegen het zittende management in ging, stonden ze bekend als 'vijandige overnames'. Om de 'aandeelhouderswaarde' van de gekochte onderneming te verhogen, voerden de opkopers drastische herstructureringen door opdat het bedrijf met fikse winst kon worden doorverkocht. Hier komen de uitdrukking 'aandeelhouderswaarde' en de roemruchte doctrine vandaan. Het genereren van 'aandeelhouderswaarde', zo stelden de belagers, zou het enige criterium moeten zijn bij het beoordelen van het bestuur van ondernemingen. De nieuwe leer werd al snel door het management zelf omarmd. Dit profiteerde daar royaal van, en 'vijandige overnames' werden voortaanmanagement buyouts:ze blevenleveraged,betaald met vooral geleend geld. Opkopers en management kopen gezamenlijk een bedrijf, halen het van de beurs en verkopen het na een duchtige aandeelhouderswaardebehandeling weer door. En bij elke transactie fêteren de betrokkenen zichzelf op de riantste vergoedingen, bonussen, opties en aandelenpakketten.
De opkoperij verbreidde zich vervolgens naar het midden- en kleinbedrijf, ook naar coöperatieve ondernemingen, familiebedrijven en dienstverlenende stichtingen. Daarbij werd een nieuwe strategie aan het repertoire toegevoegd: kleine bedrijven opkopen, een voor een, en die samenvoegen in ketens. Dat deed HAL Holding met brillenwinkels, om een voorbeeld te noemen. Op dit moment gebeurt het met praktijken van tandartsen, dierenartsen en huisartsen. De monopoloïde ketens die zo ontstaan hebben een schaal waarop de beproefde behandeltechnieken kunnen worden toegepast. Zo neemt door schaalvergroting de leencapaciteit toe en die speelt een sleutelrol in het verdienmodel.
Schuld als verdienste.
De kern van de private opkoperij is schuldfinanciering. Je koopt een bedrijf met geleend geld en transformeert de koopsom viafinancial engineeringtot een schuld op de balans van de onderneming zelf. Voor de opkopers heeft dat allerlei voordelen. Zo hoeven ze zelf niet of nauwelijks te investeren, lopen daardoor niet of nauwelijks risico, maar profiteren wel maximaal. De aanzienlijke rentelasten zijn voor het bedrijf bovendien (deels) fiscaal aftrekbaar, waardoor de winst- en vennootschapsbelasting naar beneden duikelt.
De minimale inleg maakt ook nog een ander hefboomeffect mogelijk. Stel: je koopt een bedrijf voor honderd miljoen, legt zelf één miljoen in (de gebruikelijke één procent) en eigent jezelf elk jaar vijf à zeven miljoen toe (vaak genoemde percentages van de koopsom). Dan is het rendement op je inleg vier-tot zeshonderd procent per jaar. Daar valt niet tegenop te ondernemen.
Aan de andere kant van de bedrijvigheid dwingt de hoge schuld tot onmiddellijke kostenbesparingen. Er wordt rap bezuinigd op alles waarop bezuinigd kan worden. Vastgoed en andere bezittingen worden verkocht en terug gehuurd(sale and leaseback).Op personeelskosten, inkoop, leveranciers en investeringen wordt bespaard. Het gevolg is dat de winst op korte termijn toeneemt, maar het verdienvermogen op langere termijn inzakt. Verkoop van vastgoed levert snel geld op, maar het terugleasenvan gebouwen is op termijn aanzienlijk duurder.
Opkoperij is zo een spel met de tijd: je moet voldoende tijd hebben om te saneren, maar weer vrij snel doorverkopen (de 'exit-strategie') voordat de nadelen daarvan zichtbaar worden. En die nadelen, zo blijkt keer op keer, zijn legio. Werknemers moeten meer doen, flexibeler zijn, rechten opgeven. Hun motivatie neemt af. Klanten klagen over kwaliteitsverlies van de geleverde producten of diensten. Leveranciers komen in opstand tegen verslechterde leveringsvoorwaarden en langere betalingstermijnen. Teruglopende investeringen staan aanpassingen en vernieuwing in de weg.
Bijna altijd gaat het om het zo snel mogelijk te gelde maken van wat over een langere periode is opgebouwd (gemotiveerd personeel, naamsbekendheid, merkentrouw). Langetermijnbelangen worden geofferd aan kortetermijnbaten. Het profijt is bovendien vaak eenmalig. Ook de gehaaidste opkoper kan het tafelzilver maar één keer verkopen.
De kortetermijnwinsten komen bovendien ten goedeaan de kleinst mogelijke groep. Het resultaat van de financieel gedreven operaties is een opwaartse herverdeling van baten. Het is eentrickle-up-economie. Private equity is de geavanceerdste vorm van waarde-toe-eigening door een specifieke fractie van het kapitaal: de opkopers. De 'algemene partners' van de opkoopfirma - de opkopers - verdienen bovengemiddelde bedragen door zichzelf extreme beloningen toe te kennen. Die bestaan uitfees,vergoedingen, en (super)dividenden. Er zijn vaste en flexibele fees. De vuistregel is twee procent van de overnamesom vast, onafhankelijk van het geleverde werk en de prestaties. Jaarlijks. Dat is in één jaar al het dubbele van de gebruikelijk inleg van één procent; een winst van honderd procent.
Daar komen allerlei andere fees bovenop (management-fees, performance-fees, advies-fees). De inventiviteit is hier groot. Bij elkaar leidt dit tot inkomsten die oplopen tot zo'n zeven procent van de aankoopkoopsom. Elk jaar opnieuw. Daar komt dan nog zo'n twintig procent bij van wat boven een afgesproken bedrag ligt bij doorverkoop van het uitbehandelde bedrijf. Door juridische constructies wordt dat bedrag(carried interest)weer niet belast als inkomen, maar in het beduidend lagere tarief van de vermogensbelasting (of in Nederland in de 'pretbox' voor ondernemers, box 2). Naast fees is er het (super)dividend. Om dat te betalen worden weer aparte leningen afgesloten. Vestiging in een belastingparadijs is weer een andere bron van financiële optimalisering.
Deze uiteenlopende inkomensstromen leiden voor de opkopers tot een veelvoud van wat de bedrijfsleiding en reguliere aandeelhouders gewoonlijk uitbetaald krijgen. De beleggers in de fondsen van het opkoopbedrijf, delimited partners,zo is uit onderzoek gebleken, verdienen feitelijk niet meer dan als zij hun geld zouden hebben belegd in een indexfonds. De hoge rendementen worden behaald door de opkopers, niet door de investeerders. Dat die mee zouden delen in de bovengemiddelde winsten is een andere mystificatie van de bedrijfstak.
Dat het risico op faillissement door hoge schuldentoeneemt, spreekt voor zich. Nee, merkwaardig genoeg toch niet. Volgens sommige economen zijn private equiteers zulke grootmeesters in het besturen van ondernemingen dat ze het verhoogde risico makkelijk aankunnen. Gegevens over faillissementen weerspreken dit, maar dat weerhoudt volgzame leden van de lobby niet om dit keer op keer te herhalen.
Steevast brengen ze daarbij nog een ander argument in stelling. Hoe het met dat faillissementsrisico dan ook zit: opkopers hebben toch helemaal geen belang bij het faillissement van hun eigen onderneming?
Schijn bedriegt. De werkelijkheid is dat opkopers - de algemene partners van de opkoopfirma - van een eventueel bankroet helemaal geen last hoeven te hebben. Allereerst omdat zij zelf nauwelijks eigen kapitaal inbrengen. Rond de één procent van de koopsom. Degenen met wier geld de opkoopactiviteiten plaatsvinden (pensioenfondsen, individuele grootbeleggers, familiefondsen), de limited partners, investeren een veelvoud daarvan. Maar het grootste deel van de overnamesom wordt geleend, komt als schuld op de balans van het bedrijf, en dus ten laste van de onderneming zelf. Dat geldt ook voor de exorbitant hoge transactie- en advieskosten: advocaten die contracten opstellen, zakenbankiers die adviseren, fiscalisten die belastingen ontwijken, accountants die met vennootschappen knutselen. Met elkaar vormen zij hetfinancieel-juridisch complex,zoals je het kunt noemen, dat vandaag de dag het zakenleven domineert. De Zuidas in Amsterdam is daar het ongenaakbare symbool van.
Opkopers zijn dus niet alleen geen ondernemers - het zijn opkopers - maar het zijn ook geen investeerders. Dat is weer een andere mystificatie. Wat het geheim is van participatiemaatschappijen? Dat ze (bijna) niet participeren. Degenen die dat wel doen en risico lopen, zijn de investeerders in de fondsen van de opkopers, de kredietverstrekkers en de onderneming zelf, samen met werknemers, leveranciers en anderen die van de onderneming afhankelijk zijn.
De financiële alchemie van private equity bestaat eruit dat degenen die het minste risico lopen, de opkopers, de hoogste beloningen opstrijken. Dat is geheel in tegenspraak met wat over ondernemerschap in de leerboeken economie en bedrijfskunde staat. Ondernemerschap moet worden beloond, zo staat geschreven, omdat het risico's met zich meebrengt die anderen niet willen nemen. In de wondere wereld van private equity gebeurt het tegendeel. Hoge financiële baten worden niet behaald als beloning voor succesvol ondernemerschap, maar door financieel-juridische constructies, waarmee je maximaal kunt profiteren van het ondernemerschap van anderen, tegen minimale kosten en risico's, geheel en al buiten de openbare informatievoorziening en verantwoording om.
Afgezien van hun minimale eigen inbreng zijn opkopers ook nog om andere redenen bereid het verhoogde faillissementsrisico aan te gaan. De eerste reden volgt uit een eenvoudige redenering (die je alleen nooit terugvindt in officiële studies). Als de opkopers door alle fees en dividenduitkeringen meer uit een bedrijf weten te halen vóór het faillissement dan hun eigen inleg, dan is de koop al winstgevend. Volgens een basale economische logica is het faillissement dan eenminor risk. Dat werpt een heel ander licht op decommon sense-gedachte dat geen bedrijfsleider belang heeft bij het eigen faillissement.
Er is nog een reden waarom opkopers, anders dan ondernemers, bij een faillissement de dans ontspringen. Ze maken gretig gebruik van technieken om van een faillissement te profiteren. Als opkopers naast hun minimale eigen inleg zelf geld lenen aan het opgekochte bedrijf, de veelvoorkomende 'aandeelhouderslening', profiteren ze ook daar optimaal van. Ze innen allereerst de extreem hoge rente die ze het bedrijf - buiten de markt om - zelf opleggen. Woekerrentes zijn een vast onderdeel van het repertoire om geld te onttrekken aan de onderneming. Zo'n aandeelhouderslening kan bovendien worden verstrekt onder voorwaarden, die uiteraard ook geheim blijven, bijvoorbeeld met de bedrijfsvoorraden als onderpand (zogenoemd pandrecht). Wordt na het faillissement de boedel verkocht, dan staan de opkopers vooraan in de rij met schuldeisers. De Belastingdienst, werknemers, leveranciers, allemaal hebben ze het nakijken.
Denkbeeldig voorbeeld? Nee, het komt geregeld voor. Bijvoorbeeld bij Intertoys. De speelgoedketen werd in 2017 door Blokker verkocht aan het Britse opkopershuis Alteri. Veertien maanden later ging het bedrijf met 3400 werknemers en vijfhonderd vestigingen failliet. De oppositie stelde Kamervragen, maar ook toenmalig minister Sander Dekker (VVD) kon weer geen reden bedenken om maatregelen te nemen. Deze keer met als argument dat de Britten met voorrang nooit meer zouden kunnen terugkrijgen dan ze hadden uitgeleend. Wie hem dit had ingefluisterd is niet bekend, maar juist was het niet. Feitelijk verdiende Alteri, mede door de boedelverkoop, een veelvoud van het ingelegde én het uitgeleende geld. De curator rapporteerde over de gang van zaken, maar wie leest de rapporten van curatoren als ter zake kundige economen, bedrijfskundigen en juristen te druk zijn met wegkijken?
De private opkoperij wordt gedreven door de meest extremevorm van waarde-onttrekking aan de opgekochte ondernemingen, zonder dat dit voor de opkopers noemenswaardige risico's met zich meebrengt, en zonder dat iets van hun werkwijze zichtbaar en controleerbaar is. De excessen die ondanks uiterste voorzorg geregeld aan het licht komen, worden wel bestempeld als incidenten die niet relevant zouden zijn. Waar gehakt wordt vallen spaanders, nietwaar? Maar in de aanhoudende affaires doen zich keer op keer exact dezelfde patronen voor. De private, financieel-juridische machinaties die steeds weer opduiken zijn geen incidenten, ze vormen het verdienmodel van de hele bedrijfstak. Excessen zijn het, omdat het hele verdienmodel excessief is.
Economen hebben zo hun eigen sofismen om deze processen te beschrijven. Zij spreken over verbeterde 'doelmatigheid', maar laten de kosten hiervan goeddeels buiten beschouwing. Ze loven de 'disciplinerende' werking van schuld zonder de risico's daarvan mee te wegen. Ze onderstrepen het verbeterde 'rendement', maar beperken dit tot kapitaalwinst. Afgemeten aan hun eigen standaarden lijken me dit kostenbatenanalyses van likmevestje. Het is een kortzichtige en eenzijdige kijk op de bedrijfswerkelijkheid, die uitgaat van opkopersbelangen, andere belangen miskent en de ontwikkeling van ondernemingen op de langere termijn geheel en al wegcijfert.
Uitgerekend dit extreme model, deze vorm vanextractief kapitaal,verspreidt zich nu razendsnel in de zorg, het onderwijs, de huisvesting en de kinderopvang. Mirjam de Rijks onlangs verschenen boekGekaapt door het kapitaalgaat daarover. Toen afgelopen zomer de huisartsenketen Co-Med (vijftigduizend patiënten) failliet ging, waren de feiten die boven water kwamen geen verrassing: minimale investeringen, hoge schulden, zelfverrijking door de opkopers, valse beloftes bij praktijkovernames, verhoogde prestatiedruk (meer patiënten behandelen), verslechterde bereikbaarheid, kwaliteitsverlies in de behandelingen.
Private equity en zorg, zo concluderen recente Amerikaanse en Engelse studies, zijn onverenigbaar. Minister van Volksgezondheid Fleur Agema (PVV) begon haar ministerschap met te verklaren dat zij het door een Kamermeerderheid gewenste verbod op private equity in de zorg niet zal uitvoeren. Als Kamerlid had ze daar in 2023 nog voor gestemd.
Ver weg van het politieke strijdgewoel doet de lobby in stilte haar werk nog even doeltreffend.
Opkopers noemen zichzelf - zachtmoedig, een tikkeltje speels - bedrijvendokters