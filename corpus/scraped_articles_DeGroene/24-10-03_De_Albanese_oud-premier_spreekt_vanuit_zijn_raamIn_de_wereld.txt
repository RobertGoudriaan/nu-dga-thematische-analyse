De Albanese oud-premier spreekt vanuit zijn raam In de wereld

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
3 oktober 2024
Tirana -Ergens ver boven ons, voorbij de boomtoppen en eigenlijk net buiten het zicht, spreekt de bijna tachtigjarige Sali Berisha, nog altijd met krachtige stem en helder articulerend. Wij zijn met meer dan honderd, voornamelijk kortgeknipte mannen. Iedereen is boven de vijftig, de helft boven de zeventig jaar oud. De meesten van ons staan hier iedere dag, onder het raam van de president uit de jaren negentig, premier van 2005 tot 2013. Sinds september heeft hij huisarrest. Berisha wordt vervolgd voor corruptie; hij zou zijn schoonzoon onrechtmatig hebben laten profiteren van de privatisering van overheidsgrond.
Dit is al de 263ste avond dat hij vanuit zijn raam zijn trouwste supporters toespreekt.
Iemand uit mijn voetbalteam zei dat ik het echt eens moet zien, het dagelijkse spektakel in de Rruga Mustafa Matohiti, een straat in het hart van Tirana.
De scheldwoorden zijn niet van de lucht. Politiek is in Albanië niet een spel van zachtmoedigen. Ook Sali Berisha, de dokter, viel al vroeg op door zijn gewelddadige retoriek. Nog geen vijf jaar geleden riep hij burgers op, tijdens een live uitgezonden toespraak in het parlement, om 'de wapens op te pakken' tegen de regerende premier Edi Rama, om 'deze zieke paranoïde gek' te verdrijven.
'Treed af', zei hij tegen Rama, 'om jezelf het lot te besparen van je spirituele vader, Enver Hoxha.' Pijnlijk genoeg was dat een dictator die tot zijn dood in 1985 aan de macht bleef. Politiek vervolgden kwamen soms pas in 1991 vrij. Een van hen, de schrijver Fatos Lubonja, verbleef zeventien jaar lang in de gevangenis. In 2015 ontving hij de Nederlandse Prins Claus Prijs, na verschijning van een boek waarin hij vertelt over de strijd, niet tegen Hoxha, maar tegen Berisha, die in de jaren negentig een vrijemarkteconomie probeerde te verenigen met een autoritair regime, zonder vrije pers of respect voor mensenrechten.
Lubonja zegt nu, in zijn huis even buiten Tirana, dat het niet zo relevant meer is wat Berisha zegt vanuit zijn raam. 'Wat je ook van de man vindt, dat hij daar staat, gevangen in zijn huis, is symbolisch voor onze samenleving nu. Tien jaar geleden was hier nog een soort van pluralisme: oligarchen die elkaar bestreden. De huidige premier heeft ze, Poetin-stijl, allemaal op één lijn gekregen, ook de meest gevaarlijke, met banden in de criminele wereld. Tegelijk staat de oppositieleider dagelijks machteloos voor zijn raam.'