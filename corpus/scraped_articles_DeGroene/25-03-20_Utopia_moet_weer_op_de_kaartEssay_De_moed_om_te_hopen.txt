Utopia moet weer op de kaart Essay De moed om te hopen

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
20 maart 2025
Waarop durven we tijdens de huidige ecologische en politieke crises nog te hopen? Want zonder hoop verandert er niets. Filosofen als Hannah Arendt en Rosa Luxemburg ontleenden hoop aan ons kritisch denkvermogen en onze bereidheid tot verzet.
Hoewel weinig in de wereld aanleiding geeftom hoopvol te zijn, heb ik aan mijn boek toch de titelTijd is hoopgegeven. De kaarten van de wereld zijn niet goed geschud, de kranten sommen de ene na de andere rampspoed op, en tóch heb ik voor deze titel gekozen, omdat ik wil vasthouden aan de filosofische veronderstelling dat tijd in meer dan één opzicht aan hoop verbonden is. We zijn als mensen in de tijd verankerde wezens, die reflecteren op wat er zich in het verleden aan goeds én kwaads heeft voorgedaan, maar ook uitstaan naar een toekomst die van tevoren niet geheel bepaald kan worden. Dit ongewisse aspect van de tijd is een van de kieren waardoor de hoop naar boven kan kruipen. We weten dat de ecologische en politieke crises steeds onheilspellender vormen aannemen, maar we hebben de hoop nodig om daartegen in verzet te komen.
'Waar geen hoop is, is het onze plicht om die uit te vinden', schreef Albert Camus, en ik zeg het hem graag na. Niet vanuit een lichtzinnig optimisme, maar vanuit de gedachte dat hoop met het verwachten van het onverwachte, met nadenken over het verleden én met verbeeldingskracht te maken heeft. Hoop richt zich niet zozeer op een concreet voorwerp of situatie, want dan hebben we met een wens van doen, maar op abstractere zaken als het goede of de vrijheid.
Op de vraag 'waarop mogen we hopen?' antwoordde Kant dat we onze hoop op het hoogste goed -summum bonum- hier op aarde moesten richten. Ruim een eeuw voor Nietzsche liet hij de hoop radicaal van richting veranderen. De hoop moest niet langer omhoog, op het verwerven van een plek in het hiernamaals, gevestigd worden, maar op alles wat in deze wereld verbetering behoeft. Goed handelen betekent voor Kant gehoor geven aan morele wetten, maar ook de moed hebben om kritisch en autonoom na te durven denken én te hopen op een betere, 'ideale' samenleving, ja zelfs op een 'eeuwigdurende' vrede. Zijn filosofie was niet alleen een oproep om na te durven denken,sapere aude,zoals vaak wordt benadrukt, maar ook om te durven hopen,sperare aude.
Waarop durven we in deze tijden nog te hopen? Tegenwoordig geven we vaak een stamelend antwoord op die vraag, omdat we niet goed weten of er nog wel iets te hopen is, of omdat we bang zijn voor naïeve optimist te worden uit gemaakt. Hoop is echter iets heel anders dan optimisme. Hoop kan eerder als een voorwaarde voor verandering beschouwd worden. Zomaar optimistisch zijn dat het wel goed zal komen, zonder kritische reflectie en zonder de urgentie te voelen dat het anders moet, getuigt inderdaad van naïviteit. InHoop zonder optimisme(2019) beschrijft Terry Eagleton de hoop als de 'katalysator voor verandering'. Hij geeft toe dat het niet meevalt hoop te behouden in een tijd van 'nederlagen en crises', maar hij houdt ons tegelijkertijd voor dat we van tevoren nooit zeker kunnen zijn of we een strijd zullen winnen of verliezen.
Optimisme zonder hoop en zonder kritisch bewustzijn zal alles bij het oude laten en niets kunnen veranderen, net zo goed als een louter kritische houding innemen zonder een hoopvol perspectief te schetsen in cynisme of fatalisme zal uitmonden. We hopen en vrezen, en dan hopen we weer, drijvend op de golven van de tijd, die behalve een oceaan aan voorbije gebeurtenissen, even schitterend als vreeswekkend, ook de nog niet ingeloste belofte van het toekomende in zich draagt. Een teveel aan angst en onzekerheid dreigt deze belofte aan ons oog te onttrekken, en er slechts de onrust van de wanhoop voor in de plaats te stellen. Ik spreek daarom liever van een 'hoopvol pessimisme', dat recht doet aan de benarde positie waarin we ons in ecologisch en politiek opzicht bevinden, maar de hoop op onverwachte wendingen in de toekomst niet bij voorbaat ten grave draagt. Een hoopvol pessimisme dat zowel geïnspireerd wordt door Walter Benjamins 'georganiseerde pessimisme', waarbij zo veel mogelijk kritische stemmen zich verenigen, als door het hoopvolle denken van Ernst Bloch.
Ernst Bloch (1885-1977) is een van de moderne denkersdie inDas Prinzip Hoffnung(1951) de tijd zelf aan de hoop heeft verbonden. Na zijn gedwongen vlucht uit nazi-Duitsland zette Bloch zich begin jaren veertig in New York aan het schrijven van zijn ruim duizend pagina's tellende studie over de hoop, waarschijnlijk om zichzelf te midden van de verschrikkingen nog enige moed in te spreken. Het boek, waaraan hij eerst de titelDromen van een betere wereldgaf, behandelt de hoop vanuit alle mogelijke perspectieven, van alledaagse dagdromen tot mythen en sprookjes, van filosofische verhandelingen tot muziek, literatuur en utopische vergezichten. Hoop is 'het belangrijkste affect van de mens', schrijft Bloch, omdat de hoop ons inspireert geen genoegen te nemen met het geweld en onrecht dat dagelijks plaatsvindt en daartegen in opstand te komen.
Tijd als hoop betekent voor hem een gericht zijn op 'de actualisering van het nog onvoltooide', oftewel de hoop op 'nog niet' gerealiseerde mogelijkheden. Staand in de rivier van de tijd, onze aandacht scherp focussend op wat er om ons heen gebeurt, kan ons 'de voorafschaduwing van hetnog nietgewordene' gewaarworden, dat wil zeggen van datgene wat zich nog als mogelijkheid in de toekomst verscholen houdt. Tijd als hoop wil zeggen dat de tijd ons zelf aanspoort om vooruit te grijpen 'op het nog-niet-bewuste', dat utopisch van aard is. Utopie betekent letterlijk een 'nog niet' bestaande, maar wel betere plek. Zodra een samenleving de hoop en de utopie als illusies uitbant, zal zij volgens Bloch op een dood spoor belanden. 'Een wereldkaart waarop het land Utopia ontbreekt, is de moeite van het bekijken niet waard.'
Zonder hoop zou het leven nog slechts uit angst bestaan en ondraaglijk worden; we zouden verstarren in moedeloosheid. Hoop is wat ons ondanks alles in beweging doet komen. Het streeft een verandering na, hoe gering ook, maar wel een die de huidige toestand kan omzetten in een iets betere. Als we elke hoop op verandering verliezen, dan plaatsen we onszelf als het ware buiten de tijd, en sluiten onze ogen voor het onverwacht nieuwe dat de tijd zelf naderbij brengt. De eerste regels van Blochs boek lijken soms juist voor deze tijd te zijn geschreven: 'Wie zijn we? Waar komen we vandaan? Waar gaan we heen? Wat staat ons te wachten? Veel mensen zijn in de war. De bodem onder hun voeten beeft en ze weten niet waarom of waardoor. Hun toestand is angst. Waar het om gaat is om opnieuw te leren hopen. De hartstocht van de hoop komt uit haarzelf voort en maakt de mensen breder in plaats van smaller.'
Waar de angst ons verlamt, van de wereld afkeert en terugwerpt op het eigen huis, de eigen familie of groep, daar opent de hoop juist onze blik op de wereld, en vergroot daarmee onze verbondenheid, schrijven Roger-Pol Droit en Monique Atlan in hun boekHeeft de hoop nog wel een toekomst?(2021). Hoop kan volgens deze Franse auteurs een (ver)bindend element in de samenleving zijn. Hoop is niet zozeer dom of naïef, maar eerder een specifieke vorm van slimheid, omdat het de kunst van het zoeken naar kansen, mogelijkheden en nieuwe verbintenissen is: 'We stellen voor om de hoop weer serieus te nemen. Tegenover eenieder die haar wantrouwt of verwerpt, stellen wij dat deze bijzondere, reflexieve emotie juist van vitaal belang is. Zonder hoop geen verwondering, geen prikkel tot kennisverwerving, geen verbeeldingskracht.' Mooie woorden, maar voor deze hoop is wel moed vereist, want hopen dat het anders en beter wordt heeft van zichzelf iets kwetsbaars en risicovols.
We spreken immers niet van hoop als we zeker weten dat iets ons gaat lukken. Al hopende richt je je op het onzekere van de toekomst, en durf je daarmee ook onder ogen te zien dat iets kan mislukken. Er is moed voor nodig om te durven hopen, net zoals er moed voor nodig is om te durven mislukken. Moed komt van'Mut',gemoed, en niet van dapperheid of kracht. Het is het bewogen raken van het 'gemoed', van de ziel, zoals dat ook in woorden als weemoed en zwaarmoedigheid doorklinkt. Moed zou je daarom kunnen beschrijven als de bereidheid om het in de ziel ervaren onrecht tegen te gaan.
De moed die nodig is om onrechtte adresseren en tegen de heersende opinie in te gaan is nooit zonder risico.Parrhesiawerd dit waarachtige en (vrij)moedige spreken in de Griekse filosofie ook wel genoemd; het is risicovol, omdat het je werk of je positie in de samenleving in gevaar kan brengen. De meeste (politieke) besturen houden er niet van om kritisch tegen het licht gehouden te worden. Een andere, met kritisch bewustzijn en hoop gelardeerde visie zal daarom altijd met de nodige argwaan bekeken worden. Dit 'waarachtige spreken', door Michel Foucault in zijn laatste colleges in Berkeley als de meest nastrevenswaardige politieke houding naar voren geschoven, lijkt de laatste jaren echter aan ernstige inflatie onderhevig te zijn. Het schaamteloos liegen, verdraaien van de feiten of wegkijken van onrecht is aan de orde van de dag en zal het gevoel van hopeloosheid alleen maar vergroten.
Uiting geven aan een hoopvol tegengeluid heeft iets heldhaftigs, meende Nietzsche. De jonge Nietzsche stelde nog dat hoop een illusie was, maar de oudere Nietzsche noemt de hoop 'een regenboog' en zelfs een heldendaad: 'Wat maakt de mens heroïsch? Het gelijktijdig onder ogen zien van je grootste lijden en je hoogste hoop.' Let wel, het gaat hier om de 'hoogste hoop' en niet om de 'gewone' wens iets te verkrijgen. Wij leven vooral in een wenscultuur, waarin we steeds meer spullen, vakanties of dure etentjes wensen, en zijn geneigd de hoop als 'naïviteit' of als 'niet-realistisch idealisme' af te doen. Maar de vraag is wie er dan werkelijk naïef is. Om de hoop te midden van de wanhoop te kunnen ontwaren, is er een andere houding dan de consumptieve nodig. Het gaat erom de hoop aan moed, kritisch bewustzijn en verbeeldingskracht te verbinden, of zoals Ernst Bloch het ooit kernachtig samenvatte: 'Wees realistisch, denk het onmogelijke.'
Een van de groepen die hun 'hoogste lijden' en hun 'hoogste hoop' voortdurend onder ogen moeten zien, zijn vluchtelingen. In de documentaireFuocoammarevan Gianfranco Rossi vertellen ze hoe ze ondanks de verschrikkingen tijdens hun reis en hun langdurige, gedwongen verblijf in troosteloze kampen aan de grenzen van Europa toch altijd de hoop bleven koesteren dat het hun op zekere dag zou lukken om verder te reizen. Als ze die hoop verloren zouden hebben, zouden ze niet in staat zijn geweest om zich aan hun uitzichtloze situatie te ontworstelen. Wat uit hun verhalen blijkt is dat wanhoop niet zozeer het tegendeel van hoop is, maar eerder een gesluierde versie ervan; er is nog wel hoop, maar deze wordt op verontrustende wijze aan het oog onttrokken. Alleen als de hoop door de meest ontmoedigende omstandigheden heen weet te breken, zal er een uitweg uit de wanhoop gevonden worden.
In 1961 hield Ernst Bloch in een bomvolle collegezaal aan de universiteit van Tübingen een lezing met de veelzeggende titelKan de hoop ook worden teleurgesteld?.Zijn antwoord luidde bevestigend, want 'hoop zou in het geheel geen hoop zijn, als ze niet kon worden teleurgesteld'. De hoop richt zich op een hoopvol 'teken' dat oplicht te midden van een veld van nog ongekende mogelijkheden, maar de vervulling ervan is afhankelijk van tal van politieke en maatschappelijke factoren. Als de hoop teleurgesteld wordt, dan kan hij daar echter ook 'slimmer van worden'. De ware vijand van de hoop is voor Bloch niet de teleurstelling, maar de onrust, de angst, de verloochening van het morele geweten en passiviteit. Hij bleef zijn studenten voorhouden dat ze zelfstandig moesten leren nadenken en ook het dagdromen niet moesten verleren, omdat de dagdroom 'de broedplaats van de verbeelding is' en daarmee ook van de hoop.
Hoop is gericht op het onverwachte van de toekomst, maar hoop is ook in een ander opzicht aan tijd verbonden; aan herinneringen en aan de verhalen van degenen die ons vooraf zijn gegaan. Het verleden heeft niet alleen rampspoed gebracht, maar zit ook vol met levensverhalen van mensen die voor belangrijke koerswijzigingen hebben gezorgd, die wel degelijk hoopvol stemmen. InGeschiedenis voor morgen(2023) schrijft Roman Krnzanic dat zij werden gemotiveerd door wat hij 'radicale hoop' noemt. Radicale hoop is een geworteld zijn in bepaalde waarden en visies, en ondanks tegenslagen en teleurstellingen deze toch toegewijd blijven. Zo heeft er een emancipatieproces van ongekend historisch formaat plaatsgevonden. Velen die eeuwenlang op grond van hun sekse, kleur of klasse werden uitgesloten, kregen pas de afgelopen honderd jaar de kans om zich te ontwikkelen en deel te nemen aan de maatschappij. Eenieder die dit proces in de loop van de twintigste eeuw heeft doorlopen zal niet snel geneigd zijn om in een onversneden cynisch wereldbeeld te vervallen.
Hoewel die emancipatie verre van voltooid is, zullen zij een ander stempel op de wereld drukken, omdat ze niet vergeten zijn wat de vroegere ongelijkheid en onvrijheid hebben betekend. Ik was zelf de eerste nazaat uit zowel mijn moeders als mijn vaders familie die ging studeren. Toen ik in 1993 mijn proefschrift in de aula van de Universiteit Utrecht verdedigde werd ik door tientallen schilderijen van louter mannelijke wetenschappers aangestaard. Maar een generatie na mij studeren er meer vrouwen dan mannen af, en hangen er inmiddels ook portretten van vrouwelijke wetenschappers aan de wanden, hoewel dat nog niet wil zeggen dat de genderongelijkheid aan de universiteit geheel verdwenen is.
'Onze hoop blijft altijd gevestigd ophet nieuwe dat elke generatie voortbrengt', schreef Hannah Arendt inThe Human Condition. Zij benadrukt in haar werk het menselijke vermogen om opnieuw te beginnen, door haar ook wel 'nataliteit' genoemd. Nataliteit als menselijk principe kan onze hoop voeden dat alles nog niet verloren is, zolang we de urgentie maar tot ons laten doordringen dat het roer radicaal om moet en we in die zin opnieuw moeten beginnen. 'Ons korte zich naar de dood spoedende leven zou onvermijdelijk slechts kunnen resulteren in de ondergang van alles wat menselijk is', schrijft Arendt, 'indien wij niet het vermogen bezaten deze dodenmars te onderbreken en iets nieuws te beginnen, als om ons er voor altijd aan te herinneren dat mensen, al zijn zij sterfelijk, niet zijn geboren om te sterven maar om een nieuw begin te maken.'
Elders, inMen in Dark Times,schrijft ze dat de hoop vaak voortkomt uit 'het onzekere, flakkerende licht dat sommige mannen en vrouwen door hun werk hebben weten te ontsteken, zelfs onder de moeilijkste omstandigheden'. Ze kunnen ons 'opheldering verschaffen' over de tijd waarin we zelf leven. We zullen naar hun verhalen op zoek moeten gaan, om beter te begrijpen wat er zich nu, op dit moment aan het voltrekken is. Ze stellen ons in staat om onze in tijd en ruimte beperkte levens tot ver daarbuiten uit te strekken, van waaruit een nieuw licht op deze tijd geworpen wordt. Verhalen brengen een creatieve ordening aan in de veelheid aan indrukken en ervaringen die we tijdens een leven opdoen en reiken nieuwe interpretatiekaders aan, waardoor ons denken in beweging blijft. Verhalen laten bovendien zien dat de wereld niet in vaste patronen ligt gebeiteld, maar voortdurend aan veranderingen onderhevig is.
'Onze beslissingen over wat goed en fout is', vervolgt Arendt, zullen mede afhangen van 'het gezelschap dat we kiezen om ons leven mee door te brengen. En we kiezen dit gezelschap door middel van voorbeelden: voorbeelden van exemplarische mensen, of ze nu dood of levend zijn, echt of fictief.' Een van de denkers die zij zelf als voorbeeld geeft is Rosa Luxemburg (1871-1919), die begin vorige eeuw zowel het kapitalisme als het imperialisme aan scherpzinnige analyses onderwierp, maar ook over de kracht van poëzie, kunst en muziek schreef, en ondanks vaak barre omstandigheden de hoop op een betere wereld bleef behouden. 'Wanneer de hele wereld uit haar voegen raakt, dan tracht ik alleen maar te begrijpen, waarom dit gebeurd is', schreef ze in 1917. 'Het volledig opgaan in de ellende van de dag is mij onverdraaglijk. Denk eens aan Goethe wat hij moest meemaken, tijdens die onafgebroken keten van oorlogen, waarin de wereld er als een gekkenhuis uitzag, en hoe rustig en met welk een sereniteit hij zich verdiepte in zijn studie en poëzie. We moeten ons slechts nog meer aaneensluiten, opdat het "warmer" wordt.'
De afgelopen jaren hebben Hannah Arendt en Rosa Luxemburg ook deel uitgemaakt van het 'gezelschap' dat ik zelf heb uitgekozen om over de huidige wereld na te denken. Zij zijn voor mij 'exemplarische' denkers, die mij beducht hebben gemaakt voor de gevaren die een democratie bedreigen als nationalisme, xenofobie, nihilisme en oorlogszucht de boventoon gaan voeren. Ze waren uitgesproken kritische en moedige denkers, die niet schroomden om tegen de heersende opinies in hun mening naar voren te brengen, met alle risico's van dien: ontslag, verlies van vriendschappen en zelfs verlies van leven. 'Het meest revolutionaire wat je kunt doen is luidkeels verkondigen wat er op dit moment aan het gebeuren is', schreef Luxemburg, en dat is precies wat ze van jongs af aan deed. Het liet haar ook vaak in de gevangenis belanden, zoals na haar vurige protesten in 1914 tegen het aan de zijde van de Duitse keizer ten oorlog trekken.
Vanuit de gevangenis schreef ze honderden brieven, die ondanks de erbarmelijke omstandigheden waaronder ze geschreven werden opmerkelijk hoopvol gestemd zijn: 'Hoe langer het duurt en hoe meer het lage en monsterachtige dat iedere dag voorvalt alle grenzen te buiten gaat, des te rustiger en standvastiger word ik.' De Eerste Wereldoorlog zou vijftien miljoen levens eisen, waaronder veel van haar vrienden en collega's, en toch hield ze haar blik op een hoopvol punt aan de horizon gericht en bleef ze onafgebroken doorwerken voor een betere, rechtvaardiger wereld: 'Ik heb het gevoel dat al deze morele modder waar wij doorheen waden, dit grote gekkenhuis waarin wij leven, op slag, van vandaag op morgen als door een toverstaf in het tegendeel kan omslaan, in iets groots en heldhaftigs omslaanmoet.'
Hannah Arendt beschrijft haar brieven als 'waarlijk poëtisch en ontroerend menselijk van aard'. Niet alleen Luxemburgs kritiek op het kapitalisme, maar ook haar pleidooi voor volksraden noemt ze 'de verborgen schat van haar revolutie'. Volksraden zijn een vorm van directe democratie, die voor meer betrokkenheid van de bevolking zorgen en de indruk van 'niet gehoord of vertegenwoordigd worden' doen afnemen. Ze kunnen de wind uit de zeilen van autoritaire of dictatoriale leiders halen, omdat er aan mensen een plek en een stem in de wereld wordt geboden, waardoor ze zich minder machteloos voelen. In de geschiedenis is het vaker voorgekomen, schrijft Arendt, dat de openbare sfeer dermate verduisterde dat mensen zich geheel van de politieke wereld afkeerden, geen gezamenlijke verantwoordelijkheid meer voelden, en zich uit angst alleen nog om hun eigen belang bekommerden: 'Een dergelijke wereldloosheid heeft in de geschiedenis altijd tot barbarij geleid.' Het ging haar erom te voorkomen 'dat menselijkheid opnieuw een frase of een hersenschim wordt'.
De reden waarom ik de afgelopen jarenjuist bij Arendt en Luxemburg mijn licht heb opgestoken is ook omdat zij opriepen heel waakzaam en alert te zijn ten aanzien van elke tendens van autoritair of dictatoriaal bestuur, die ons opnieuw in 'donkere tijden' kan doen belanden. Na de verkiezingsoverwinning van Donald Trump in 2016 werd een passage van Hannah Arendt uit haar studie over totalitaire regimes opvallend vaak geciteerd: 'Deze periode van bang afwachten lijkt op de stilte die intreedt nadat alle hoop verloren is. Hoe verschillend de omstandigheden ook zijn, we stellen de ontwikkeling van identieke fenomenen vast. Nooit is onze toekomst minder voorspelbaar geweest, nooit zijn we in die mate afhankelijk geweest van onbetrouwbare krachten, die de wetten van het gezonde verstand met de voeten treden.'
Deze 'onbetrouwbare krachten' zijn liegende politici, die louter op macht belust zijn en het op een akkoordje gooien met miljardairs die elke morele wet aan hun laars lappen. Onbetrouwbaar zijn ook de politieke leiders die hun toevlucht zoeken in het zaaien van angst, een zondebok voor alle problemen aanwijzen en controlerende instituten als de rechtspraak opzij willen schuiven. Onbetrouwbaar zijn ook de westerse regeringen die ondanks meerdere veroordelingen van het Internationaal Gerechtshof een land blijven steunen dat voor de ogen van de wereld genocide pleegt; een situatie die door Arendt overigens al in 1947 werd voorspeld. Het zijn al deze 'onbetrouwbare' krachten die een samenleving op een glijdende schaal laten belanden, waarin vertrouwen, rechtvaardigheid, solidariteit en hoop in een afgrond verdwijnen, waarna ongetwijfeld ook de democratie zal volgen.
Er is moed voor nodig om tegen deze krachten in te gaan, en die moed kan alleen opgebracht worden als de hoop nog flakkert dat er iets kan veranderen. Hoop ontleenden Arendt en Luxemburg aan ons vermogen om kritisch na te denken en het nieuwe te scheppen, aan de politieke bereidheid tot verzet en alternatieve democratische vormen én aan het vertrouwen in het menselijke vermogen opnieuw te beginnen. 'Eén enkele daad, en soms één enkel woord, kan iedere mogelijke situatie veranderen', schreef Arendt. Hoop is onontbeerlijk voor elke vorm vanagencyof daadkracht; als je niet gelooft in verandering zul je er ook niet aan beginnen. Hoop is geen zweverig concept, maar een voorwaarde om in verzet te komen en niet langer zwijgend in te stemmen. Hoop maakt ook blind, zou je kunnen zeggen, en dat zal zeker weleens het geval zijn, maar zonder hoop weten we zeker dat er niets zal veranderen. In deze tijden van toenemende onrust, geweld en onzekerheid, hebben we hoopvolle perspectieven nodig om onze angst te boven te komen en te durven hopen dat het anders kan en anders moet.
Dit is een voorpublicatie uitTijd is hoopvan Joke J. Hermsen dat 20 maart verschijnt bij De Arbeiderspers. Op 16 april is de boekpresentatie in de Amstelkerk in Amsterdam, in samenwerking met de Oekraïense zangeres Maryana Golovchenko en de Turkse ud-speler Mehmet Polat
'De hartstocht van de hoop komt uit haarzelf voort en maakt de mensen breder in plaats van smaller'