Liefde is geen contract Interview Monique Canto-Sperber

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
19 december 2024
In hoeverre breng je de ander schade toe wanneer je een avontuurtje beleeft? Dat hangt af van de verwachtingen en de aard van je relatie, zegt de Franse filosofe Monique Canto-Sperber.
In 1977 publiceerden Alain Finkielkrauten Pascal BrucknerLe nouveau désordre amoureux,een essay in boekvorm waarin zij 'de afbrokkeling van de mannelijke macht' als de belangrijkste gebeurtenis van de voorbije paar jaar aanduidden. Later zouden ze uitgroeien tot prominente Parijse intellectuelen, maar op dat moment waren ze jonge debutanten, behorend tot de Nouveau Philosophes - een losjes georganiseerde groep denkers die te hoop liep tegen het 'totalitarisme' dat ze in velerlei vormen in de samenleving waarnamen.
Nog geen tien jaar daarvoor waren studenten massaal de straat op gegaan en hadden een revolutie ontketend, misschien niet eentje die tot een machtswissel in het Elysée had geleid, maar volgens Finkielkraut en Bruckner dan toch in elk geval een seksuele. Deze kwam ontegenzeggelijk ten goede aan vrouwen en minderheden, meenden ze. Zeker is dat de jaren zestig een emancipatiegolf door de westerse wereld zond, die maar doorrolt en resulteerde in het homohuwelijk en recenter in de #MeToo-beweging.
Na eerst stevig te hebben huisgehouden in de Franse media en de culturele wereld bereikte deze afgelopen voorjaar onder de hashtag #MeToo Hôpital de zorgsector. Tegelijkertijd veranderden noties over wat een relatie is en deden fenomenen als polyamorie hun intrede. In een stad als Amsterdam kijkt niemand er gek van op als je zegt dat je een open relatie hebt. Maar daarmee kwam onherroeppelijk ook de reglementarisering, want hoe bepaalde je daar de kaders voor? Wat betekent dat voor de wijze waarop we tegenwoordig amoureus gelieerd zijn? Hebben begrippen als trouw en ontrouw in deze tijd eigenlijk nog wel betekenis?
Dergelijke vragen staan centraal inSans foi ni loi('wetteloos') uit 2015 van de Franse filosofe Monique Canto-Sperber (70). Canto-Sperber publiceerde op zeer uiteenlopende gebieden; ze schreef over het moderne individu, het liberalisme, de gerechtvaardigde oorlog en over Antieke filosofie. Daarnaast gaf ze jarenlang leiding aan de École normale supérieure, een van de meest prestigieuze hogeronderwijsinstellingen in Frankrijk en traditioneel de bakermat van de Parijse intelligentsia. Zo ongeveer iedere bekende Franse denker van de afgelopen tweehonderd jaar studeerde er. Ik spreek haar in een brasserie nabij metrostation Solferino, in het chique 6e arrondissement. Buiten is het koud, grijs en blaast de wind de laatste bladeren van de platanen op boulevard Saint-Germain, binnen vouwt Canto-Sperber haar handen om een glas warme melk.
Zelf spreekt ze waar het de moderne liefde betreft niet zozeer overdésordre,maar heeft ze het liever over 'desoriëntatie'. Dit omdat de culturele referenties volgens haar tegenwoordig minder solide zijn. 'Mijn generatie had toch meer een gedeelde verbeelding', zegt ze. Of je nou binnen de grenzen van het huwelijk bleef of libertijns was, je keek dezelfde films, las dezelfde boeken, dat is tegenwoordig allemaal enorm gediversifieerd, en het komt op allerlei verschillende manieren binnen. En natuurlijk is er een bepaalde vluchtigheid, een hartje op Instagram biedt een simulacrum van vriendschap, terwijl best veel mensen eenzaam zijn en snakken naar echt contact.'
De auteurs van Le nouveau désordre amoureuxschreven destijds dat de liefde zich niet leent voor de revolutie en jaren later, terugblikkend in een vervolgessay(Le paradoxe amoureux,2009) bezag Bruckner haar vooral als iets wat complex is, als dat deel van het bestaan dat we niet beheersen, lastig op bestelling te verwerven is, en ongevoelig voor ideologie. 'Ze is onzuiver, gemaakt van goud én van modder. Probeer de ambiguïteit ervan weg te gummen en je doodt de betovering.'
Het is een uitspraak die Canto-Sperber zonder problemen voor eigen rekening zou kunnen nemen. Ook zij heeft het over het 'onzegbare' en 'het mysterie' dat mensen bindt, in de liefde, en ook in vriendschap. In een tijd waarin het vaak gaat over expliciteren (van toestemming,consent)of over het opstellen van richtlijnen (bijvoorbeeld bij open relaties) zoekt Canto-Sperber inSans foi ni loijuist naar impliciete normen, bestudeert ze wat vanzelf spreekt en geen uitleg behoeft, twee zaken die, zo benadrukt ze, niet per se met elkaar in tegenspraak hoeven te zijn, hoewel het daar wel kan schuren. Ze staat vierkant achter de #MeToo-beweging, en uiteraard moet er sprake zijn van wederzijdse instemming tijdens de seks, maar het zijn juist de relaties die al een zekere consistentie hebben die haar naar eigen zeggen interesseerden.
Tegenwoordig vertrouwen we binnen relaties veel minder op het vermogen tot spontaniteit en onnadrukkelijkheid, zegt Canto-Sperber. 'We staan daar wantrouwig tegenover. Is dat zo omdat we in het algemeen beduchter zijn, en het nodig vinden om zaken uit te spreken? Wat mij interesseerde was het impliciete akkoord, en hoe dát geschonden kan worden. Welke handelingen horen daarbij, welke gebaren? Op welk moment is er sprake van verraad?'
Afgebakende regels of normen zijn daar niet voor, denkt ze. Ze verschillen van relatie tot relatie en van situatie tot situatie en zijn tot op grote hoogte cultureel bepaald. 'Meestal weten mensen intuïtief heel goed wat de impliciete regels zijn, en waar de grenzen liggen.'
Canto-Sperber geeft het voorbeeldvanUn baiser s'il vous plaît,een romantische comedy uit 2007 met Julie Gayet in de rol van Émilie en Michaël Cohen in die van Gabriel - twee mensen die elkaar toevallig tegen het lijf lopen in de stad Nantes. Ze blijken het goed met elkaar te kunnen vinden en eten 's avonds een hapje in een restaurant. Na afloop zet Gabriel Émilie af bij haar hotel en vraagt hij haar om een kus, ondanks het feit dat ze allebei een relatie hebben. Op zich wil Émilie wel, maar ze is op haar hoede vanwege de ervaringen van een vriendin van haar.
Deze vriendin, ene Judith, zo legt ze in de hotelbar aan Gabriel uit, was goed bevriend met ene Nicolas, terwijl ze ondertussen een relatie had. Nicolas snakt naar seks, maar is zelf single. Hij heeft zijn heil in de prostitutie gezocht, maar toen de betreffende dame niet wilde zoenen ging hij onverrichter zake weer heen. Zonder intimiteit hoefde het niet, met als gevolg dat de seksuele frustratie blijft voortbestaan. Judith biedt aan hem voor één keer uit de nood te helpen, maar dit ontaart in een passionele vrijpartij waarbij de twee gevoelens voor elkaar krijgen, hetgeen ertoe leidt dat ze in hun hoofd alleen nog met elkaar bezig zijn. Er volgen nog allerlei ontwikkelingen, maar de les is duidelijk: een zoen, hoe kort ook, kan grote gevolgen hebben, omdat je je op onbekend terrein begeeft.
Wanneer Émilie is uitverteld, staat Gabriel nog steeds op het geven van een kus. Ze aarzelt openlijk ('voordat een kus gegeven wordt, weet je niet niet of die kortstondig of innig zal zijn'). Het comprimis is dat ze elkaar zoenen en vervolgens voor altijd afscheid nemen, en aldus geschiedt.
Un baiser s'il vous plaîtis een luchtige film in de stijl van de beroemde achttiende-eeuwse komedieschrijver Marivaux, zegt Canto-Sperber, maar bevat een diepere waarheid, namelijk dat een eenvoudige zoen een heel leven op zijn kop kan zetten. 'Ik zie het ook bij jongeren om me heen, die hebben een heel vrij leven, maar hunkeren er tegelijk tijd naar om met iemand te zijn in wie ze vertrouwen kunnen stellen, en ze koesteren toch ook dat verlangen dat de anderhenzelfonthult.'
Over dit diepromantische idee, en de vraag hoe dit in onze tijd doorwerkt, zal Canto-Sperber nog komen te spreken. Nu moeten we eerst terug naar haar filosofische argument voor de reden dat een belofte van trouw binnen een liefdesrelatie iets anders is dan een contractuele verplichting. Zo'n belofte, stelt ze inSans foi ni loi,is intrinsiek problematisch, net als de belofte om van elkaar te blijven houden, want die is soms inhoudsloos of simpelweg onhoudbaar. Daarbij komt dat de meeste menselijke banden verplichten door het simpele feit dat ze bestaan. Het maakt dat de veroordeling van eventuele ontrouw niet voortkomt uit het schenden van een gedane belofte, maar dat ze normen schendt die inherent zijn aan de bewuste band zelf.
Zo'n band ontstaat vanaf het moment dat er verwachtingen over en weer ontstaan, en er vertrouwen groeit. Stilzwijgend projecteren deze verwachtingen zich ook op de toekomst, die weliswaar nog niet bekend is, maar tegelijk wel zo reeël dat een plotseling verdwijnen, een onaangekondigde breuk of een vijandige daad van binnen in de relatie als een teleurstelling of zelfs als verraad wordt beleefd. Denk bijvoorbeeld aanghostingop een datingsite: je hebt een paar keer leuk gechat, misschien zelfs een keer afgesproken en intimiteiten over je leven uitgewisseld. Je dacht dat jullie een klik hadden, en dan laat de ander onaangekondigd ineens niets meer horen. Of iemand maakt iets publiek, waarvan jijzelf in de veronderstelling verkeerde dat het tot het exclusieve domein van jullie relatie behoorde.
Volgens Canto-Sperber draait allesom verwachtingen, en vanaf het moment dat ze door beide partijen erkend zijn, verkrijgen ze een vorm van legitimiteit die het gerechtigd maakt om te spreken over normen van menselijke banden, of in dit verband normen die eigen zijn aan liefde of vriendschap. Het gaat hier nadrukkelijk niet om sociale normen of algemene gedragsregels die uitmaken wat hoort en wat afwijkend is, schrijft ze. Het betreft hier eerder de normen die bepaalde vragen hun betekenis geven, zoals: 'kan ik dit maken?', 'tot hoever kan ik gaan?', 'moet ik dat nu wel doen?' en 'kan ik de ander hier wel buiten houden?'
De kern blijft dat twee mensen onderling bepalen wat de aard van hun relatie is, en dus ook op welke manier het vertrouwen erin beschaamd kan worden. Ter illustratie komt Canto-Sperber met allerlei voorbeelden uit de Europese filosofie en literatuur, dit omdat het volgens haar kan helpen 'de relatie tot onszelf wat helderer te krijgen', en omdat het 'een zeer brede menselijke ervaring omvat'. In hoeverre breng je de ander schade toe wanneer je een avontuurtje beleeft, of een minnaar of minnares neemt?
Uitvoerig staat ze stil bijAnna Karenina,de beroemde negentiende-eeuwse roman van Tolstoj. Anna, de protagoniste, bedriegt haar echtgenoot met de knappe graaf Vronski, op wie ze dolverliefd is. Ze voelt zich daar schuldig over, want ze kan er niet omheen dat ze haar man schade berokkent, zeker als anderen er achterkomen. Hij zou zich in zijn eigenliefde en mannelijkheid aangetast voelen, maar ook zou hij sociaal geschaad zijn. Zijn omgeving zou er grappen over maken, en hij zou een promotie kunnen mislopen. Maar als ze er toch mee doorgaat, is dat omdat het haar toeschijnt dat ze hem niet anders schaadt dan sociaal. Door hem te bedriegen tast ze hem aan in zijn sociale status. Tegelijk is ze van mening dat ze hem geen liefdeswond toebrengt, aangezien ze ervan overtuigd is dat hij niet echt van haar houdt.
Iets dergelijks geldt volgens Canto-Sperber voor Ariane Deume, het hoofdpersonage vanBelle du Seigneur,de klassieker van Albert Cohen uit 1968. Ook zij bedriegt haar echtgenoot, en hoewel ze wel weet dat hij van haar houdt, weet ze ook dat hij dat niet op de juiste manier doet. Hij dénkt dat hij van haar houdt, omdat Ariane's knappe uiterlijk zijn ijdelheid streelt, en hij haar gebeeldhouwde lichaam tot zijn beschikking heeft. Als hij echt van haar zou houden zou hij wel weten hoezeer zij zich vernederd voelt door de bruuske manier waarop hij naar neemt; dan had hij wel meeroogvoor haar gehad. Ariane vindt het weliswaar vervelend voor hem wanneer zij hem bedriegt, maar meer ook niet.
Zowel Anna als Ariane associëren de overtuiging dat er niet werkelijk van ze gehouden wordt met het sentiment slachtoffer te zijn van huwelijksmisbruik. Canto-Sperber ziet een identiek denkpatroon: beiden erkennen dat ze hun echtgenoten in zekere zin schade toebrengen, maar tegelijk stellen ze - impliciet - dat het verdriet hierover legitimiteit ontbeert vanwege het vermeende gebrek aan liefde waarvan ze het slachtoffer menen te zijn. De wetenschap dat ze de ander pijn doen, is hier dus niet echt een overweging bij de beslissing om de oorspronkelijke partner ontrouw worden. In het geval van Anna is het volgens Canto-Sperber de vraag of ze zich er iets van zou aantrekken. Ze geeft naar eigen idee slechts gehoor aan de plicht om tot persoonlijke bloei te komen - een al te vaak gebruikt excuus.
Anna kan Vronski niet weerstaan en algauw blijkt hij de sleutel tot haar zelfverwezenlijking. Als ze de lokroep van de liefde niet weet te weerstaan, dan komt dat doordat de liefde kennelijk een voertuig tot zelfontdekking is, om uiteindelijk het geluk te vinden - en wie kan dat Anna kwalijk nemen, opgesloten als ze zit in haar huwelijk. Hoe kan ze de kans die Vronski haar biedt weerstaan, om het leven opnieuw te leven, zelfs als daar ook allerlei schaduwkanten aan zitten, zoals een sociaal isolement en het gemis van haar zoontje (en, laten we dat niet vergeten: wat ze haar man en haar zoontje daarmee aandoet)? Wanneer ze een paar jaar later de trieste balans van haar leven opmaakt, moet ze niet alleen vaststellen dat ze slecht gehandeld heeft door haar man te bedriegen, maar ook dat de gedroomde zelfverwezelijking is uitgebleven. Wanneer ze zichzelf uiteindelijk voor de trein werpt, is dat niet eens uit schuldgevoel, maar vanuit het besef dat het het allemaal gewoon niet waard geweest is.
'Het is in lijn met de stellingvan Tolstoj, en in zekere zin ook die van Cohen, dat de romantische liefde iets suïcidaals in zich draagt', zegt Canto-Sperber in de brasserie. Buiten is het inmiddels donker,haut fonctionnairesvan de omliggende ministeries zwaaien ongeduldig naar passerende taxi's. 'Er is een verwachting van zelfvervulling, geadresseerd aan de ander en lang niet altijd realiseerbaar, al helemaal niet als je zoals Anna Karenina en Vronski tot sociale paria's geworden bent. Nu is dat anders, want je gaat gewoon uit elkaar en begint een nieuw leven met een andere kennissenkring.'
Volgens Canto-Sperber haalt dat de angel wel uit die fataliteit die romantische liefde in de tijd van Tolstoj kenmerkte. Maar zelfs als we nog steeds in die emancipatiegolf van de jaren zestig zitten, en allemaal individuen zijn die zich weinig aan de ander gelegen laten liggen, hebben we wat de liefde betreft die ander nog steeds nodig. Op die manier werkt de romantiek nog steeds door, denkt ze. 'Het is de plotselinge overtuiging dat de persoon die je voor je hebt, zoals Sartre zei, "het geheim in zich draagt van wie jij bent", en die persoon toestaat om je dat te onthullen.'
Het kan de fysieke aantrekkingskracht zijn, of buitengewoon wederzijds intellectueel begrip, het kan van alles zijn, maar volgens Canto-Sperber gaat het erom dat er de overtuiging is dat je je via die andere persoon een toegang verschaft tot wie je zelf bent. 'We brengen dat in verband met de romantiek, maar je vindt het bij Plato al, dus wellicht is het simpelweg onderdeel van wie wij zijn, als mens. Het betekent als vanzelf dat we een hoge waarde aan een relatie toekennen, en daarmee ook dat een notie als trouw nog steeds belangrijk is, en dat ook nog wel eventjes zal blijven.'
'Interessant binnen relaties is het impliciete akkoord, hoe dát geschonden kan worden. Welke handelingen horen daarbij, welke gebaren?'
...