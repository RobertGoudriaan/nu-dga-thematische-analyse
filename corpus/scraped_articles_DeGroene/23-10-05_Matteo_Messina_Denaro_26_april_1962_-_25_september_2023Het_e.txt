Matteo Messina Denaro 26 april 1962 - 25 september 2023 Het einde

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
5 oktober 2023
Maffia-kopstuk Matteo Messina Denaro heeft nooit hoeven boeten voor zijn misdaden, waaronder de moorden op Falcone en Borsellino. Hij overleed op zijn 61ste zonder iets van zijn geheimen prijs te geven.
'Als ik niet ziek was geweest, hadden jullie me nooit te pakken gekregen', snoefde Matteo Messina Denaro bij zijn arrestatie op 16 januari in Palermo, toen hij door een enorm arrestatieteam werd opgewacht bij de privé-kliniek waar hij chemotherapie kreeg vanwege darmkanker. De brutaliteit van Messina Denaro, dertig jaar lang in de top-tien van 's werelds meest gezochte criminelen op de lijst van Interpol, was ongewoon voor een lid van Cosa Nostra, de Siciliaanse tak van de maffia. Gebruikelijker was de 'ik-benmaar-een-eenvoudig-keuterboertje'-tactiek van wijlencapo dei capiTotò Riina bij diens arrestatie in 1993, na 24 jaar voortvluchtigheid. Ook gewoon op Sicilië, net als Messina Denaro, en ook gewoon in zijn hartgebied, Palermo.
Messina Denaro's laatste schuilhol was in het plaatsje Campobello di Mazara, een gemeente die valt onder Trapani, het hartgebied van de clan van de Messina Denaro's. Ze zijn altijd precies te vinden waar je ze zou verwachten, de grote maffiakopstukken, waar tientallen jaren zonder succes jacht op wordt gemaakt. En daar zijn ze enorm trots op. Hoe langer je voortvluchtig bent, hoe groter je mythe wordt.
'Ik heb geleefd als een boom in het woud', was een van de filosofische axioma's die Messina Denaro had toevertrouwd aan zijn dagboeken die werden gevonden in zijn 'schuilhol' - een gewoon appartementje in een gewone straat. Daarmee bedoelde hij waarschijnlijk dat het hem was gelukt om zich zo te gedragen dat hij niet opviel in zijn omgeving, of - dat kan ook - dat zijn omgeving hem beschermde zoals bomen in het woud elkaar beschermen. Want hoe het in godsnaam mogelijk is dat een wereldberoemd gezicht van het steeds geupdate Interpolsignalement dat oneindig in de Italiaanse kranten is afgedrukt, dertig jaar lang 'als een boom in het woud' tussen de andere bomen kon leven, is de grote en ook zorgwekkende vraag van deze decennialange Italiaanse voortvluchtigheden.
Matteo Messina Denaro was veroordeeld tot acht keer levenslang, voor een grote hoeveelheid misdaden en moorden, de 'beroemdste' die op de briljante maffia-onderzoekers Giovanni Falcone en Paolo Borsellino die in mei en juli 1992 de lucht in werden geblazen, en die op het zoontje van een spijtoptante, de twaalfjarige Giuseppe Di Matteo, die in 1996 met blote handen werd gewurgd en opgelost in een vat zoutzuur - door Messina Denaro. Toen hij op 7 juli werd verhoord, een verhoor van vier uur, speelde de brutale Messina Denaro nog zijn laatste partijtje blufpoker. Hij lachte onderzoeksrechter Paolo Guido, die vele jaren van zijn leven had gewijd aan het zoeken naar hem, recht in zijn gezicht uit. 'Dachten jullie nou echt dat we Falcone hebben vermoord vanwege dat maxi-proces tegen de maffia (1986-1992), met die paar levenslangen die het heeft opgeleverd?' meesmuilde hij. 'We zitten hier niet voor een discussie, meneer Messina Denaro', aldus rechter Guido. 'We zitten hier omdat u volgens onze reconstructie en volgens de definitieve uitspraken in verschillende processen een van de hoofdrolspelers bent geweest van het seizoen van de grote maffia-aanslagen (1992-1993), met vele doden tot gevolg. U zit hier niet om vragen te stellen, u zit hier om antwoorden te geven.'
Maar die gaf hij niet, Messina Denaro, die wist dat dit zijn laatste verhoor zou zijn, omdat de darmkanker in een terminale fase was beland. Een maand later verdween hij voorgoed naar de gevangenisboeg van het ziekenhuis, waar hij alleen nog palliatief werd behandeld, volgens zijn instructies. In de nacht van 24 op 25 september overleed hij, na slechts acht maanden uitgezeten te hebben van acht keer levenslang en na een lange neus naar de Italiaanse staat die dertig jaar had geduurd.
Dat hij uiteindelijk in zijn terminale nadagen nog is gepakt valt nauwelijks een overwinning van de Italiaanse staat te noemen, vooral niet omdat de winst aan kennis die zijn arrestatie had kunnen opleveren ook verloren is gegaan. Waar het archief van Totò Riina is, dat direct na zijn arrestatie in 1993 nog even snel uit zijn 'schuilhol' (een riante villa in Palermo waar hij met het hele gezin zat) werd verwijderd door een handlanger en vervolgens aan Messina Denaro zou zijn overhandigd, weet niemand. Hoe dat mogelijk was, dat alle papieren van de manische boekhouder Riina ná zijn arrestatie nog even uit zijn huis konden worden gehaald, is een van de vele raadsels die de duistere verhoudingen tussen staat en maffia kenmerken.
In het appartementje waar Messina Denaro zijn laatste jaren als 'boom in het bos' had doorgebracht werd een rugzakje vol sleutels gevonden. Maar helaas zonder de adreslabels die normale mensen aan hun sleutels hangen. Waar het archief van Riina is, waar de verdwenen rode agenda van onderzoeksrechter Paolo Borsellino is, die direct na de bomaanslag door een onduidelijke figuur uit zijn aktetas werd gehaald die nog in de rokende auto lag, wie zal het zeggen? Dat geldt ook voor de vraag waar de bergen geld van Messina Denaro zijn gebleven.
Matteo Messina Denaro neemt alle geheimen mee het graf in. Hij was de brug tussen de oude en de nieuwe maffia, die zich nog veel beter weet te verschuilen dan hij. 'Het grote gevaar is nu dat we verblind zijn door methodes die we met de maffia associëren, maar die al lang niet meer in zwang zijn', aldus de voormalige maffiaprocureur van Palermo Gian Carlo Caselli. 'Je herkent de maffia niet meer aan bloedplassen op straat. We leven al lang vreedzaam samen met de nieuwe maffia, die keurig in pak gekleed is, die weet te wachten, en die alle gebieden van ons economische leven binnensijpelt.'
Raadsels kenmerken de duistere verhoudingen tussen staat en maffia
REX by Shutterstock / ANP | Jaartal onbekend