Ook Elizabeth krijgt veel herdenkingseiken In de wereld

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
2 juni 2022
Londen- Britse vlaggetjes sieren de gevel van de kroeg The Plume of Feathers, in de stationshal vrolijken rood-wit-blauwe ballonnen de boel op en in het raam van de kunstgalerie staat een uitvergrote Leibovitz-foto van koningin Elizabeth, met de ogen dicht.
Net als de rest van het Verenigd Koninkrijk maakt het Londense Greenwich zich op voor het platina jubileum van de koningin. Op donderdag, de eerste van vier feestdagen, zal op de aangrenzende hoogvlakte van Blackheath een baken worden verlicht, na een speciale mis voor de 96-jarige vorstin in de kerk van All Saints. 'Een rots van stabiliteit, continu√Øteit en kalmte, en gezegend met ondeugende humor', zo omschreef een bevriende kerkganger, David Quarmby, de vorstin. Hij werd ooit door haar verheven tot Commander of the Most Excellent Order of the British Empire.
De Britse koninginnedagen zijn niet alleen een uiting van liefde voor Elizabeth, maar weerspiegelen ook de geworteldheid van de Britse monarchie. Zo zijn in het Koninklijke Stadsdeel Greenwich tal van koninklijke sporen zichtbaar. Neem de houten zitbank op One Tree Hill, waarin de dichtregels'Here Fair Eliza, Virgin Queen/ From Business Free, Enjoy'd the Scene'zijn gebeiteld, een referentie aan Elizabeth I die vanaf deze plek graag over haar rijk uitkeek. De heuvel bevindt zich in Greenwich Park, waar Hendrik VIII deelnam aan steekspelen en Karel II de Koninklijke Sterrenwacht liet bouwen.
Wie in The Painted Hall van het Royal Naval College, gelegen aan de voet van het park, omhoog kijkt, ziet het koningskoppel Willem III en Maria II, met onder hun voeten de schim van koning Lodewijk XIV. Dat het maritieme paleis uit twee helften bestaat, is te danken aan koningin Anna van Denemarken. Die was bezorgd dat ze de Theems niet meer kon zien door de nieuwbouw, en droeg Christopher Wren op een 'vista' te maken die zo breed was als haar Queen's House.
In Greenwich Park heeft wijlen prins Philip, alias de Baron van Greenwich, in 1988 een boom geplant, naast de omgewaaide stam van Queen Elizabeth's Oak. Bij Charlton House staat de oudste moerbeiboom van het eiland, begin zeventiende eeuw door koning Jacobus I neergezet in de hoop zijderupsen te kweken, om, naar Italiaans voorbeeld, een Engelse zijde-industrie te ontwikkelen. Ook bij het komende jubileumfeest zullen de nodige bomen worden geplant, onder meer bij de All Saints. Het planten van bomen, eiken vooral, was altijd een koninklijke passie. Helemaal voor Elizabeth, die in een boomhut zat toen ze zeventig jaar terug koningin werd.