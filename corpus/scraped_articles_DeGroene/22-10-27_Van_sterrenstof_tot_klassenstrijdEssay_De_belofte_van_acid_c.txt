Van sterrenstof tot klassenstrijd Essay De belofte van acid communism

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
27 oktober 2022
We kunnen ontsnappen aan het neoliberale kapitalisme. Als politiek links maar eens wat grenzelozer durft te denken: neem het gemeenschappelijke vanacid communismals uitgangspunt. EnStar Wars.
In de zomer van 2021 maakte Amazon-baasen miljardair Jeff Bezos een succesvolle reis naar de ruimte, in zijn raket genaamd New Shepard. Hij was weliswaar niet de eerste die een privé-ruimtevlucht maakte (Richard Branson was hem net voor), maar wel degene die de meeste aandacht kreeg. Dat was, onder andere, te danken aan de vorm van zijn vaartuig, dat zelfs voor mensen die niets met Freud hebben weinig aan de verbeelding overliet, maar ook vanwege zijn cynische dankwoord aan de door hem uitgebuite werknemers en zijn weinig diepzinnige eerste woorden buiten de dampkring('Who wants a Skittle?').
Mijn aandacht ging echter vooral uit naar wat Bezos op zijn hoofd droeg toen hij na zijn landing de internationale pers te woord stond: een cowboyhoed. De cowboy was natuurlijk de held van het Wilde Westen, van John Wayne totToy Story'sWoody, en het symbool bij uitstek van hetgo westwaaruit volgens Hegel niet alleen de moderniteit maar in feite de gehele mensheidsgeschiedenis bestond: een beschavingsoffensief dat, als een estafetterace, vanuit het oude Griekenland vertrok en via het Romeinse, Frankische, Hollandse en Britse imperium uiteindelijk uitmondde in het ontstaan van de Verenigde Staten. Vanuit dit perspectief werd althans in retrospectief de westwaartse expansie en de verovering van terrein op de oorspronkelijke bewoners gelegitimeerd. Bij de Amerikaanse westkust kon de grens niet verder westwaarts opgeschoven worden (anders kwam je immers weer in het 'verre oosten' terecht), en zo bereikte de verbeeldingshorizon van de westerse wereld daar zijn natuurlijke grens.
Vanaf dat moment zette de expansie zich op een andere manier voort: naar boven en naar binnen. Ze kon, in de woorden van cultuurwetenschapper W.J.T. Mitchell, 'alleen nog maar door iets figuurlijks vervangen worden: de kosmische of de innerlijke ruimte,Star Warsof zelfverwezenlijking'.
Vandaar dat de westkust de natuurlijke habitat werd van zowel dromenfabriek Hollywood, ruimteorganisatie Nasa als hippiefestival Burning Man en Silicon Valley.
In de cowboyhoed van Bezos kristalliseert zich die hele geschiedenis als het ware in een enkel beeld: niet alleen kapitalisme, kolonialisme en ecologische destructie lijken hierin samengebald, maar ook de 'innerlijke' en de 'kosmische' ruimte waar Mitchell het over heeft smelten erin samen. In het op- en omhooggeblazen ego van de oligarch gaanStar Warsen zelfverwezenlijking immers hand in hand. Zo krijgt elk tijdperk kennelijk de wereldgeest die het verdient: Hegel zag de 'wereldgeest te paard' toen Napoleon met zijn troepen Pruisen binnenmarcheerde; en ook wij hebben de wereldgeest gezien, in de vorm van eenspace cowboy,die uit zijn ruimtefallus stapt en de menigte natspuit met champagne.
'Die oerknal. Die steentjes die maar bleven vallen. En dan de donzige bollen. En als allerlaatste bijna de mens die verscheen, met zijn veel te grote hoofd, die veel te vroeg geboren werd en toen via allerlei flitsende uitvindingen en dingetjes ineens naar de top van de voedselketen schoot.'
Aldus Anoek Nuyens en Rebekka de Wit, in hun theatervoorstellingTenzij je een beter plan hebtuit 2017. In hun voorstelling vertelt het duo over de talloze klimaatrapporten en -analyses die in de afgelopen decennia verschenen zijn, waarin gewezen wordt op de opwarming van de aarde, de verzuring van de oceanen, massa-extinctie, de plastic soep, enzovoort. Wat we eraan kunnen doen weten we, maar het gebeurt niet of te weinig. Daarom wijzen allerlei filosofen en sociologen erop dat we 'nieuwe verhalen en verbeeldingen' nodig hebben. En het zijn uitgerekend de kunstenaars die dergelijke verhalen dan geacht worden te leveren.
Hoewel ze zich daar amper toe uitgerust voelen - 'Hou het klein', werd hun altijd geleerd - gaan Nuyens en De Wit die uitdaging dapper aan, door een verhaal te vertellen dat begint bij de oerknal en eindigt bij iemand die op zijn bankParadigmawisseling voor Dummiesleest.
Toen ik een paar jaar geleden bij hun voorstelling in de zaal zat, voelde ik me aangesproken. Zelf had ik een pleidooi geschreven voor 'sterke verhalen' die een uitvlucht zouden kunnen bieden uit de politieke en historische impasse die het gevolg was van het postmoderne einde van de 'grote verhalen'. Het 'sterke' verhaal (een term van cultuurfilosoof René Boomkens) is een verhaal dat op het eerste gezicht misschien onwaarschijnlijk en overdreven lijkt, maar waar niettemin een zekere mobiliserende en sturende kracht van uitgaat. Het biedt een perspectiefwisseling, wat weliswaar geen voldoende voorwaarde is voor politieke verandering, maar wat wel een cruciale eerste stap kan zijn. Door het besef dat de toestand van de wereld zoals die is niet vanzelfsprekend is, open je de mogelijkheid dat hij ook anders zou kunnen zijn.
En, ja, ook ik had naar kunst en kunstenaars gewezen als bron van dergelijke verhalen. Het openen van nieuwe perspectieven, het laten zien dat alles ook anders kan zijn, is immers waar de kunsten bij uitstek toe uitgerust zijn. Het ligt in hun aard om alternatieve verhalen te vertellen, de realiteit op een andere manier en vanuit een ander perspectief te beschrijven. Maar we kunnen die taak van het vertellen van sterke verhalen en het leveren van nieuwe verbeeldingen natuurlijk niet uitsluitend op het bordje van de kunstenaar neerleggen, en evenmin zouden die verhalen en verbeeldingen tot het domein van de kunsten beperkt moeten blijven.
De uitdaging om dergelijke verhalen te ontwikkelen komt niet slechts vanuit de kunsten, maar ook vanuit de hoek van het rechts-radicalisme. Radicaal-rechtse, populistische bewegingen tappen uit twee vaatjes. Enerzijds verwijten zij hun opponenten een gebrek aan realiteitszin, bijvoorbeeld wanneer links het kapitalisme bekritiseert, wonen als een mensenrecht beschouwt, traditionele genderpatronen wil doorbreken, of vluchtelingen een veilig heenkomen wil bieden. Dan wijzen ze op de 'natuurlijke orde der dingen', of de 'wetten van de markt', waarin er nu eenmaal wolven en schapen zijn, en waar je dus niet te veel aan moet willen tornen. Dus: stel je niet aan, sneeuwvlokje, kin omhoog en ruim je kamer op!
Anderzijds mogen extreem-rechtse politici er zelf graag op los fabuleren, door het historische vaderland als een verloren paradijs af te schilderen en de huidige tijd als een post-apocalyptische cultuurwoestenij, of door met radicale voorstellen te komen om grenzen volledig te sluiten of religieuze boeken en praktijken te verbieden, voorstellen die niet alleen ongrondwettelijk en inhumaan zijn, maar ook nog eens praktisch onuitvoerbaar. Of denk aan Baudets recente dagdromerij over een enclave van politiek gelijkgezinden, 'Forumland' geheten, een soort fascistisch Center Parcs met zijn eigen cryptomunt, hyperloops, dating-apps en scholen.
De critici van extreem-rechts zien zich dan, in reactie daarop, gedwongen 'realistisch' te zijn, bij de nuchtere feiten te blijven. Met als gevolg dat het utopisch denken (of wat daarvoor moet doorgaan) op dit moment succesvoller of althans zichtbaarder lijkt te gedijen op de (extreem-)rechtse flank van het politieke spectrum dan op links, dat zo gevangen blijft in wat de Britse cultuurcriticus Mark Fisher 'kapitalistisch realisme' noemde, oftewel de heersende gedachte dat er geen alternatief bestaat buiten het (neoliberale) kapitalisme. We kunnen hooguit de zwaarste klappen van de markt een beetje opvangen, de minima een handje helpen en het onderwijs verbeteren. Maar verder is het kapitalismethe only game in town.
Wat zou er gebeuren als we ietsminderrealistisch zijn? Als we letterlijk en figuurlijk grenzelozer zouden durven denken, en onze antikapitalistische wensdromen de vrije loop zouden laten?
In de laatste teksten die hij schreef voor zijn ontijdige dood in 2017,muntte Mark Fisher de term'acid communism'.Het adjectief 'acid' verwijst in de eerste plaats naar psychedelica, in het bijzonder lsd, en verder naar diverse 'acid'-muziekstromingen, zoals de psychedelic rock van Grateful Dead. Maar voor Fisher verwijst de term vooral naar de tegencultuur van de jaren 1960 en 1970, waarin zelfverwezenlijking en bewustzijnsverandering niet als alternatief, maar als noodzakelijke voorwaarde voor een politieke omwenteling werden gezien. Acid communism is: 'het samenkomen van klassenbewustzijn, socialistisch-feministische bewustwording en psychedelisch bewustzijn, de versmelting van nieuwe sociale bewegingen met een communistisch project, een ongekende esthetisering van het alledaagse leven'.
Voor Fisher was dit de uitweg uit het 'kapitalistisch realisme'; een volstrekt andere manier van leven en dus van bewustzijn, een die afstapt van het individualistische consumentenmodel en de dictatuur van de productiviteit die onze geesten lam legt en onze planeet vernietigt. We kunnen niet enkel volstaan met economische herverdeling, zelfs niet met het in handen krijgen van de economische productiemiddelen; wat op het spel staat is ons vermogen om betekenis te geven aan onszelf en onze wereld, oftewel onze cultuur.
Daarmee legt acid communism tegelijk de tekortkomingen bloot van traditionele linkse politiek, alsook van het linkse denken. Dat draaide altijd hoofdzakelijk om rationele, berekende keuzes (bijvoorbeeld omtrent de belangen van de arbeidersklasse). Marx zelf zag de keuze om je in te zetten voor de revolutie, en om het kapitalisme omver te werpen, als de logische uitkomst van een maatschappijanalyse. Zodra de arbeidersklasse zoubegrijpendat ze uitgebuit werd, was het socialisme of communisme een kwestie van weloverwogen eigenbelang. Het kwam er slechts nog op aan het proletariaat daarvan te overtuigen.
Hij onderschatte zo evenwel deirrationeleaantrekkingskracht die andere ideologieën, in eerste instantie het fascisme maar zeker ook het kapitalisme zelf, op arbeiders bleek te kunnen uitoefenen. Mensen worden nu eenmaal niet slechts, en zelfs niet vaak, gedreven door logische, rationele overwegingen, maar veeleer door verlangens, dromen, driften en andere onbewuste processen. Dat is dan ook de reden dat theoretici van de Frankfurter Schule tot Slavoj Zizek en Fisher het marxisme in dialoog brachten met de psychoanalyse en hun onderzoeksterreinen uitbreidden tot voorbij de economie, naar bewustzijn, cultuur en ideologie.
Zizek schreef ooit dat films je niet zozeer geven wat je verlangt, maar je vooral voorschrijvenhoeje moet verlangen. Dat geldt natuurlijk in bredere zin voor de gehele, in toenemende mate gecommercialiseerde en gecommodificeerde cultuur: de consumptiemaatschappij heeft onze diepste individuele verlangens niet bevrijd, maar tracht die juist te beteugelen, door ze telkens te fixeren opbepaaldeobjecten, lichamen, levensvormen, enzovoort. De belofte van acid communism bestaat er dan niet zozeer uit om zelf definitief greep te krijgen op je verlangens en ze onder controle te krijgen (want zoals Schopenhauer al zei is het onmogelijk te willen wat je wilt), maar wel om de controle over onze verlangens te bevrijden van het monopolie dat het kapitaal er op dit moment op heeft.
De generatie van 1960 liet zien dat de hang naar revolutie,en het verzet tegen de kapitalistische vervreemding en uitbuiting, niet slechts hoeft voort te komen uit weloverwogen eigenbelang, maar ook kan bestaan in een (irrationeel, onbewust)verlangennaar gemeenschappelijkheid, avontuur, of geluk. Vandaar, nogmaals, de verwijzing naar 'acid', omdat psychedelica, muziek, en roeservaring in het algemeen, de vehikels waren waarmee dit subversieve verlangen uitgeleefd werd. De roes moet in deze context niet gezien worden als het 'valse paradijs' waar de Franse dichter Charles Baudelaire in de negentiende eeuw al voor waarschuwde, namelijk de vluchtweg van het vervreemde individuuitde wereld - een 'grote vlucht inwaarts' zoals ik het elders heb genoemd. Ze is in dit geval, integendeel, een bevrijding en overstijging van het individuele bewustzijn, in een collectieve ervaring: een vluchtinde wereld dus. In de roes ervaar je jezelf als onderdeel van een groter geheel, en precies daarin is het verwant aan het intellectuele proces van politieke bewustwording, waarin je leert dat tal van problemen waar je mee te maken hebt (werk- of thuisloosheid, seksisme of racisme op je werk, enzovoort) niet van persoonlijke aard zijn maar maatschappelijke problemen zijn, het resultaat van sociale structuren. Met andere woorden: zowel in de roes als in politieke bewustwording wordt het autonome 'zelf', alfa en omega van het kapitalisme en van de neoliberale ideologie, op losse schroeven gezet.
Het mocht echter niet zo zijn. De hippies zelf keerden de samenleving uiteindelijk veelal de rug toe, en sommigen van hen stonden zelfs aan de basis van het individualistische cyberkapitalisme van Silicon Valley (wat dus onder meer resulteerde in de cynische pervertering van de zelfverwezenlijking in de vorm van Bezos' ruimtereis), terwijl andersom de gevestigde linkse politiek uit die tijd de aansluiting met deze generatie miste. De grootste tragiek bestond er echter wel uit dat het kapitalisme ook dit verlangen naar roes en avontuur wist te kanaliseren en succesvol wist te exploiteren, ten eerste in nieuwe vormen van consumptie gericht op hedonisme, transgressie en levensstijl, en ten tweede in een nieuwe werkethiek gericht op avontuur en zelfverwerkelijking.
Wat deze vorm van consumentisme en werkethiek gemeen hebben, is dat ze ons voortdurend inprenten dat we niet volledig zijn, en dat we koopwaar X of baan Y moeten hebben om onszelf compleet te maken. Dat lukt vanzelfsprekend nooit, althans niet binnen de context van het kapitalisme. We zullen nooit genoeg spullen kunnen kopen om het gat te dichten, en het leukste project is altijd het volgende; er blijft altijd een surplus of exces van verlangen. Precies dat maakt het als verdienmodel zo succesvol, en tegelijk in psychologisch en ecologisch opzicht zo destructief.
Het gaat Fisher dan ook niet om een nostalgische hang naar de sixties, maar om het opnieuw leven inblazen van een vergeten en verdrongen belofte. Wat als we onze behoefte aan zelfverwezenlijking weer opnieuw zouden kunnen verbinden met een groter, politiek geheel, in plaats van het commercieel uit te laten buiten door zelfhulp-coaches en mindfulness-goeroes? Wat als we zouden kunnen accepteren dat we incompleet zijn (dat we, met een term van Gerald Raunig, 'condividu' zijn in plaats van 'individu'), en precies daarom verbonden zijn met, en afhankelijk zijn van, anderen? Dan zou verlangen geen destructieve kracht hoeven te zijn (wat het bij de vaak nogal puriteins aandoende critici van het consumentisme dikwijls wel is) en kan het beginnen een bron van creativiteit en samenwerking te zijn, een bevrijdende kracht. Eenpostkapitalistischverlangen, zoals Fisher het in zijn postuum uitgegeven colleges noemt, waarin georganiseerde arbeid en tegencultureel libido een verbond aangaan.
Het linkse kamp is berucht om zijn interneconflicten en stammenstrijd, en ook vandaag de dag vechten democratisch socialisten, anarcho-syndicalisten, neo-trotskisten, ecologisch leninisten en volautomatisch-luxecommunisten elkaar dikwijls de tent uit. Hoe zouden we elkaar kunnen aanvullen en versterken, in plaats van bevechten? Om dat te zien, hoeven we eens te meer niet verder te kijken dan de sterren, naara long time ago in a galaxy far, far away.
DeStar Wars-franchise mag dan uitgegroeid zijn tot een miljoenenindustrie, met merchandise,prequelsensequels,, spin-off televisieseries en een wereldwijde schare fans, maar ze begon ooit met een tegenculturele film geïnspireerd op de protestbeweging tegen de Vietnamoorlog en op het psychedelisch sjamanisme van Carlos Castaneda. Over de ideologische boodschap van de films zijn hele boekenkasten volgeschreven, maar wat mij hier interesseert zijn de motieven die de drie protagonisten uit de eerste film hebben om zich aan te sluiten bij de 'rebellen', het verzetsleger tegen het kwaadaardige intergalactische keizerrijk. De rebellenleider prinses Leia (Carrie Fisher) is overtuigd van de noodzaak van het verzet, ten behoeve van het grotere goed, omdat ze denkt dat de keizer het gehele universum en zijn inwoners in het verderf zal storten. Zij vecht dus in de eerste plaats uit politieke of morele overtuigingen. Han Solo (Harrison Ford), daarentegen, vecht voor persoonlijk gewin. Hij laat zich in eerste instantie inhuren door Obi-Wan en zijn gezelschap om hen te vervoeren, omdat hij wat geld moet verdienen om zijn schulden af te betalen. (Ook later, in de Death Star, wanneer Luke hem ervan probeert te overtuigen de prinses te bevrijden, is het doorslaggevende argument dat ze erg rijk is en dat hem een hoge beloning te wachten staat.) Pas aan het begin van de derde film(The Return of the Jedi)is hij definitief gewonnen voor de goede zaak (waarna hij overigens ook geen interessant personage meer is).
De spil van het verhaal is natuurlijk Luke Skywalker (Mark Hamill). Die sluit zich in de eerste plaats aan bij de rebellen omwille van het avontuur. Aan het begin van de film is hij een simpele boerenknul, die een saai leven leidt op de boerderij van zijn oom. Hij kijkt naar de sterren en verlangt naar een hoger doel waar hij zijn lot aan kan verbinden. Het verzet biedt hem die mogelijkheid. De zaak waarvoor hij vecht is aanvankelijk secundair. Hij is vooral geïnteresseerd in spannende avonturen, snelle vliegtuigen en mooie meisjes, en hij krijgt ze alle drie. (Dat Leia, het mooie meisje in kwestie, in de derde film zijn tweelingzus blijkt te zijn, laten we hier maar even buiten beschouwing.) Later komt daar nog het spirituele avontuur bij, wanneer hij door Obi-Wan wordt ingewijd in de mysteriën van'the Force',de mysterieuze kracht die alles en iedereen in het universum met elkaar verbindt.
Nu kun je, met enige verbeeldingskracht, deze drie protagonisten verbinden aan verschillende vormen van linkse politiek: Leia als degene die strijdt voor het ideaal van een rechtvaardige en gelijkwaardige samenleving, Han Solo die uit is op een beter leven voor zichzelf, en Luke die gedreven wordt door een hang naar zelfverwezenlijking en avontuur. De gelijkenis van deze drie vormen met de 'rebellen' uit de film is geen toeval, omdat ze een bijna ideaaltypisch beeld geven van de achterban en drijvende krachten van politieke (tegen)bewegingen, en van de drie krachten die volgens socioloog Erik Olin Wright nodig zijn om een politieke beweging vorm te geven, namelijk waarden, (materiële) belangen en identiteiten. Sterker nog, ik zou willen beweren dat elke succesvolle beweging de Leia's, de Han Solo's en de Luke Skywalkers met elkaar moet zien te verbinden en op één lijn moet zien te krijgen: de overtuigde idealist die handelt vanuit een gevoel van urgentie, degene die zijn belangen vertegenwoordigd wil zien en het effect van de beweging wil voelen in zijn portemonnee, en de politieke avonturier, die zijn leven en lot wil verbinden aan iets groters dan zichzelf.
De Belgische politiek-filosofe Chantal Mouffe schrijft dat, om mensen te mobiliseren voor een politieke zaak, het nodig is een 'keten van equivalentie' te smeden, oftewel om groepen metschijnbaarverschillende identiteiten, waarden of belangen achter een zelfde idee of ideaal te scharen. Vandaag de dag worden verschillende groepen juist tegen elkaar uitgespeeld, niet alleen door rechts maar soms ook door links: de arbeidersklasse tegen migranten, boeren tegen natuuractivisten, studenten tegen pensionado's, Gen-Z'ers tegen boomers, klassenpolitiek tegen identiteitspolitiek, enzovoort. Terwijl ze vaak juist vooral veel gemeenschappelijks te winnen hebben.
Ik denk dat daarin de belofte van acid communism bestaat, namelijk dat het een rationeel politiek project kan verbinden met onbewuste verlangens en dromen, en dat het, andersom, een individuele bewustzijnsverandering verbindt aan de gemeenschappelijke ervaring en de ervaring van gemeenschappelijkheid. Juist daarin heeft links in de afgelopen jaren jammerlijk gefaald: zelfs al vertegenwoordigde het misschien de juiste waarden en de belangen van de arbeidersklasse, het wist er - wellicht met de Bernie-campagne als uitzondering - nooit in te slagen linkse politiekspannendte maken. Het is juist dat verlangen deel uit te maken van een groter geheel dat in de afgelopen jaren vooral succesvoller geëxploiteerd is geweest door (extreem-)rechts, door een beroep te doen op het vaderland, de natie, het volk of ras, of de 'westerse cultuur'. De uitdaging bestaat erin om dat terrein te heroveren, niet door gemeenschappelijkheid tout court als fascistisch af te doen maar door, in de woorden van Walter Benjamin, 'de krachten van de roes voor de revolutie te winnen'.
Dit is een fragment uit Thijs Lijsters boekWat we gemeen hebben: Een filosofie van de meentendat op 28 oktober verschijnt bij De Bezige Bij
Het utopisch denken gedijt op dit moment succesvoller op de (extreem-)rechtse flank dan op links