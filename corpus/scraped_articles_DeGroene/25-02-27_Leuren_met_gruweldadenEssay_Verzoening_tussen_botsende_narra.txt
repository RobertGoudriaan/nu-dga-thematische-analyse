Leuren met gruweldaden Essay Verzoening tussen botsende narratieven

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
27 februari 2025
Of het nu gaat over de holocaust of het kolonialisme, voor verschillende groepen vormt historisch leed de basis voor een collectieve identiteit. Maar is het mogelijk om het verleden niet te vergeten én ons te richten op een toekomst?
Toen James Baldwin in 1971 de eenzaamheidvan een meedogenloos vervolgde Angela Davis vergeleek met die van 'de joodse huisvrouw op weg naar Dachau', kwam er een krachtig protest van Shlomo Katz, uitgever van het joodse tijdschriftMidstream. In zijn 'open brief aan James Baldwin' waarschuwde hij tegen wat hij 'dubieuze zelfverklaarde revolutionairen' noemde: 'U probeert de "joodse huisvrouw in de goederenwagon op weg naar Dachau" de doornenkroon van het martelaarschap te ontnemen en doet een poging die op het hoofd van Angela Davis te zetten. Maar deze kroon van het martelaarschap kan maar op één manier verdiend worden: via de schoorstenen van Dachau. Hij past juffrouw Davis niet.'
Zo'n minachting voor mensen die het martelaarschap opeisen is niet meer houdbaar. Er bestaat tegenwoordig weinig twijfel over de uitkomst van de wereldwijde strijd tussen de lijdensverhalen. Als wordt aangenomen dat collectieve herinneringen essentiële waarheden uitdrukken die leden van een ingebeelde gemeenschap er diep van doordringen wie ze zijn en wat hun plaats in de wereld is, dan onderschrijven veel meer mensen tegenwoordig de herinnering aan de witte suprematie van de westerse mogendheden dan die aan de nazi's. Zelfs daar waar de shoah zich afspeelde, begint hij zijn voorrangspositie in het historische geheugen te verliezen.
Het wordt steeds lastiger om het oude 'van Plato tot Navo'-narratief vol te houden, het verhaal waarin de wereldoorlogen, en het nazisme en communisme, worden behandeld als onmenselijke aberraties in de universele positieve ontwikkeling van de liberale democratie westerse stijl.
Dat hier nu minder geloof aan wordt gehecht is niet alleen te wijten aan de opkomst van figuren als Donald Trump, Boris Johnson en Elon Musk als paladijnen van de westerse beschaving. De wetenschap heeft de afgelopen twee decennia ook duidelijk gemaakt dat Duitsland geen uitzondering was; alle westerse mogendheden werkten samen om een mondiale racistische orde overeind te houden waarin het volkomen normaal was dat Aziaten en Afrikanen werden vermoord, geterroriseerd, gevangengezet en uitgestoten. Aimé Césaire stelde inDiscours sur le colonialismedat Hitler enkel zo uitzonderlijk wreed leek omdat hij de leiding had over 'de vernedering van de witte mens': het 'feit dat hij Europese kolonialistische methoden toepaste die voordien exclusief waren voorbehouden aan de Arabieren van Algerije, de koelies van India en de zwarten van Afrika'.
Naoorlogse Amerikaanse denkbeelden over modernisering en vooruitgang door middel van democratie en kapitalisme en een 'op regels gebaseerde internationale orde' gaan voorbij aan het feit dat een wereldoorlog waarin tientallen miljoenen zijn omgekomen en die eindigde met het afwerpen van atoombommen, de indruk wekt dat moderniteit en vooruitgang synoniem zijn aan algehele destructie. De Oostenrijkse schrijver Günther Anders was een van de zeldzame stemmen die in de jaren zestig de vraag stelde waarom degenen die het over Auschwitz hadden, zwegen over Hiroshima: 'Als iemand in een fractie van een seconde miljoenen medemensen kan uitroeien, zijn een paar duizend SS-soldaten die slechts miljoenen beetje bij beetje konden vermoorden daarbij vergeleken ongevaarlijk.'
In veel opzichten verruimen de bloedbaden in Gaza het oude begrippenkader van de holocaust en Hiroshima fundamenteel. Juist nu de twintigste eeuw - dat 'tijdperk van extremen' - de 21ste binnendringt, komt het open te staan voor nieuwe interpretaties. Het is onvermijdelijk: hoe men begrijpt en interpreteert, hangt in hoge mate af van politieke en sociale omstandigheden; dat hoort te veranderen als die omstandigheden veranderen. Anders blijven we steken in gemakkelijk te manipuleren mythologieën en kunnen we geen morele verantwoordelijkheid voor gewelddaden vaststellen.
De nieuwe interpretaties worden ingezet in de cultuuroorlogen van het Westen; mede daardoor is de concurrentiestrijd om moreel en symbolisch kapitaal zeer fel. Sinds de shoah het etiket 'grootste kwaad' was opgeplakt, onvergelijkbaar en zonder precedent, streven degenen die het zionisme typeren als een genocidale ideologie ernaar de symbolische betekenis van de shoah af te zwakken en de vernietiging van Gaza voor te stellen als het ware kwaad van deze tijd. Veel meer mensen stellen de vraag wat ze eigenlijk zijn en identificeren zich als oriëntaalse onderdanen. Edward Said, die een groot deel van zijn leven pijnlijk bekritiseerd werd wegens zijn poging sympathie te wekken voor de 'slachtoffers van de slachtoffers', had zich niet kunnen voorstellen dat entertainers, sporters en artiesten, maar ook journalisten, wetenschappers en CEO's ooit een rol zouden spelen in een felle botsing van herinneringsculturen, die doorwerkt in allerlei grote instituties, zoals Ivy League-universiteiten, Google, Hollywood en PEN America, en ook het Instagram-account van Kylie Jenner, die bijna een miljoen volgers kwijtraakte toen ze bekendmaakte Israël te steunen.
Voor nu levende generaties wordt het leedvan de twintigste eeuw een basis voor individuele en collectieve identiteit; een morele identiteit die wordt gecreëerd door een scherpe grens te trekken tussen 'wij' en 'zij'. En het wordt steeds onduidelijker of burgerlijke culturen zo'n scherpe polarisatie kunnen overleven en of een buitensporige afhankelijkheid van herinneringen aan het verleden wel goed is voor de democratie.
In zijn laatste boek,The Drowned and the Saved(1986), waarschuwde Primo Levi dat zelfs de getuigenis van overlevenden, 'ongeacht het medelijden en de verontwaardiging die ze wekken', met een 'kritisch oog' gelezen moet worden omdat het geheugen neigt naar stilering en te grote versimpeling. Levi betreurde de 'manicheïsche tendens' in historische verhalen 'om nuance en complexiteit te mijden, en de stroom gebeurtenissen terug te brengen tot conflicten, en conflicten tot tweestrijd, wij en zij'. Sprekend over de 'grijze zone' wees Levi er in zijn laatste en diepzinnigste bespiegeling over het ervaren van slachtofferschap op dat het 'netwerk van menselijke relaties binnen de concentratiekampen niet eenvoudig was: het kon niet worden gereduceerd tot twee blokken, slachtoffers en daders'.
Als de strijdende partijen in de huidige cultuuroorlogen in het Westen herinneringen mobiliseren aan een voorbij collectief lijden dat ze niet rechtstreeks meemaakten en waar ze geen getuige van zijn geweest, is er zelden sprake van complexe beschouwingen van de brede morele implicaties. De werkelijke slachtoffers van het lijden, vroeger en nu, verdwijnen uit zicht, verdrongen door de figuur die lijkt op de 'genocideventer', de dappere beschrijving die de Franse schrijver Alain Finkielkraut van zichzelf geeft inLe juif imaginaire(1980) - de figuur die zich 'de Holocaust heeft toegeëigend alsof die van mij is, het kleed heeft aangetrokken van de marteling die anderen ondergingen'. In zijn opmerkelijke biecht beschreef de Franse polemist hoe het mogelijk was dat hij zich identificeerde met de slachtoffers van de shoah terwijl hij er bijna zeker van was dat 'ik er nooit een zou worden'; hoe het mogelijk was dat de sterke emoties opgeroepen door de herinnering aan een historische ramp waardevolle betekenis en identiteit verleenden, maar dat het algehele effect ervan een luxe moreel narcisme was.
Leuren met gruweldaden doet het tegenwoordig op meer plekken goed. Een bewijs van de kracht en het prestige van slachtofferschap is dat zelfs machtige demagogen van het politieke en intellectuele leven in het Westen zich haasten om zichzelf te presenteren als belegerd door de exponenten van de kritische rassentheorie en de dekolonisatie. De politiek van meerdere autoritaire staten laat ook duidelijker zien dat herinneringen aan lijden worden ingezet als wapen in gevechten om materiële macht en intellectueel privilege. Hindoenationalisten en Turkse islamisten maken schaamteloos gebruik van het narratief van het erfelijk slachtofferschap om autoritair en uitsluitend beleid in een mooi emancipatoir jasje te steken en om een hypermasculiene, nieuwe nationale identiteit te smeden uit hun verhalen over vernedering, machteloosheid en onveiligheid. Narendra Modi beweert dat de hindoes duizend jaar lang geknecht zijn, 750 jaar door islamitische indringers en daarna nog eens 250 jaar door witte Britse kolonialen. Vervolgens gebruikt hij deze larmoyante versie van de hindoegeschiedenis ter rechtvaardiging van de achterstelling van moslim- en christenminderheden, de vernietiging van moskeeën en door de Britten neergezette gebouwen.
Het behoeft geen betoog dat zo'n identiteitspolitiek, of dat nu in India of in het Westen is, eerder rancune en strijdlust bevordert dan solidariteit en rechtvaardigheid, eerder moreel defaitisme dan morele voortuitgang. Maar het versmallen van identiteitscategorieën resulteert erin dat grote delen van de individuele en collectieve ervaring buiten ons gezichtsveld blijven en leidt tot een ogenschijnlijk niet te doorbreken politieke patstelling. Neem nu de beschuldiging, eerst gehoord in de wetenschappelijke wereld en nu rondgebazuind op sociale media, dat zionisme een vorm van aan het westerse imperialisme verwant nederzettingskolonisme is, met een onuitwisbaar oriëntalistisch en racistisch gezicht.
De beschuldiging van racisme en kolonialismewint moeiteloos aan geloofwaardigheid door Israëls niet-aflatende uitbreiding van nederzettingen in de bezette gebieden, de meedogenloze collectieve afstraffing van de Palestijnse bevolking en systemische achterstelling van de omvangrijke Arabische minderheid in Israël zelf. Zonder het geringste spoor van politieke correctheid verkondigen Israëlische leiders dat ze in een villa in een tropisch oerwoud wonen en regelmatig het gras moeten maaien. Ook de bewijzen uit het verleden zijn overweldigend.
InThe Hundred Years' War on Palestine(2020) vindt historicus Rashid Khalidi in een brief uit 1899 van Theodor Herzl aan Joesef Dia, de burgemeester van Jeruzalem (en een voorouder van Khalidi), enkele vergoelijkende uitingen van demission civilisatrice,met als argument dat joodse immigratie in Palestina het leven van de oorspronkelijke bevolking zou verbeteren. In zijn andere pennenvruchten was Herzl vanzelfsprekend veel directer. Zo verkondigde hij inDer Judenstaat(1896): 'We zouden een onderdeel moeten vormen van de verdedigingswal van Europa tegen Azië, een buitenpost van de beschaving tegenover de barbarij.' Als een van de eerste zionistische kolonisten was David Ben-Goerion ervan overtuigd dat 'het onze plicht is te strijden tegen de geest van de Levant die mensen en samenlevingen ruïneert'.
In de praktijk betekende deze spirituele etnische zuivering niet alleen een groot deel van Palestina ontdoen van zijn Arabische bevolking, een missie die in wezen in 1948 is volbracht, maar ook beschaving bijbrengen aan de zogeheten oriëntaalse joden, die eind jaren veertig vanuit de islamitische landen naar Israël trokken en algauw de meerderheid van de bevolking vormden. Avi Shlaim, wiens familie mede vanwege door zionisten georkestreerde terreuraanvallen op joden in Bagdad gedwongen was Irak te verlaten, schrijft in zijn memoiresThree Worlds(2023): 'De joodse nieuwkomers uit het Oosten wachtte een arrogante, eurocentrische, oriëntalistische mentaliteit.' Deze joden 'met hun kennis van het Arabisch, die zelf hebben ervaren hoe het is om in een Arabisch land te wonen, hadden kunnen fungeren als brug tussen Israël en zijn buurlanden. Het Asjkenazim-establishment had echter geen belang bij het bouwen van zo'n brug'.
Integendeel: het eiste van de Arabische joden een zelfverzaking die drastischer was dan de zelfverloochening die verlangd werd van de oorspronkelijke bewoners onder het Britse en Franse kolonialisme: afstand doen van de cultuur en taal waarin zij eeuwenlang hun judaïsme hadden geïnterpreteerd, en snel de Europese cultuur overnemen. Overheidsinstanties zouden tijdens dit social-engineeringproject pasgeboren baby's hebben weggehaald bij Jemenitische moeders en aan Asjkenazim-ouders hebben gegeven omdat ze hen niet in staat achtten kinderen op te voeden. Ben-Goerion wond er geen doekjes om: 'We willen niet dat Israëliërs Arabieren zijn.'
Een huidige generatie wetenschappers ziet in het spierballenzionisme een paradoxale reïncarnatie van de Europese ideologieën en instituties van de natiestaat, racisme en kolonialisme, mede doordat zionisten een nationalistisch regeneratie- en normalisatieprogramma hebben bedacht in een poging zich teweer te stellen tegen antisemitische beschuldigingen van degeneratie en abnormaliteit.
Toch lijkt het omwille van intellectuele precisie en politieke ontwikkelingen geboden verder te kijken dan Israëls huidige incarnatie. Zoals Modi's hindoenationalisme nu niet representatief is voor de bredere Indiase strijd voor politieke en intellectuele emancipatie, zo is ook Netanyahu's zionisme een deformatie van de veelomvattender afrekening met de westerse moderniteit door joodse denkers en activisten, en veel Aziatische en Afrikaanse intellectuelen. Ook als we Israël bestuderen als een praktijkgeval van straffeloosheid westerse stijl, lijkt het noodzakelijk de staat van machteloosheid en marginaliteit die de zionisten aanvankelijk wilden rechtzetten nader te bekijken; een staat die vaker wordt aangetroffen in de geschiedenis van Azië en Afrika dan in die van Europa en Noord-Amerika, en het is pijnlijk dat die nog steeds bestaat.
Net zozeer als Aziaten en Afrikanen probeerden Europese joden zich in de negentiende eeuw te bevrijden van een traditie die werd ervaren als een last en waren ze op zoek naar identiteit en zelfkennis in een ontzagwekkende moderne wereld die grotendeels door christelijke West-Europeanen was geschapen.
In de gesloten wereld van de traditionele samenleving of het getto waren ze relatief onkwetsbaar voor het racisme en antisemitisme waarmee de westerse economische en politieke expansie in de negentiende eeuw gepaard ging. De psychische klap van harde oordelen - dat joden of de oorspronkelijke bewoners lelijk waren; geen kracht, durf, initiatief, zelfrespect en al die andere mannelijke deugden bezaten - was verwaarloosbaar. De wereld waaruit die spot en minachting voortkwamen, werd immers niet beschouwd als een model ter navolging of maatstaf voor zelfbeoordeling. In de uitgestrektheid en eenzaamheid van de Europese grote stad of imperiale havenstad waren joden en gekoloniseerde volken niet meer immuun tegen boosaardige vooroordelen.
Het is niet vreemd dat de wegen naar onafhankelijkheid van joden en veel gekoloniseerde oorspronkelijke bewoners in hun bedrieglijkheid op elkaar gaan lijken. De aspirant-modernist, losgemaakt van traditie, maar niet thuis in de moderne wereld en volledig blootgesteld aan de racistische ideologieën ervan, was veroordeeld tot onzekerheid en hevige innerlijke strijd, zo niet zelfhaat. Op zoek naar individuele vrijheid bevond een gemeenschap gewend aan een leven in familieverband zich plotseling in een wereld van uitsluitende vreemden: de natievormende samenlevingen van Europa. Als mensen die er zichtbaar niet bij hoorden, werden zij geofferd voor het nieuwe seculiere geloof, het nationalisme.
Net als Gandhi, lang een trouwe onderdaan van het Britse Rijk, werd Theodor Herzl pas laat in zijn leven nationalist, haast uit een soort existentiële noodzaak. Deze succesvolle journalist had net als Mohammed Ali Jinnah, de advocaat-stichter van de 'zuivere' islamitische staat Pakistan, diepe wortels in de seculiere en moderne wereld, met weinig kennis van zijn religieuze traditie, geschiedenis en cultuur. Toch omarmde hij een religieus getint nationalisme als waarborg voor zijn bedreigde zelfrespect. Het is veelzeggend dat Herzl in zijn dagboek het 'Beloofde Land' beschrijft als een plek waar het 'prima is dat we een haakneus, zwarte of rode baard en o-benen hebben en we niet louter om die dingen veracht worden. Waar we eindelijk kunnen leven als vrije mensen op onze eigen grond en in vrede kunnen sterven in ons eigen thuisland'.
De omstandigheden waaronder Israël is ontstaanlopen parallel met de moeilijke geboortes van nationale staten in Zuid-Azië: het imperialistische gekonkel, nationalistisch opportunisme, onhandige opdeling, oorlog en etnische zuivering met als resultaat de eeuwig strijdende staten India en Pakistan. Historische toevalligheden vaagden in één klap de vele zelfbeschikkingsopties voor hindoes en moslims in Zuid-Azië weg, en joden en Arabieren in Palestina, en als gevolg daarvan verschenen er onder de doem van de shoah, de nakba en de deling van Brits-Indië natiestaten en permanente vluchtelingen.
Er is een aantal historische kaders van Azië en Afrika waarin Israël heel goed kan worden ondergebracht: van het verwoed uitvinden van tradities in de negentiende eeuw tot een defensief en afgeleid discours over nationalisme en daarna de gemankeerde staatsvorming in de twintigste eeuw.
De rol van de ideologie van de zionistische kolonisten bij de totstandkoming van Israël moet zeker niet worden overdreven. Pas na de oorlog lokte die meer dan een handjevol joden naar Palestina. Zelfs de breder gevoelde voorkeur voor een joods thuisland werd pas sterker nadat er zes miljoen joden in Europa vermoord bleken te zijn en het gebrek aan medeleven in het Westen voortduurde. Er zijn ook andere manieren om de verleiding te weerstaan de geschiedenis te reduceren tot een eindeloze strijd tussen verderfelijke dader en onschuldig slachtoffer, of de binariteit kolonialisme en antikolonialisme.
Met het na 1948 gelanceerde programma voor staatsvorming, territoriale consolidatie en nationalistische mythevorming was Israël steeds meer gaan lijken op Aziatische en Afrikaanse landen. De belangrijkste Indiase socialistische leiders in de jaren vijftig - J.P. Narayan, J.B. Kripalani en Asoka Mehta - brachten een bezoek aan Israël, een schending van de diplomatieke boycot van het land door hun regering, en gaven hoog op van wat zij als een programma voor socialistische modernisering zagen.
Toen Ahmed Ben Bella, de leider van het Nationale Bevrijdingsfront die later de eerste premier van de Algerijnse Republiek werd, in de jaren vijftig undercover in Caïro woonde, volgde hij het werk van de vakbonden, kibboetsen en andere maatschappelijke instellingen in Israël nauwlettend. Tegen zijn joodse huisbazen zei hij dat Israël een 'beschaving van de avant-garde' was, een inspirerend voorbeeld voor een onafhankelijk Algerije, waarbij de economische en sociale problemen werden aangepakt.
Een andere minder voor de hand liggende bewonderaar van Israël was de Iraanse denker Jalal Al-e-Ahmad. Al-e-Ahmad onderkende dat 'Israël een op grove wijze gerealiseerde vergoeding is voor de zonden van de fascisten in Dachau, Buchenwald en andere vernietigingskampen tijdens de oorlog'. 'Let wel,' schreef hij, 'dit is de zonde van het Westen, en ik, een oosterling, betaal de prijs.' Toch kwam hij in 1963 na een bezoek aan het Yad Vashem in tranen naar buiten, en met de overtuiging dat de joodse staat het beste antwoord was op het getormenteerde verleden van de joden. Bovendien was de slimme natievorming door middel van openbaar onderwijs, lessen in het Hebreeuws en de collectivistische industrie een bruikbaar model voor wie een sterke islamitische staat wilde opbouwen.
Ook ideologen van het hindoenationalisme koesterden bewondering voor Israël. India's onverwachte postkoloniale ontwikkeling van een socialistische en seculiere politieke cultuur tot hindoesuprematisme binnen een neoliberaal regime zou ons zeker alert moeten maken op de vele andere voedingsbodems voor macht, buiten het kolonialisme en antikolonialisme. Interne ontwikkelingen binnen India en Israël, van het terugeisen van heilige plaatsen (Ayodhya, Jeruzalem, Hebron) tot sociaal-economische en politieke reorganisaties, vertellen opnieuw een veelzeggend verhaal dat niet is opgenomen in de concurrerende narratieven over erfelijk slachtofferschap.
Terwijl de onrust in de bezette gebieden en Kasjmir in de jaren tachtig toeneemt en de twee postkoloniale staten hun toevlucht nemen tot repressieve methoden die zelfs westerse kolonialisten meestal schuwden, krijgt het nationalisme van India en Israël ongeveer tegelijkertijd een openlijk religieuze en chiliastische dimensie. In de jaren negentig beginnen beide landen vervolgens aan een grondigere economische en ideologische makeover: de verwerping van de idealen inclusieve groei en algehele gelijkheid ten gunste van Reagan- en Thatcher-achtige ideeën over het opbouwen van privévermogen. Na de hectische privatisering, liberalisering en decimering van de welvaartsstaat volgen kleine economische oplevingen, maar de economische ongelijkheid wordt onbeheersbaar groot. In India en Israël, én overal elders, heeft de ongelijke economische groei ertoe bijgedragen dat er zowel bij dehavesals dehavenotsfanatiek nieuw potentieel ontstond voor xenofobie, en er dienden zich dan ook ultranationalistische demagogen aan die tirades afstaken over interne en externe vijanden, en democratische instituties kaapten.
De recente geschiedenis van de twee landen past in een wereldwijd patroon van autoritair populisme en volksmennerij. In een wereld waarin onbeheersbare economische stromen een gevaar vormen voor de nationale soevereiniteit zijn de oude dromen van culturele zuivering en etnisch-raciale eenheid sterker geworden. De macabere geschiedenis van het moderne antisemitisme herhaalt zich. Ook nu weer zijn minderheden de dupe van de angst en onrust opgeroepen door werkelijke of ingebeelde marginaliteit in een verbijsterend in omvang toegenomen en onbegrijpelijke wereld. Het is duidelijk dat etnisch-raciale vooringenomenheid een immer effectieve en actieve kracht achter de moderniteit is geworden. Onlosmakelijk verbonden met zowel nationalisme als kapitalisme neemt ze toe aan alle kanten van de oude kleurgrens en verslindt ze steeds weer nieuwe slachtoffers: gisteren Europese joden en Aziaten en Afrikanen, vandaag moslims en immigranten.
Op 7 oktober 2023, toen Hamas Israëls aura van onkwetsbaarheidvoorgoed vernietigde, greep de harde fortmentaliteit weer om zich heen. De verrassingsaanval door mensen die men al gebroken dacht te hebben, staat voor veel geschokte en met afschuw vervulde leden van de witte zwijgende meerderheid symbool voor het tweede Pearl Harbor van de 21ste eeuw, na 9/11. En net als vroeger heeft het bij hen levende beeld dat dewhite powerpubliekelijk is aangetast 'een aan het genocidale grenzende woede losgemaakt', zoals John Dower zegt.
Met hun poging om met een groot bloedbad hun machtige imago terug te winnen, stevenen Israël en zijn aanhangers nu af op de 'gruwelijke waarschijnlijkheid' waarvan James Baldwin ooit de contouren schetste: dat de winnaars van de geschiedenis, 'vechtend voor het behoud van hetgeen ze van hun gevangenen hebben gestolen, en niet in staat in hun spiegel te kijken, in de hele wereld een chaos zullen aanrichten die, zo die al geen einde aan het leven op aarde zal maken, dan toch wel een rassenoorlog zal ontketenen zoals de wereld niet eerder heeft gezien'.
Het is niet overdreven om te zeggen dat er ethisch en politiek nog nooit zoveel op het spel heeft gestaan. De gruweldaden in Gaza, goedgekeurd en zelfs geheiligd door de politiek en media van de vrije wereld en schaamteloos aangekondigd door de daders, hebben niet alleen een toch al zwak geloof in sociale vooruitgang de das omgedaan. Ze roepen ook twijfel op over de fundamentele aanname dat de mens van nature goed is, in staat tot empathie. Terwijl de herinnering aan de shoah wedijvert met de herinneringen aan slavernij en imperialisme, de genocide van de inheemse bevolking van Amerika, de Armenen en andere rampzalige gebeurtenissen, wordt ook onduidelijker of deze botsende herinneringsculturen een bruikbare les voor het heden kunnen opleveren en nieuw licht kunnen werpen op de problemen van nu, laat staan dat ze bruikbare oplossingen bieden.
Is het mogelijk visies op rechtvaardigheid en solidariteit te behoeden voor een strijd om erkenning en identiteit met maar één winnaar, en ze te verlossen van de vreemde zoektochten naar schuldeloosheid? Ten aanzien van Gaza zouden we meer moeten doen dan woede, verdriet, afschuw of schuld registeren; noch de verering van de slachtoﬀers, noch de verachting van de daders zal ons uit een mondiale impasse helpen. Is het mogelijk ons een morele en politieke actie in het heden voor te stellen die bevrijd is van manicheïsche historische narratieven? En is het mogelijk om het verleden niet te vergeten én ons te richten op een toekomst waarin we ons niet alleen bekommeren om onze eigen soort?
Neem het verhaal van Ahmed Kathrada, die in 1929 werd geboren in een moslimgezin in een kleine stad op zo'n 250 kilometer van Johannesburg. Hij heeft de snelle consolidatie van het apartheidsregime meegemaakt vanaf eind jaren veertig, toen de Afrikaners, die schaamteloos de nazi's hadden gesteund, repressieve wetten invoerden. Als jong lid van de Communistische Partij bezocht hij in 1951 de Oost-Europese plekken van de nazigruweldaden, waarschijnlijk als een van de eerste niet-westerlingen. Na een bezoek aan het getto van Warschau en Auschwitz kwam Kathrada zelfstandig tot de conclusie dat ras een kenteken was van een inferieure status. Terug in Zuid-Afrika begon hij in zijn speeches vaak over het joodse lijden onder het naziregime en vergeleek hij Hitlers strategie om joden in Polen in getto's te stoppen met de keiharde segregatiemaatregelen van het apartheidsregime.
In 1963 werd Kathrada, samen met andere ANC-leden die plannen beraamden om Mandela te bevrijden, in Rivonia gearresteerd. In de gevangenis op Robbeneiland ontdekte hij een naar binnen gesmokkeld boek,Het achterhuisvan Anne Frank. Hij las en herlas het, en deelde en besprak het met zijn medegevangenen; ook schreef hij de passages die hem het meest inspireerden over in zijn aantekeningenschrift. Een aantal van deze passages zijn van 11 april 1944 en gaan over de verwachtingen die Anne Frank heeft van de tijd dat zij en haar familie niet meer zullen worden gekenmerkt als joden: 'Wij zijn er heel sterk aan herinnerd dat wij onderduikers zijn, dat wij geketende joden zijn, geketend aan een plek, zonder rechten maar met duizend plichten. Eens zal deze verschrikkelijke oorlog toch wel aﬂopen, eens zullen we toch weer mensen en niet alleen joden zijn.' In plaats van zijn eigen ervaring te beschouwen als 'iets aparts en unieks' en zijn aparte en unieke identiteit daarop te baseren - wat veel pro-Israëlische Zuid-Afrikaanse joden deden - legde Kathrada een relatie tussen de langdurige gevechten om dekolonisatie en burgerrechten, en het joodse trauma.
Uit de aard der zaak is er in conventionelegeschiedenissen geen plaats voor dergelijke omstandigheden wanneer mensen zich losmaken van geruststellende banden met een land, ras en beschaving om te erkennen dat er een wederzijdse kwetsbaarheid bestaat tussen hen en degenen die, vaak door diezelfde geschiedenissen, werden beschouwd als de 'anderen'. Deze banden, die dwars door politiek bepaalde grenzen lopen, zijn potentiële activators van wat Michael Rothberg het'multidirectional memory'noemt, datgene wat voorheen gescheiden geschiedenissen samenbrengt, waarmee zicht ontstaat op een broederschap en solidariteit die zich verder uitstrekt dan de nationale of etnisch-raciale gemeenschap en laat zien dat de moderniteit een grotere verscheidenheid aan slachtoﬀers kent.
Ook inMr. Sammler's Planetkomen enkele van die te weinig onderzochte passages voor waarin de strakke scheidslijnen tussen wit en zwart, joods en niet-joods, westers en niet-westers, kolonist en gekoloniseerde, slachtoﬀer en slachtoﬀermaker onscherp worden. Saul Bellows roman, geschreven in de nasleep van de Zesdaagse Oorlog, kreeg felle kritiek omdat daarin van leer werd getrokken tegen het multiculturele New York en de opleving van het politieke engagement in de jaren zestig. De roman lijkt doordrenkt van een obsessie met zwartheid en de kennelijk oeroude bedreiging die Afro-Amerikanen vormen voor een beschaving die eindelijk plaats had ingeruimd voor de joden, een bedreiging waarop met extreem geweld wordt gereageerd door de Israëliër die Sammlers zwarte achtervolger in elkaar slaat.
Maar bij nadere lezing blijktMr. Sammler's Planetgeen simpel verhaal over een holocaust-overlevende die de vooroordelen van witte Amerikanen overneemt of bescherming zoekt bij hypermasculiene Israëliërs. Sammler is zeker geen paranoïde slachtoﬀer van de shoah die afglijdt richting onverdraagzaamheid, maar iemand die actief handelt, die in staat is tot morele perceptie en keuzes. Na 1967 gaat hij naar Gaza en ziet de 'niet begraven Arabische lichamen' die 'in de zon zijn gebraden' en de honden die van het 'menselijke gebraad' eten. Hij merkt op dat Israëlische soldaten te midden van de slachting gewoon aan het voetballen zijn.
'Deze joden waren sterk', geeft Sammler toe terwijl hij naar de rottende Arabische lijken op de pas door Israël bezette stukken land kijkt. Maar hij kan niet met de Amerikanen meejuichen over de ontembare nieuwe jood. Hij is niet alleen een overlevende van de shoah die in Polen letterlijk uit een greppel vol lijken is gekropen, inclusief het lijk van zijn vrouw. Hij weet ook wat het is om gevoelloos een moord te plegen. Bellow beschrijft dat Sammler, als hij zich in een bos schuilhoudt, een Duitse soldaat overmeestert en in koelen bloede doodt, terwijl deze smeekt hem te laten leven.
Door de nietsontziende logica van de overlever - de logica waarmee Israël Gaza kapotmaakt - en de herinnering aan zijn eigen verleden en huidige medeplichtigheid raakt hij 'totaal' gedesillusioneerd. En het verbant hem naar Primo Levi's grijze zone - het gebied waar de ruimte tussen slachtoﬀers en daders krimpt, de grenzen die kwaad van onschuld scheiden onscherp zijn, morele verantwoordelijkheid moet worden genomen door de onfortuinlijken, het schuldgevoel erbij betrokken te zijn verpletterend is. Er zitten uiteindelijk voor Sammler te veel ondraaglijke echo's uit het verleden in een scène waarin een nu bevoorrechte jood samen met een menigte passieve omstanders kijkt naar een Israëliër die de schedel van een zwarte man verbrijzelt.
De zwarte man blijft tot het einde een nul, door Bellow gereduceerd tot een object dat juist joden angst inboezemt en pas nadat hij door een maniak is verminkt wordt erkend als een mens die mededogen verdient. Toch verzet Sammler zich tegen Israëls op eliminatie gerichte dodenof-gedood-worden-versie van 'dit nooit meer' en wijst hij de voor zijn veiligheid noodzakelijke politieke en morele degradatie af. Misschien was hij er, zoals Simone Weil benadrukte, nog niet klaar voor om 'van zijde te wisselen, precies als het recht, die voortvluchtige uit het kamp der veroveraars'. Maar anders dan Anne Frank heeft hij het overleefd en heeft hij de tijd leren kennen dat joden weer mensen kunnen zijn, en niet slechts joden; de tijd ook dat de slachtoﬀers van de moderniteit niet voornamelijk joden zijn. En misschien kunnen we vanuit het intuïtieve gevoel van de overlevende dat leed ondeelbaar is, gaan kijken hoe de botsende narratieven van shoah, slavernij en kolonialisme met elkaar verzoend kunnen worden.
Primo Levi waarschuwde dat we de getuigenis van overlevenden met een 'kritisch oog' moeten lezen