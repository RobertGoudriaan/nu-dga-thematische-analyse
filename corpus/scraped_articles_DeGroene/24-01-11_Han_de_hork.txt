Han, de hork

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
11 januari 2024
'Bij het passeren van de HollandscheSchouwburg voel ik enige anti-semitische irritatie opkomen. Dat is een reactie op de houding van Israël tegenover de Palestijnen, het eindeloze zelfbeklag, dat de keerzijde is van de opvatting dat de joden na wat ze hebben meegemaakt meer rechten hebben dan een ander.'
Nee, dit gaat niet over nu! Het is een aantekening van Han Voskuil op 13 juli 1973 in zijn dagboek. Twee weken eerder was hij 47 jaar geworden. 'Op mijn verjaardag mag ik racistisch zijn. Op andere dagen ook wel, als mijn muts zo staat', noteerde hij bij die gelegenheid. Zijn muts stond er vaak naar, blijkt uitMartelaarschap,het derde deel van J.J. Voskuils dagboeken over de periode 1965-1974.
De bezorgers, Thomas van Grafhorst en Detlev van Heest, hebben de tekst voorzien van uitvoerige voetnoten. Van elke locatie die de revue passeert, of het nu een groente winkel, kledingzaak of dorpscafé betreft, wordt de geschiedenis tot vervelens toe uit de doeken gedaan. Maar geen letter wijden ze aan de 'antisemitische irritatie' opwekkende Hollandsche Schouwburg: monument ter nagedachtenis van de vijftigduizend Amsterdamse joden die er door de nazi's bijeen werden gedreven om te worden gedeporteerd naar concentratie- en vernietigingskampen.
Voskuils vrouw Lousje (L. in het boek) hield 'de joden' verantwoordelijk voor de situatie van de Palestijnen in Israël en vond dat haar echtgenoot dat te weinig uitdroeg. Hij geeft haar daarin gelijk omdat hij zich realiseert dat hij tegen een joodse collega, die Bergen-Belsen overleefde, uit piëteit nooit kritiek op Israël heeft geuit, 'al lag het soms op mijn lippen'. In zijn dagboek citeert hij met instemming Lousje die de joodse advocaat Hans Eyl 'een schoft' vindt die zij 'met plezier zou laten voelen dat ze de pest heeft aan Israël. Als iemand een schoft is, dan heb je niets met hem te maken. Dan verdient hij dubbel en dwars wat hij heeft meegemaakt.'
Er valt weinig te lachen bij lezing van dit dagboek. Anders danHet BureauontbeertMartelaarschapiedere vorm van humor, ironie of zelfspot, maar de schrijver ervan is wel eerlijker over zichzelf dan zijn als redelijk mens geportretteerde romanpersonage en alter ego Maarten Koning. Vergeleken bij Maarten is Han een hork, 'een proleet' in Voskuils terminologie. 'Ik ben een racist', schrijft hij uit ergernis over 'drie luid schreeuwende Surinamers' in de trein. In een andere context noteert hij dat democratie hem niet interesseert en dat hij 'geen geweten' heeft. 'In een nazistische gemeenschap zou ik een soort Eichmann zijn.'
Schokkend is ook wat hij zijn dagboek in september 1973 toevertrouwt over zijn demente schoonmoeder, de inHet Bureauzo liefdevol beschreven 'moeder van Nicolien': 'Vroeger werd Zandvoort het joden-aquarium genoemd', zegt moeder als ze met L. over de boulevard in Zandvoort loopt. Maar nu valt het haar honderd procent mee. Geen jood te zien. 'Waar zouden die toch allemaal gebleven zijn?' vraagt ze wat verbaasd.
Bij deze passage staat de min of meer verontschuldigende noot: 'Han Voskuil typeerde zijn schoonmoeder als een eenvoudige, ongeschoolde met antisemitische vooroordelen behepte vrouw zoals er in het vooroorlogse Den Haag velen waren. (Mondelinge mededeling van J.J. Voskuil aan Detlev van Heest.)'
Liever zou ik opgehelderd zien of Lousje dit verhaal aan haar man vertelde als 'goeie grap' dan wel als uiting van bezorgdheid over de geestesgesteldheid van haar moeder die ze adoreerde en door dik en dun verdedigde. Dat Voskuil zijn antisemitische schoonmoeder nogal geestig vond, blijkt uit zijn beschrijving van haar reactie op de mededeling dat Lousje en hij bij de gemeenteraadsverkiezingen van 1974 gingen stemmen op een partij 'die de auto's uit Amsterdam wil hebben': 'Moeder dacht dat ze het in Keulen hoorde donderen. Ze kwam er iets voor naar voren en dempte haar stem: "Willen die de joden uit Amsterdam hebben?" Het was duidelijk dat ze daar ook wel op wilde stemmen, maar dat ze het niet helemaal durfde geloven.'
Hoewel niet 'eenvoudig' en ook niet 'ongeschoold' was Han Voskuil ook behept met bepaalde vooroordelen. Op 11 februari 1974 schrijft hij: 'Ik heb een hekel aan Suriname. Ik voel me er niet verantwoordelijk voor. Het interesseert me niet.' Tien dagen later bezoekt hij met Lousje zijn schoonmoeder in een Haags ziekenhuis. Na afloop willen ze praten met de verpleegsters: 'drie witte en één zwarte', aldus Voskuil in zijn dagboek. En hij vervolgt: 'L. vroeg wie de hoofdzuster was. Dat was de zwarte, een niet zo spraakzaam meisje. Je kunt met al je goede wil, toch maar moeilijk begrijpen dat iemand die zwart is hoofdzuster is, en misschien voelde ze dat.'
Niet ten onrechte noteerde Voskuil in zijn dagboek dat hij zijn schrijfsels bij tijd en wijle 'traag, verward en onbenullig' vond. Als reden noemde hij vermoeidheid en tijdgebrek. 'Het gevolg is dat ik me ga haasten en maar raak schrijf.' En even later: 'Het gevaar van een dagboek als dit zijn de eindeloze opsommingen van wat je gedaan hebt.'
Omdat hij daarin volkomen gelijk had, rijst de vraag waarom deze veelal haastig neergepende en inderdaad vaak onbenullige dagboeknotities publicatie verdienen. Voskuils uitgesponnen klaagzangen over zijn werk, huwelijk en zinloze bestaan inMartelaarschaphalen het in de verste verte niet bij de vertolking ervan in zijn even meeslepende als zorgvuldig gestileerde romancyclusHet Bureau. Wat het dagboek daaraan toevoegt, is ontluisterend.
Er valt weinig te lachen bij lezing van dit dagboek
Patrick Post / ANP | Lousje Voskuil, de vrouw van J.J. Voskuil. Amsterdam, 2009 J.J. VOSKUIL Martelaarschap: Dagboeken 1965-1974 Van Oorschot, 707 blz.