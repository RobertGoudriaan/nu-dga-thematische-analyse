Schoorsteennijd Van makershype naar industriehaat

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
17 augustus 2023
Ze brengt welvaart en biedt geen bullshit-jobs, maar wel onafhankelijkheid van dictaturen als China. Toch ligt de in Nederland tot voor kort zo populaire industrie onder vuur.
Het is geen vieze hoogovendie moet verrijzen in Hoogeveen. De Drentse gemeente is evenmin van plan een gevaarlijk chemisch complex te verwelkomen op haar nieuwe bedrijventerrein Riegmeer. Laat staan een steenkolencentrale of olieraffinaderij. Desondanks zijn natuurorganisaties en bewoners in rep en roer. De steen des aanstoots: Griekse yoghurt. Maar liefst veertigduizend ton per jaar wil zuivelfabrikant Fage daarvan maken in een nieuw te bouwen fabriek.
Natuurlijk speelt ook hier de stikstofproblematiek mee. Hoogeveen kocht ter compensatie voor bijna honderdduizend euro aan stikstofrechten bij boeren in de omgeving. Helaas voor het college van burgemeester en wethouders is dat 'extern salderen' voorlopig niet meer toegestaan in de provincie. De reden dat de bezwaren landelijk nieuws zijn, is echter een andere. Hoewel de yoghurtfabriek 250 banen moet opleveren, wijzen de critici op een ander cijfer. Bij de productie zal dagelijks maximaal 2,5 miljoen liter drinkwater verbruikt worden. Dat is evenveel als wat tienduizend huishoudens nodig hebben om te douchen, koken en de wc door te spoelen. Hoewel het drinkwaterbedrijf geen problemen voorziet, blijven er zorgen. Kampt de natuur in Drenthe niet nu al met de gevolgen van droogte?
Zoals in Hoogeveen klinken er overal in het land protesten. Van de staalproductie van Tata Steel in IJmuiden tot het pfas lozende Chemours in Dordrecht. De industrie ligt onder vuur. De precieze aanleiding verschilt, maar één standpunt hebben alle tegenstanders gemeen: weg met de fabriek.
De omslag van industrieliefde naar schoorsteennijd komt even snel als onverwacht. Na decennia van de-industrialisatie - het economische proces waarbij fabrieken verdwijnen ten gunste van de dienstensector en blauwe boorden wit kleuren - schudde de kredietcrisis in 2008 westerse overheden wakker. Plotseling oogde de financiële sector een stuk minder aantrekkelijk. Een bank mag dan geen bruine smurrie uitstoten, de maatschappelijke schade die zij kan veroorzaken bleek vele malen ernstiger. Dat ondervonden landen als Ierland en Groot-Brittannië.
Zij raakten in een diepe recessie. Een industriële economie als de Duitse, jarenlang weggehoond als ouderwets, kwam de klap juist snel te boven. Dat is niet het enige voordeel. Economen wijzen erop dat de maakindustrie met haar hoge uitgaven aan onderzoek en ontwikkeling goed is voor de innovatie. Zij biedt praktisch opgeleiden bovendien beter betaalde banen dan de dienstensector. Het gemiddelde uurloon in de Nederlandse industrie bedraagt bijna twintig euro, in de horeca is dat slechts dertien euro.
Hier en daar wordt gesproken van een 'nieuwe industriële revolutie'. Zoals dat gaat bij ingrijpende ontwikkelingen, gaat deze politiek-economische ommekeer gepaard met een culturele trend. Kunstenaars, technici, computernerds en zelfs journalisten: ze hebben zich massaal omgedoopt in 'makers'.
De coronacrisis van 2020 maakte de herwaardering van de eigen industrie compleet. De Chinesezero covid-aanpak leidde tot lege schappen aan de andere kant van de wereld. Vervolgens zorgden de economische sancties tegen Rusland voor schaarste aan gas, diesel en kunstmest. Het heeft in Europa de roep om 'strategische autonomie' doen aanzwellen. In de Verenigde Staten maakt Joe Biden waar wat Barack Obama beloofde: een'renaissance in American manufacturing'.Dankzij honderden miljarden dollars aan subsidies en leningen zijn onder zijn presidentschap al bijna achthonderdduizend extra industriebanen gecreëerd.
'We moeten zelf onze broek ophouden', benadrukt ook demissionair minister Micky Adriaansens van Economische Zaken en Klimaat. Door de eigen industrie te koesteren, zei ze onlangs in een interview met het werkgeversbladForum,zorgt Nederland ervoor 'dat we minder afhankelijk zijn van andere landen, met name landen waar we niet afhankelijk van willen zijn'.
Nog altijd is de industrie goed voor twaalf procent van het bruto binnenlands product (BBP). Zij biedt werkgelegenheid aan 847.000 mensen, oftewel zo'n tien procent van de beroepsbevolking. Maar of dit net als in de Verenigde Staten veel meer wordt? Ondanks alle lof plus riante steun van de belastingbetaler, die tot tevredenheid van (buitenlandse) aandeelhouders fors meebetaalt aan de verduurzaming van bedrijven, is dat twijfelachtig. Er pakken zich namelijk donkere wolken samen boven de industrie.
Een jaar geleden waren hetde torenhoge gasprijzen die ondernemingen dwongen af te schalen, zoals de zinksmelterij van Nyrstar in Budel. Nu ziet menigeen zich geconfronteerd met maatschappelijke onvrede. Bijvoorbeeld bij de vele honderden omwonenden en milieuactivisten die op zaterdag 24 juni het gigantische terrein van Tata Steel in IJmuiden op trokken. Op initiatief van Greenpeace eisten zij onmiddellijke sluiting van de 'meest ziekmakende en vervuilende onderdelen'. De staalfabriek neemt maar liefst acht procent van de nationale CO2-uitstoot voor haar rekening. Maar de lijst met kwalijke stoffen die het industriële complex uitbraakt is langer: stikstof, fijnstof, zware metalen, 'polycyclische aromatische koolwaterstoffen' (pak's). Onder de 150.000 mensen die in de IJmond wonen, komt ruim de helft meer longkanker voor.
Dergelijke zorgen spelen ook rond de chemische fabriek van Chemours (voorheen DuPont) in Dordrecht. Het water van de recreatieplassen en sloten in de wijde omgeving is vervuild met het giftige pfas. Eerder kregen buren al het advies geen groenten uit eigen moestuin te eten. De betroffen gemeenten hebben inmiddels een rechtszaak aangespannen tegen de producent van de antiaanbaklaag voor pannen. Tegelijkertijd wil advocaat Bénédicte Ficq, net als bij Tata, namens omwonenden de leidinggevenden van het bedrijf voor de rechter slepen.
Dat multinationals als Chemours en Tata Steel aan de schandpaal worden genageld voor het bewust negeren van gezondheidsrisico's is volkomen begrijpelijk. Hetzelfde geldt voor het groeiende ongemak over het fossiele verdienmodel van deze energie-intensieve industrieen. Dat uitgerekend die sectoren sterk vertegenwoordigd zijn in Nederland is geen toeval. De vondst van het Groningse gas in 1959 maakte ons land nog aantrekkelijker voor de chemie (Chemelot, op het voormalige dsm-terrein in Zuid-Limburg), kunstmestfabrieken (onder andere Yara in Zeeland) en olieraffinage (Rotterdamse haven).
De vraag is hoe lang nog. Mochten alle schitterende plannen voor een klimaatneutrale en circulaire economie daadwerkelijk worden uitgevoerd, dan is olie grotendeels overbodig. Hetzelfde geldt voor kunstmest. Voor een deel van de resterende energie-intensieve bedrijven zal het, net als voor de glastuinbouw, logischer zijn om zich te vestigen in regio's waar energie goedkoop blijft. Denk aan IJsland (geothermie) of de Middellandse Zee (zon). 'Waar onze economie eerder een concurrentievoordeel kende door goedkoop gas', concludeerde plaatsvervangend secretaris-generaal Gerdine Keijzer-Baldé van het ministerie van Economische Zaken in het traditionele nieuwjaarsartikel in economenbladESB,'is onze gasintensiteit nu omgeslagen in een concurrentienadeel.'
Het industriële ongemakbeperkt zich echter niet tot de meest ongezonde, vervuilende bedrijven. Neem Sint Isidorushoeve. Het dorpje in de gemeente Haaksbergen verzet zich tegen de winning van zout. Dat ligt nergens zo dicht aan het oppervlak als in Twente. Een kwart van het zuivere zout in West-Europa komt hier vandaan. Dat is geen oude economie. Zout is een belangrijke grondstof voor de chemie: van pvc-buizen en paracetamol tot elektrische auto's en ledlampen. Omdat de oude zoutvelden opraken, wil producent Nobian nieuwe aanboren. Helaas geldt sinds de aardbevingen in Groningen alle mijnbouw als verdacht. Tegenover de circa veertienhonderd gezinnen in de regio die afhankelijk zijn van de zoutproductie, staat de vrees van enkele honderden bewoners voor hun woongenot en een waardedaling van hun huis.
Het doet er niet toe dat Nobian de geplande zoutvelden direct rond Sint Isidorushoeve geschrapt heeft en een miljoenenfonds beschikbaar stelt voor de gemeenschap - nota bene op advies van klimaatactivist Marjan Minnesma van Urgenda.Nimby, 'not in my backyard',heet dit aloude fenomeen. Ook elders in Nederland is het springlevend. In Roosendaal keren omwonenden zich tegen een nieuwe productiehal van Cloetta, de maker van snoepmerken als Red Band en Venco. De Zweedse eigenaar trekt er 245 miljoen euro voor uit. Het maakt net zo weinig indruk als de belofte om op termijn volledig duurzaam te produceren. 'Cloetta wil alle overlast voorkomen, maar buurt blijft mordicus tegen komst snoepfabriek', kopteBN/DeStemvorige maand.
Zelfs het trotse vlaggenschip van de Nederlandse kenniseconomie, asml, kampt met morrende buren. De chipmachinefabrikant heeft wereldwijd veertigduizend personeelsleden. Daarvan werken er dertienduizend in het Brabantse Veldhoven. Om verder uit te breiden worden woningen en bedrijven aan de rand van het fabrieksterrein opgekocht tegen ruimhartige vergoedingen.Het Financieele Dagbladnoemde het voorbeeld van de eigenaar van een huis met een woz-waarde van 850.000 euro. Hij ontving 1,45 miljoen euro, plus tweeëneenhalve ton 'bijkomende vergoeding'. Dat leidt tot klachten van bewoners die niet de 'jackpot van asml' hebben gewonnen. 'Als asml zijn zin krijgt', citeerde een ander medium een bewoner, uitkijkend over zijn ruime tuin, 'hebben wij in de wintermaanden nauwelijks zon meer in de woonkamer. (...) Daarvoor hebben we dit huis niet gekocht.'
'Nederland koestert boeren maar heeft een grote hekel aan rokende schoorstenen', schreefVolkskrant-columnist Peter de Waard. Waar die eerste groep zich alles lijkt te kunnen permitteren, groeit het ongeduld met de industrie zienderogen. Om nog maar te zwijgen van de zonneparken, windmolens en arbeidsmigranten die deze bedrijvigheid met zich meebrengt. Nederlanders willen een welvarende economie - maar dan liefst zonder economische activiteit. Want dat stinkt, maakt lawaai en zorgt voor drukte in de straat.
Dát ons land afscheid kan nemen van al die vervelende fabrieken, is ondertussen een hardnekkige mythe. Niet alleen omdat het de afhankelijkheid van dictaturen vergroot. De industriële overlast zou ook niet verdwijnen. Ze zou enkel op afstand worden geplaatst. Uitbesteed aan landen die minder kieskeurig zijn. Nu al veroorzaakt de Nederlandse consumptie ruim een derde meer broeikassen dan de productie, blijkt uit cijfers van het Centraal Bureau voor de Statistiek. Met andere woorden: we 'exporteren' klimaatvervuiling.
Minstens zo belangrijk is een ander bezwaar tegen de schoorsteennijd. Als mensen geen industrie willen, wat dan wel? Nederland zou tot tevredenheid van de BBB-kiezer opnieuw een (arm) land van boeren kunnen worden. Of zijn oppervlak vol plempen met distributiecentra. Of gewoon nog meer een sterk vergrijsde natie van overwegend rechts stemmende renteniers worden. De resterende beroepsbevolking kan dan de kost verdienen door elkaar wederzijds de haren te knippen, te coachen en yogales te geven.
Realistischer is dat het ontmoedigen van elke vorm van industrie de glorieuze comeback van dat andere verdienmodel inluidt: Nederland als één grote Zuidas, waar het hoogopgeleide deel van de bevolking bankiert of brievenbusmaatschappijen helpt, terwijl de praktisch opgeleiden hun kantoor schoonmaken. Een rijk, ongelijk en egoistisch land. Open voor kapitaal, maar niet voor al het andere dat van over de grens komt.
Een beetje zoals Zwitserland. Of Luxemburg, niet toevallig de plek waar de Griekse yoghurtproducent Fage tegenwoordig het hoofdkantoor heeft. Voordat de zuivelfabrikant in Hoogeveen aanklopte, wilde zij een nieuwe fabriek bouwen in het ministaatje. Dat was buiten de Luxemburgers gerekend. In tegenstelling tot belastingontwijkende hoofdkantoren bleken zij geen behoefte te hebben aan deze vorm van industrie. Stel je voor, iets máken. Met je handen.
Herman Engbers / De Beeldunie | Omwonenden hebben als protest een opstelling neergezet waarmee de plannen voor nieuwe zoutputten in het Twentse Sint Isidorushoeve worden verbeeld, juni 2022