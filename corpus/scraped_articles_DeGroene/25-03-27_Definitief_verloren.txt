Definitief verloren

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
27 maart 2025
'The mass of menlead lives of quiet desperation', citeerde de Amerikaanse kunstenaar Duane Hanson ooit Henry David Thoreau. Hanson verbeeldt die stelling met zijn hyperrealistische sculpturen van trieste toeristen, onzichtbaar schoonmaakpersoneel, mannen met bierbuik, vermoeide huismoeders met winkelkar. Ferdinand von Schirach doet in zijn bundelNamiddagenhetzelfde in woorden: haarscherp tekent hij verhalen op van stille wanhoop. Of zoals hij zelf schrijft: 'Er zijn verhalen die je alleen in zo'n bar 's nachts aan een vreemde kunt vertellen. (...) niet de verhalen van winnaars, niet de luide zinnen die je op golfbanen en in luchthavenlounges hoort.'
De verteller inNamiddagenontmoet overal ter wereld mensen die hem in vertrouwen nemen en hun tragische levensverhaal uit de doeken doen. Er is de vrouw die op zeer pijnlijke wijze ontdekt dat haar man een affaire heeft, de vrouw die geobsedeerd raakt door het idee dat haar man een exhibitionist is en zo per ongeluk zijn dood veroorzaakt, er is de man - resultaat van een 'vergishuwelijk' - die aan het hoofd staat van een degelijk familiebedrijf van exclusieve horloges en zichzelf eens in de zes weken een uitspatting veroorlooft in de Berlijnse homoscene, waar hij de Dikke Hommel wordt genoemd.
Daarnaast voert Von Schirach enkele schrijvers en kunstenaars op. Zo is er het 'verhaal' waarin hij al het ongeluk van de beroemde en beruchte danseres Isadora Duncan samenbalt op één pagina. Hij heeft het over het verval van F. Scott Fitzgerald, de zwaarte van Ingeborg Bachmann en het donkere werk van Anselm Kiefer. 'Alle kunst ontstaat doordat de kunstenaar onzeker is over de wereld. Die wereld past niet bij hem en hij past er niet in, hij voelt zich een vreemde, hij denkt dat hij er niet thuishoort. Hij probeert het allemaal te begrijpen, de wereld voor zichzelf te ordenen en door muziek, kunst of schrijven de waarheid te vinden.' Maar, stelt Von Schirach, het helpt helemaal niet om te schrijven. De onzekerheid verdwijnt niet. 'En dan, meestal pas heel laat in onze levens begrijpen we: er zijn geen antwoorden, ze hebben nooit bestaan.'
Op dit punt in het boek is het stilaan duidelijk datNamiddageneerder memoir dan verhalenbundel is. De verteller lijkt verdacht veel op Ferdinand von Schirach: een ex-strafpleiter die nu succesvol schrijver is en de wereld afreist - de verhalen spelen zich af in Oslo, Tokio, Marrakesh, Taipei - om lezingen en interviews te geven. Von Schirach zelf was een half leven strafpleiter in Berlijn en debuteerde pas als veertiger metMisdaden,het eerste deel van een trilogie (nadien volgdenSchuldenStraf)over goed en kwaad waarvoor hij rijkelijk putte uit wat hij aan schuld en boete allemaal met eigen ogen had gezien. Want dat de werkelijkheid de fictie altijd overtreft, weet hij als geen ander. Maar dat de hel de anderen zouden zijn, daar is hij het niet mee eens: 'In werkelijkheid is de ander de enige mogelijkheid zelf mens te worden.'
MetKoffie en sigarettenruilde hij in 2020 de misdaadverhalen in voor persoonlijke herinneringen, observaties en beschrijvingen van ontmoetingen. Die schreef hij toen nog neer in de derde persoon. InNamiddagenschakelt hij over op een ik-verteller, alsof hij zijn eigen leven steeds meer nadert.
Het schrijversbestaan trok hem in eerste instantie niet aan, zei hij ooit in een interview: 'Schrijvers waren arme luizen, ze leefden in vochtige kelders en ze stierven aan een longontsteking. Zo moedig was ik niet.' Dus studeerde hij rechten. Hij wilde ontsnappen aan zijn familiekroniek - zijn grootvader was leider van de Hitlerjugend. 'Ik wilde een heel ander leven', schrijft Von Schirach inNamiddagen. 'Daarom studeerde ik rechten en werd advocaat, een burgerlijk leven zou evenwicht geven, ik wist het zeker, dacht ik. Pas veel later, pas na een half leven, begon ik weer te schrijven. En toen, heel geleidelijk, kregen de dingen hun ware betekenis.'
En dus schrijft Von Schirach verhalen over levens geleid in stille wanhoop. Verhalen over liefdesverdriet, eenzaamheid, spijt. Over melancholie, koffie en sigaretten. Over dénken dat je aan je verleden ontsnapt bent om dan te ontdekken dat zoiets onmogelijk is. Over een strakke jurk 'in het zachte licht van de namiddag'. Hij schrijft 'de stille verhalen van verregende namiddagen en van zwarte nachten, en de helden hebben het spel definitief verloren. Maar deze verhalen beschermen ons tegen de eenzaamheid, de verwondingen en de kilte. En uiteindelijk zijn ze het enige wat echt van ons is.'
'Meestal pas heel laat in onze levens begrijpen we: er zijn geen antwoorden'
Julia Sellmann | Ferdinand von Schirach schrijft verhalen over levens geleid in stille wanhoop FERDINAND VON SCHIRACH Namiddagen Vertaald door Marion Hardoar. De Arbeiderspers, 160 blz.