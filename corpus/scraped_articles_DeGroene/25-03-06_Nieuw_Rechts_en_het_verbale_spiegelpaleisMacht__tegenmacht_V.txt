Nieuw Rechts en het verbale spiegelpaleis Macht & tegenmacht Volker Weiss

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
6 maart 2025
Hitler was een communist en de DDR een paradijs waarvan alleen de leiding niet deugde. Historicus Volker Weiss ontleedt de leugens van Nieuw Rechts geduldig. 'Intellectuelen zouden die veel meer in het openbaar mogen tegenspreken.'
Hitler was een communist,legde de leider van een grote Duitse politieke partij onlangs voor een miljoenpubliek uit aan de rijkste man ter wereld. Een communist, een socialist, en natuurlijk ook een misdadiger. Maar zeker niet iemand die je 'rechts' zou kunnen noemen of met rechtse politiek mag associëren. De boodschap die Alice Weidel in een video-gesprek aan Elon Musk meegaf viel in goede aarde, zowel bij defirst buddyvan Donald Trump als later bij diens vicepresident JD Vance. Nieuw is ze niet. Hetzelfde wordt al veel langer verkondigd door politici die zich ten onrechte liever 'conservatief' dan rechts noemen, in Nederland bijvoorbeeld door Kamervoorzitter Martin Bosma. Maar klopt het? Nee.
De Duitse onderzoeker Volker Weiss wijdt een heel hoofdstuk aan wat hij 'de legende van de linkse nazi's' noemt in zijn nieuwste boek. Het heetDas Deutsche Demokratische Reichen gaat over het vervalsen van de geschiedenis en het omkatten van begrippen door extreem-rechts voor politiek gewin. Hij stelt dat alle democratische partijen door de elite van het Duitse keizerrijk aanvankelijk als socialistisch werden betiteld, louter omdat ze op meerderheden wilden steunen in plaats van gewoon het door God gegeven gezag van vorst en adel te erkennen. De les van de Eerste Wereldoorlog was dat je de massa nodig had en dus ook iets moest kunnen bieden. Links had dat al veel eerder begrepen. Rechts ging nu ook de straat op, nam symbolen over, inclusief de kleur rood bijvoorbeeld, en het woord socialisme.
Weiss gaat in zijn onderzoek uiterst grondig te werk. Hij laat zien dat citaten die aan propagandaleider Goebbels zijn toegeschreven niet traceerbaar zijn of uit hun context gehaald. Hij toont aan dat zowel Hitler als Goebbels heeft toegegeven het woord socialisme te gebruiken om verwarring te zaaien en arbeiders te lokken. En er is natuurlijk de puur inhoudelijke kant: het nazisme moest niets hebben van het onteigenen van bedrijven of de klassenstrijd, binnen dat ene grote Duitse volk moesten juist alle standen hun vaste plaats kennen. De nsdap was noch links, noch een partij van de onderklasse. Als militair elitekorps bleek de SS al snel zeer aantrekkelijk voor adellijke jongemannen. De later wegens zijn rol in de'Historikerstreit'omstreden Ernst Nolte omschreef nazisme en fascisme al in de jaren zestig als 'geradicaliseerd conservatisme'.
Welk nut heeft de 'begripspiraterij', zoals Weiss het noemt, tegenwoordig nog? Allereerst leidt het af van de neo-nazistische incidenten die radicaal-rechtse partijen af en toe teisteren. En dan is er volgens hem ook nog een handige omkering die op schijnlogica berust: als je eenmaal hebt vastgesteld dat de nazi's links waren, kun je linkse mensen dus ook nazi's noemen. Daar is dan geen inhoudelijk bewijs meer voor nodig. Ook Poetin maakt op zijn manier van deze truc gebruik. De Russen vochten in de Tweede Wereldoorlog tegen nazi-Duitsland. Dan zal de strijd tegen Oekraïne er dus ook wel een tegen nationaal-socialisten zijn.
Volker Weiss (53) houdt zich al sindszijn studietijd bezig met rechtse politici en hun inspiratiebronnen. Zijn dissertatie uit 2009 ging over de enigszins vergeten filosoof Arthur Moeller van den Bruck ('geen Nederlander'), die als een van de eersten betoogde dat conservatieve politici niet behoudend en behoedzaam te werk moesten gaan maar, net als hun tegenstanders op links, juist met revolutionair elan. Hij holde er en passant het traditionele begrip conservatisme mee uit. In zijn hoofdwerkDas Dritte Reich(1923), ageerde Moeller tegen de parlementaire democratie, prees hij de voorbeeldige militaire discipline van de Pruisen en zag hij Rusland als de natuurlijke bondgenoot van Duitsland in de strijd tegen decadentie van lichaam en geest. Hitler poogde hem een voorname rol in zijn beweging te geven, maar Moeller vond hem te dom en te vulgair, in 1925 pleegde hij zelfmoord voor hij de kans had om op zijn inschatting terug te komen.
De toenadering tussen autoritaire denkers uit op het eerste gezicht heel verschillende hoeken is niet van vandaag of gisteren, zo liet Weiss zien in zijn inmiddels als standaardwerk beschouwdeDie autoritäre Revolteuit 2017. Hij beschrijft daarin een netwerk dat zich uitstrekt over verschillende landen waaraan al zeker een eeuw gesponnen wordt. Waar de auteur zelf staat is geen vraag, hij waarschuwt tegen de invloed van deze beweging. Maar de kracht van zijn boek is dat het nergens in pamflettisme ontaardt. Minutieus ontleedt en documenteert hij de lijnen die vooroorlogse stemmen zoals die van doemdenker Oswald Spengler en Hitlers favoriete rechtsfilosoof Carl Schmitt verbonden en verbinden met gelijkgestemde schrijvers en politici uit Duitsland, Oostenrijk, Frankrijk en Rusland na de oorlog.
Aleksandr Doegin, de man die met zijn dromen van een 'euraziatisch wereldrijk' een grote invloed op Poetin wordt toegedicht ('wellicht wat overdreven' volgens Weiss), was al in de jaren negentig van de vorige eeuw een graag geziene gast op extreem-rechtse conferenties in het Westen. Inmiddels bestaat er ook een uitgebreid internationaal web van uitgeverijen, denktanks, 'alternatieve media', en andere organisaties waarmee denkbeelden die tot voor kort in beslotenheid bediscussieerd werden in het publieke debat zijn geïntroduceerd. En daar horen nieuwe woorden bij. Denk aan 'omvolking', 'deportatie' of het 'schuldcomplex' inzake holocaust en slavernij waarvan Europa zich zou moeten bevrijden. Of oude woorden met een nieuwe betekenis. Naast 'conservatisme' waar revolutie wordt bedoeld is ook 'vrijheid' zo'n gekaapt begrip dat gebruikt kan worden om rechten te beknotten, boeken en zelfs woorden te verbieden of instituties als de traditionele media en de onafhankelijke rechtsspraak in diskrediet brengen.
Ik spreek Volker Weiss in zijn woonplaats Hamburg ruim een week na de Bondsdagverkiezing waarin het AfD ruim twintig procent van de stemmen haalde. In de twee keer zo grote fractie van Alternative für Deutschland die binnenkort aantreedt zitten naast de bejaarde ere-voorzitter Alexander Gauland (die van: 'Hitler en de nazi's waren maar een vogelpoepje op duizend jaar roemrijke Duitse geschiedenis') ook leden die beweren dat de SS heus niet alleen maar uit misdadigers bestond (Maximilian Krah) of zichzelf als 'het vriendelijke gezicht van het nationaal-socialisme' omschrijven (Matthias Helferich).
Met dat soort uitspraken wordt het deel van de achterban bediend dat hardcore rechts-extremistisch is. Zo ook met de op partijbijeenkomsten gescandeerde slagzin'Alice für Deutschland',een variant op het 'Alles für Deutschland'dat in de dolken van de SA gegraveerd stond. Kritiek daarop wordt dan weer gepareerd met 'het zijn maar woorden' of 'het is ironisch bedoeld'. Maar volgens Weiss is het zoekmaken van betekenissen in een verbaal spiegelpaleis slechts een eerste stadium. Daarna kan het vacuüm met nieuwe begrippen worden gevuld. Het proces lijkt soms afgekeken van progressieve denkers als Michel Foucault en Judith Butler. Eerst deconstructie en disruptie, dan een nieuwe werkelijkheid. Maar ook het brengen van de Hitler-groet door Musk en de Amerikaanse opinieleider Steve Bannon is niet alleen maar een grapje.
'Humor in handen van de macht is gevaarlijk', zegt Weiss. 'Ik geef u een voorbeeld. Vooral in het Rijnland was en is het carnaval een belangrijk moment in het jaar. Het is een subversief gebeuren, de macht kan gedurende een korte periode op de hak worden genomen, belachelijk gemaakt. Dat kreeg al in de negentiende eeuw een fors politiek karakter. De nazi's verboden het feest niet, het zou ongetwijfeld tot protesten hebben geleid, maar zorgden ervoor dat communisten, sociaal-democraten en natuurlijk joden tot onderwerp van spot op de praalwagens en in de toespraken werden gemaakt. Dat was uiteraard helemaal niet meer subversief, die spot ging na afloop van het carnaval gewoon door. Iets dergelijks zie je nu na de machtsovername door Trump in de Verenigde Staten: alsof ze nog in de regering zitten, zet hij de oppositie tegen de Democraten gewoon voort.'
Vrijwel de hele voormaligeddr kleurde twee weken geleden blauw, de kleur van de rechts-radicalen, met uitschieters van veertig procent of meer in sommige kiesdistricten. Voor het gemak wordt dat verontrustende resultaat vaak toegeschreven aan economische achterstanden. Weiss wijst erop dat de kloof tussen West en Oost na een moeizame overgang juist spectaculair geslonken is in de afgelopen 35 jaar. Dat geldt voor werkloosheid, voor inkomen en zeker ook voor de infrastructuur. 'Al die lege, nieuwe vierbaanswegen, al die gerenoveerde binnensteden, er zijn gebieden in bijvoorbeeld Noordrijn-Westfalen die er veel slechter aan toe zijn en waarin veel minder is geïnvesteerd.'
Naar zijn idee speelt cultuur nu een veel grotere rol. Er is sprake van Ostalgie, heimwee naar de veilige wereld binnen de muren en achter de hekken waarin er weliswaar geen politieke vrijheid was maar wel veiligheid en voorspelbaarheid en waarin iedereen zijn plaats kende. 'Er waren wel gastarbeiders in de ddr, maar die woonden in kazernes. Je werd er niet mee geconfronteerd in je dagelijks leven. Het was een homogene, blanke wereld waarin de mogelijkheden beperkt waren, je kon bijvoorbeeld nauwelijks reizen en het aanbod in de winkels was schraal, maar ook dat wordt nu achteraf als een vorm van aangename rust benoemd.'
Hoe slaagt het AfD erin te profiteren van nostalgie naar de tijd onder een communistisch bewind? Vrij simpel: met behulp van dezelfde redenering als de voormalige ddr toepaste op de nazi-tijd. In West-Duitsland werd een collectieve schuld erkend; de Bondsrepubliek maakte excuses en ook herstelbetalingen waren dus passend. De ddr daarentegen ging uit van een heel nieuwe start. De nazi-regering was fout maar behoorde tot het verleden. Het volk was misleid, maar onschuldig, het kon niet verantwoordelijk worden gehouden voor de misdaden van zijn leiders. Evenmin hoeft het zich nu te verantwoorden voor wat de ddr-regering heeft misdaan. En zo is volgens Weiss nu de weg vrijgemaakt voor de 'anticommunistische verheerlijking van de ddr'.
Het AfD en actiegroep Pegida ('patriottische helden' volgens Geert Wilders) gaan zelfs nog een stapje verder wanneer ze zich de slagzinnen toe-eigenen van de massademonstraties die het einde van de ddr inluidden. 'Wij zijn het volk' scandeerden destijds de demonstranten, vaak onder aanvoering van progressieve dominees, kunstenaars en klimaatactivisten. 'Toen en nu: wij zijn het volk' stond in 2019 op de AfD-verkiezingsposters. En dat Oost-Duitse volk moet volgens de AfD-ideologen tegenwoordig gezien worden als een 'in nationale zin bevrijde zone'. Geen achterstandsgebied, maar een politiek voorland. Een bolwerk tegen de westelijke deelstaten die gelden als 'verweekt, verzwakt door migratie en gevangen in de klauwen van een links-groene, woke culturele elite'.
In zijn beide boeken maaktWeiss duidelijk dat met alle verschillen Nieuw en Oud Rechts op één punt verenigd is: universele mensenrechten bestaan niet en er moet een eind komen aan de liberale democratie die het individu, zijn rechten en zijn wensen, centraal stelt. Daarmee wordt immers het volk, de volkswil en de 'lotsbestemming' van volkeren in de geschiedenis genegeerd. Er zit niet alleen een mystieke, religieuze tint aan dat idee, het heeft ook een geografische component. De Verenigde Staten werden lange tijd beschouwd als de belangrijkste vertegenwoordiger van de verfoeilijke democratische ideologie. Vaak met geweld en anders toch zeker met geld en door cultureel imperialisme (film, muziek) probeerden ze die op te dringen. Maar juist in de afgelopen weken lijkt er een tektonische verschuiving plaats te vinden: Trump en Vance in een alliantie met Rusland. Moet Weiss zijn analyse herzien?
'Nee', zegt hij op de hem kenmerkende manier, vriendelijk maar beslist. 'Amerika keert terug in een oud schema. Ooit maakte het zich los van Europa, maar in 1917 brak het met die koers door deel te nemen aan de Eerste Wereldoorlog. Het stelt nu de eigen belangen en het eigen gewin weer op de eerste plaats. Maar ook daarbij is er die ideologische paradox: in de naam van vrijheid werpt het tariefmuren op en terwijl het nationale soevereiniteit bepleit, eist het toegang tot andermans markten en zelfs het schrappen van hun interne regels. Oude waarden moeten worden hersteld met behulp van de nieuwste sociale media, via X en TikTok, die geen landsgrenzen erkennen en waarvan de winsten een nieuwe globalistische tech-elite ten goede komen. Geloof me: de cultuur van het oude Europa interesseert Elon Musk en JD Vance geen zier.
Tekenend is voor mij het beeld van Russen en Amerikanen die in Saoedi-Arabië over de toekomst van het Avondland onderhandelen zonder dat de Europeanen aan tafel zitten. Het gaat om grondstoffen en om macht. Het lijkt of we op de rand van een nieuw tijdperk staan: de overgang naar een autoritair kapitalisme. Nieuw Rechts heeft geen probleem met religieuze fundamentalisten. Ook moslims hebben recht op hun eigen autoritaire systeem. "De islam is onze vijand niet", beweert partij-ideoloog Björn Höcke van het AfD al jaren. "De vijand is onze eigen decadentie." En natuurlijk de aanwezigheid van te veel moslims als die de zuiverheid van ons volk dreigen te verdunnen.'
Ten tijde van zijn proefschriftwerd het onderzoek van Volker Weiss naar de bronnen van rechts nog als niet zeer relevant beschouwd, een academische positie zat er na zijn promotie niet in. Inmiddels kan hij de vraag naar artikelen en spreekbeurten nauwelijks aan. 'Maar geloof me', zegt hij, 'ik zou waanzinnig graag terugkeren naar mijn specialisme, de negentiende eeuw en de Weimarrepubliek, ik zou bijvoorbeeld over esthetiek willen schrijven en de actualiteit aan andere geschiedwetenschappers overlaten. Maar die zijn er nauwelijks. Het is een veld dat helemaal wordt uitbesteed aan politicologen en sociologen. Historici en ook taalkundigen zijn opvallend stil. Terwijl de manier waarop de propagandaoorlog nu woedt al in de jaren dertig en kort daarna uitvoerig is geanalyseerd. Door Victor Klemperer, die in zijnLingua Tertii Imperii(over het taalgebruik in het Derde Rijk) beschrijft hoe vrijheid van meningsuiting in handen van het gezag de uitsluiting van joden bewerkstelligt. Door literatuursocioloog Leo Löwenthal. Door de journalist Siegfried Kracauer. Door Hannah Arendt. Het is er allemaal, maar het wordt genegeerd. Natuurlijk zijn dat geen auteurs die door enorme aantallen mensen worden gelezen. Maar mijn punt is: de huidige autoritaire revolte is er een van bovenaf. Dat hebben Duitsers - maar niet alleen Duitsers - ook graag: dat er leiding is, een stevige leiding die ideeën in slogans vertaald. Intellectuelen zouden dat veel meer op hun eigen niveau en in het openbaar mogen tegenspreken.'
Weiss vindt dat het niet alleen aan tegenspraak ontbroken heeft, maar dat links zich ook kwetsbaar heeft gemaakt door wat hij, met een verwijzing naar Edward Said, 'zelf-oriëntalisering' noemt. Hij bedoelt daarmee dat de cultuur van immigranten uit niet-westerse landen als een onwrikbaar concept werd beschouwd, inclusief gezagsverhoudingen, kledingvoorschriften en seksuele moraal, in plaats van als een stelsel dat aan veranderingen onderhevig zou kunnen zijn, net zoals dat in het Westen gebeurd is. Die kritiekloze acceptatie was dom en speelde rechts in de kaart en werd daar natuurlijk enorm overdreven. 'Alsof linkse politici zich helemaal niet meer om economische thema's zouden bekommeren. Dat is zeker in Duitsland niet waar.'
'Binnen de islam was er natuurlijk iets dergelijks aan de hand. IS stond voor een beweging terug naar de Middeleeuwen, inclusief slavernij, die, als ze niet zo gruwelijk was, ook potsierlijk zou kunnen worden genoemd. Ik vergelijk het weleens met de manier waarop Richard Wagner het Germaanse verleden in zijn opera's ensceneerde: onze krijgshaftige voorvaderen kregen helmen met horentjes die er in werkelijkheid nooit op hebben gezeten.'
Als goed historicus ziet Volker Weiss wel patronen maar waagt hij zich niet aan voorspellingen. Het zou kunnen dat het AfD niet verder stijgt in de kiezersgunst en zijn piek heeft bereikt; welke rol Le Pen en Melloni in het geheel van rechts Europa spelen is ook nog lang niet duidelijk; de afloop van de Oekraïne-oorlog is nog ongewis. Maar de gedachte dat het erger wordt voor het beter wordt is niet ongerechtvaardigd. Gevraagd naar wat de jarenlange onderdompeling in de diepste krochten van extreem-rechts Europa met hem persoonlijk heeft gedaan, het lezen van de honderden boeken en duizenden artikelen in tijdschriften en folders en andere publicaties, het bestuderen van al die verbindingen, conflicten en intriges, antwoordt hij dat hij zijn werk met professionele distantie verricht. Een chirurg opereert ook niet omdat hij per se van zware verwondingen houdt. Maar op de vraag of hij er pessimistisch van is geworden, verwijst hij gevat en glimlachend naar een uitspraak van Oswald Spengler: 'Optimisme is lafheid.'
Volker Weiss -Das Deutsche Demokratische Reich: Wie die extreme Rechte Geschichte und Demokratie zerstört.Uitgeverij Klett-Cotta, 2025
Thilo Schmuelgen / Reuters | Een AfD-verkiezingsposter in opmaat naar de verkiezingen, 8 februari