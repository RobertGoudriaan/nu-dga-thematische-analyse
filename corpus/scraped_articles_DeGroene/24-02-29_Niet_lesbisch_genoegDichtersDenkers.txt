Niet lesbisch genoeg Dichters&Denkers

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
29 februari 2024
In haar nieuwe romanIn het oogpsychologiseert Marijke Schermer op de millimeter. Haar manipulatieve verteller legt haar geliefde als een diertje onder de microscoop.
Net als de vorige romanvan Marijke Schermer dientIn het oogzich aan als een beschouwing over de liefde.Liefde, als dat het is(2019) ging vooral over de vraag of er na een oude liefde nog een nieuwe mogelijk is. Nu zoomt ze in op het verlangen naar verbinding en tegelijkertijd het verlangen met rust gelaten te worden. Is het mogelijk jezelf in alle eerlijkheid aan de ander te laten zien? Ik denk dat dat de crux is van deze introverte, nadenkende roman. Het is niet dat er niet veel gebeurt - vooral tegen het eind stapelen de ontwikkelingen zich in hoog tempo op - het is meer dat de grondtoon bespiegelend is, en de handelingen en dialogen opgesloten liggen in een bed van gepeins, als in een beklemmende relatie.
We vertoeven in Nicola's hoofd. Ze wordt verlaten door haar geliefde Bee en krijgt te horen dat ze in feite nooit de geliefde heeft toegelaten, zich nooit écht dichtbij heeft getoond, haar gevoelens heeft laten zien. Nicola is op een rustige manier ontzet. Misschien meer nog beledigd. Ze vraagt zich af hoe het zover heeft kunnen komen in een relatie die toch ooit zo vanzelfsprekend begon, die naar haar eigen idee zoveel intimiteit kende. Misschien dat zij zelf verstrikt zat in nooit geuite gevoelens, bijvoorbeeld over het huwelijk van haar ouders en de teloorgang van haar vader, maar Bee ontpopte zich als een ergerniswekkende en opdringerige pseudo-therapeut. Telkens bezig Nicola te ondervragen en te duiden, waardoor Nicola ook steeds meer aanleiding zag zich te verstoppen.
Hoe verstopt een volwassen vrouw zich? Zo: ze ziet een man die haar op het oog bevalt, ze besluit hem te achtervolgen, tot aan zijn woning. Het is het begin van een lichte obsessie, die zich aanvankelijk vertaalt in observeren, maar die uitmondt in een opmerkelijke vorm van huisvredebreuk.
Ik moest denken aanRaam, sleutel(2021) van Robbert Welagen, waarin het hoofdpersonage zich ook toegang verschaft tot de woning van een potentiële geliefde als die er zelf niet is, en in dat huis op een kleine manier telkens iets verstoort, alsof er een stempel wordt gezet. Welagen schiep een bijna metafysische situatie, bij Schermer doen de grensoverschrijdingen realistischer aan, en daardoor problematischer. Zonder de man ooit gesproken te hebben, weet Nicola al gauw alles van zijn wekelijkse routine, dringt ze door tot in zijn computer, zijn ijskast, ruikt ze aan zijn overhemden, leest ze zijn post, ik geloof dat ze er zelfs een kopje koffie bij zet, iets op een krant krabbelt.
Het dagdromen over hem helpt ze een handje door hem steeds meer fysiek nabij te komen, zonder dat hij dit zelf in de gaten heeft. Durft ze zich in zijn huis te verstoppen als hij thuis is? Ja, ze doet het. Nicola gaat zo rustig en weloverwogen te werk dat het je als lezer maar langzaam gewaarwordt dat er hier heel erg iets niet klopt. Is ze gek, beschadigd, gevaarlijk?
Deze vraag wordt des te prangender omdat Nicola zichzelf de normaalste mens vindt die bestaat, hoogstens geplaagd door een verleden dat in tijden van crisis naar het oppervlak komt. Als haar collega's zich zorgen beginnen te maken over haar teruggetrokkenheid, vindt ze dat zwaar overdreven. De man, die ze uiteindelijk via een dating-app officieel leert kennen als Louis, wordt een vluchtheuvel in haar bestaan. Ze benadert hem alsof hij haar studiemateriaal is, hij mag, nee hij moét haar alles over zichzelf openbaren.
In het oogis een interessante denkoefening over intieme betrekkingen, en ik besef dat interessant een twijfelachtige kwalificatie is. Als een kapsel interessant is, of een soep, dan weet je genoeg. Ik bedoel het in dit geval positief. Het is een bedacht boek, en ook dat zal je de koekoek halen, stel je een niet-bedacht boek voor. Nicola is microbioloog -what's in a job- en houdt het liefst haar wereld op orde door beweeglijk materiaal via haar microscoop te bestuderen. Haar gepsychologiseer op de vierkante millimeter werkt vooral op de eerste bladzijden licht afstotelijk, met veel over-expliciete gedachtekronkels. Je zou haar meer zuurstof gunnen. Het is allemaal tomeloos ernstig en naar binnen gekeerd, de zinnen stapelen zich op als dorre takken die je onder je voeten voelt knappen.
Tegelijkertijd schuilt er iets schoons in de manier waarop de roman in zichzelf een laboratoriumsituatie spiegelt. Er is de inhoudsopgave als ware dit een non-fictiewerk. Alle 25 hoofdstuktitels zijn uitgeschreven, alsof er onder titels alsWie ben ik?enTorretje onder mijn loepwetenswaardigheden op te zoeken zijn, als in een biologieboek. Het verhaalverloop leest als een vivisectie, pijnlijker naarmate het mes er dieper en dieper ingaat.
Met terugwerkende kracht blijkt dat dorretakkenproza functioneel, een voorafschaduwing van wat we nog gaan meemaken met het secundair reagerende wezen dat Nicola is. Ze beheerst het therapeutische register verdacht goed, en zet het defensief in. 'Ik weet niet meer wat ik voelde', overdenkt ze in de laatste minuten dat ze Bee nog haar geliefde kon noemen. 'Ze zei dat ik haar blijkbaar als lid van het interieur zag, dat vond ik een vreemde woordkeus, lid in plaats van onderdeel of zoiets.'
En: 'Ze wilde nu wel eens weten wat ik voelde. Ik zou spijt kunnen betuigen, maar ik had geen spijt. (...) Ik zou kunnen zeggen: lieverd, ik wil juist graag met je praten, laten we praten! Of ik zou haar woede met een grotere woede kunnen beantwoorden.'
Als haar onderzoeksaanvraag om zich meer te kunnen focussen op een bepaalde bacterie wordt afgewezen, zet ze haar onderzoek eigenstandig en nogal onorthodox voort. Ook hier weer duurt het een tijdje voordat je dit als lezer doorkrijgt,
en dat er meer aan de hand is met Nicola dan ze 'ons' vertelt. De schrijver is uiterst behoedzaam te werk gegaan, met wat wel en niet, en wanneer, te openbaren van de gedachtewereld van haar personage. Is dit nu wat ze noemen een onbetrouwbare verteller? Nicola is in ieder geval een manipulatieve verteller, iemand die haar eigen handelen zo goed kan rechtvaardigen dat haar slachtoffer geen weerwoord heeft.
Marijke Schermer kennen we sinds haar debuutMensen in de zon(2013) als een schrijver die wroet in het menselijk verkeer, die je dingen laat zien en léért over wat mensen van elkaar verwachten en van zichzelf. In het hechteNoodweer(2016) is het vertelperspectief betrokken maar ook gedistantieerd, personages houden hun kaarten tegen de borst, dragen een leven lang een groot geheim met zich mee, krijgen lichaam en hoofd niet op elkaar afgestemd. De bètablik licht alles nog preciezer uit, de Clara in haar debuut was wiskundige, de Emilia isNoodweerwas met complexe onderzoeksrapporten bezig. Juist omdat ze de emotie zo goed eronder houdt, komt die uiteindelijk hard aan.
Als inIn het ooghaar omgeving erachter komt dat Bee bij haar weg is, wordt betwijfeld of Nicola wel 'lesbisch genoeg' was. Droogjes, en daardoor aangrijpend, schrijft Schermer namens Nicola: 'Hoe langer de avond werd, hoe minder ik wist wat ik allemaal vond. Van dingen die met elkaar communiceren, maatschappelijke relevantie, lesbisch genoeg zijn. Eenfreischwebendstuk ruimtepuin, per ongeluk op deze planeet gestort, dat was ik.'
Met Nicola zet Schermer een vrouw neer die een bijna vernietigende nieuwsgierigheid aan de dag legt in de liefde, maar uit het oog verliest dat de man die ze op het oog heeft geen diertje onder haar microscoop is. En dat het eenzijdige, scheve verbond dat zij denkt te kunnen afdwingen, misschien gewoon wel niet bestaat.
Is dat dan de moraal van het verhaal? Wil Schermer laten zien dat Nicola denkt in eenzaamheid gevangen te zijn, maar dat ze, mits ze er oog voor zou hebben, zou zien dat andere mensen evenmin thuis zijn op deze planeet?
Interessant, opnieuw, dat is watIn het oogis, en dat is nogal wat. De beperkte ruimte waarbinnen de personages bewegen lijkt soms net te kunstmatig om echt met ze mee te kunnen voelen, en de clou heeft onnodig veel weg van een clou. Ook zonder een onverwachte onthulling was denk ik duidelijk dat er net zo veel in als buiten het oog valt, dat je niet alles kan weten, nooit 'alles' kan vertellen, zeker niet aan degenen die dicht bij je staan.
Met finesse beschrijft Schermer het kennelijk onontkoombare verlangen naar een 'fatsoenlijk' leven, dat conformisme met zich meebrengt en beleefdheid. Een verlangen naar samenzijn, waarvan Nicola voelt dat het onvermijdelijk tot wederzijdse opsluiting en beknotting leidt. Ik moet me ontspannen, houdt ze zichzelf voor. Niet zeggen wat hij wil horen, 'de waarheid' vertellen. Maar zie die waarheid dan ook maar eens voor jezelf te vinden.
Het verhaalverloop leest als een vivisectie, pijnlijker naarmate het mes er dieper en dieper ingaat
MARIJKE SCHERMER In het oog Van Oorschot, 191 blz.