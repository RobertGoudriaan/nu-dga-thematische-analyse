De 'te veel'economie Economie

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
2 mei 2024
In Burundi heerst geen schaarste aan goedkoop personeel. Met 371 dollar per jaar zijn de gemiddelde inkomsten per hoofd van de bevolking zelfs nergens zo laag. Voor wat het waard is, want de informele economie is alomtegenwoordig en betrouwbare statistieken verzamelen heeft begrijpelijkerwijs niet de hoogste prioriteit. Slechts één op de twintig Burundezen heeft elektriciteit. Hoewel vier op de vijf mensen in de landbouw werkt - de natte droom van de BBB - heersen er dusdanige voedseltekorten dat meer dan de helft van de kleine kinderen met groeiachterstanden kampt.
Voorbeelden van 'te weinig' economie zijn ook dichter bij huis te vinden. Nog maar tien jaar geleden telde ons land bijna 800.000 werklozen. Van de werkzoekende jongeren stond veertien procent langs de kant. Bij degenen uit migrantenfamilies was dat zelfs het dubbele. Wanhopige wethouders legden de rode loper uit voor iedere ondernemer die meer dan twee banen beloofde. Wilt u er nog wat subsidie bij?
Toch is de Nederlandse economie anno 2024 pas écht een hel. Als je de mopperaars in politiek en media mag geloven, tenminste. De treinen zijn overvol, de files lang, het stroomnet zit verstopt en het drinkwater dreigt ondanks maandenlange regenbuien op rantsoen te gaan. Er heerst een schreeuwend gebrek aan woningen. Werkgevers klagen over personeelstekorten. De bio-industrie kan behalve de stikstof nu ook de mest niet meer kwijt.
Ons bbp per hoofd van de bevolking is niet het dubbele van dat van Burundi. Het is 136 keer hoger. Wie nuchter naar Nederland kijkt, ziet dan ook een land dat rijker is dan ooit tevoren. En het wordt nog beter. 'Alle inkomensgroepen gaan er in de komende periode op vooruit', voorspelt het Centraal Planbureau. Jongeren hebben de banen voor het uitzoeken. Geen schoolverlater die nog genoegen hoeft te nemen met een verlengde stage.
Wat is er dan wel aan de hand? 'We hebben te veel economie voor één Nederland', schreef Marike Stellinga in haar column inNRC. Ze slaat de spijker op zijn kop. Homo sapiens heeft een slordige 300.000 jaar geworsteld met schaarste. Economen verhieven dat zelfs tot de kern van hun vakgebied. Na de Tweede Wereldoorlog begonnen uiteenlopende intellectuelen, van Herbert Marcuse tot John Kenneth Galbraith, na te denken over wat het betekent als een maatschappij genoeg materiële rijkdommen heeft verworven. Sindsdien is de welvaart alleen maar verder toegenomen.
De hoorn des overvloeds bestaat. Je vindt hem in een rivierdelta aan de Noordzee. In een land dat zich, anders dan Burundi, niet het hoofd hoeft te breken over waar in vredesnaam het geld vandaan moet komen. Waar het meest urgente vraagstuk is welke activiteiten níet langer nodig zijn. Gezegend is het volk dat kampt met economische keuzestress.
Natuurlijk, een zzp-loodgieter die te veel opdrachten heeft, kan gaan klagen hoe druk het leven is. Kreunend en steunend van klus naar klus rennen. Ondertussen niets echt goed doen. Dat is hoe opeenvolgende regeringen het hebben aangepakt. Ze deden er alles aan om geen knopen door te hoeven hakken. Dus werden ze allemaal vertroeteld: hoogtechnologische bedrijven, bloementelers, zware industrie, banken, slachterijen, brievenbusmaatschappijen en boeren.
Als onze loodgieter verstandig was, zou hij de situatie uitbuiten en selectiever worden. Alleen nog de meest lucratieve opdrachten doen. Om dan vanaf vier uur 's middags op het strand te liggen. Of die klussen eruit pikken waar hij de meeste lol aan beleeft, bijvoorbeeld omdat ze zijn vakmanschap op de proef stellen.
Ziedaar de aangename taak waar Nederland voor staat. Genoeg gesomberd over personeelskrapte en ruimtegebrek. We kunnen vandaag nog bepalen in wat voor economie we willen leven. Worden we een land van boeren of distributiecentra? Gaan alle ballen op de financiële dienstverlening, of kiezen we toch liever voor meer maakindustrie en een sterke publieke sector?
Die schoonheidswedstrijd begint met het niet langer tolereren van uitbuiting en onzekere contracten. Dat is geen probleem. Dat is een luxe. Het is daarom hoog tijd om de vruchten van de 'te veel'-economie te plukken. Voor je het weet kampen we straks nog eens met échte schaarste.
De hoorn des overvloeds bestaat: hij ligt aan de Noordzee
Reageren? Mail naarhaegens@groene.nl