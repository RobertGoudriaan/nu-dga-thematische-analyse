'Wrede, macabere anecdoten' Kunst Melle

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
29 september 2022
Museum van Bommel van Dam toont nu Melle - schilder van een andere werkelijkheid. De anarchist, letterzetter, graficus én kunstenaar kreeg in de jaren zestig met zijn Bosch-achtige schilderijen pas erkenning.
De Amsterdamse kunstenaarssociëteitDe Kring bestaat honderd jaar. Ter gelegenheid van het blijde feit verscheen een vuistdik boek met foto's, documenten en herinneringen, die de indruk wekken dat iedereen die in die eeuw ook maar íets wilde voorstellen er lid van was en zich er bedronk ('... zo stikt in de jenever/ het Hollands intellect', schreef Erich Wichman). Daar biljartte de bohème, zoop op krediet, versierde andermans vrouw en werd daarna op de bek geslagen, om vervolgens bij het bestuur aan te dringen op het royement van deze of gene, die zijn handen niet thuis had kunnen houden. Je krijgt de indruk dat er in Amsterdam zeker in de naoorlogse jaren behalve drinken en ruziezoeken op De Kring maar bitter weinig te beleven was. Er was Eijlders, dan Reynders, en dan De Kring.
Een anonieme journalist trof er eind 1939 behalve de letterkundigen Cola Debrot, Han Hoekstra, Ed Hoornik en de dichter Halbo C. Kool ('een heel klein kapiteintje, van wien geen sterveling de naam weet en die altoos heldhaftig met de grootste vrouwen danst') ook de schilder Melle. Die laatste was op De Kring zeer thuis; hij had zijn bestaan als kunstenaar er zelfs min of meer aan te danken.
Melle Oldeboerrigter (1908-1976) was een arbeiderskind, opgegroeid in de Derde Wittenburgerdwarsstraat in de achterwoning van een huis waar zes gezinnen op drie verdiepingen woonden. Zijn ouders waren arm, maar niet straatarm, en bovendien bevlogen, optimistische socialisten die hun kinderen zo veel mogelijk met de grote wereld in contact brachten. Op zondagochtend werd er gezongen en gedanst; vader, moeder en de kleine Melle zongen in zangkoor De Jonge Proletaar, dat in 1916 de zeventigste verjaardag van Domela Nieuwenhuis opluisterde in het Concertgebouw. Al jong bleek Melle te kunnen tekenen. Hij ging naar de grafische school en werd letterzetter, typograaf en illustrator, verder socialist-anarchist, dienstweigeraar, geheelonthouder, niet-roker, en fervent pleiter voor de wereldrevolutie. Zijn latere vriendin Marth Bruijn leerde hem in die jaren kennen: 'Melle had ook hele andere kleren dan de buurjongens waar hij mee liep. Meestal droeg hij een zwart overhemd en een losse flodderdas en zijn haar was ook niet zo'n keurig geknipt koppie. We hadden een open huis op het Zeeburgerpad en een heel enkele keer kwam Melle daar wel eens kijken en dan ging er een geruis door het zaaltje: die jongen is anarchist.'
Voor allerlei anti-autoritaire blaadjes maakte Melle grafisch ontwerp en illustraties (in één daarvan maakt hij het koningshuis uit voor 'Koninklijke Fokvereeniging'). In 1930 wordt hij letterzetter bijHet Volk.Daar wordt hij 'ontdekt' door de journalist Lex Althoff, lid van De Kring. Het is Althoff die hem er introduceert, waarmee een nieuw leven in intellectueel-artistieke kringen begint, en het kunstenaarschap in Melle wordt gewekt. Hij laat zijn haar groeien, zweert het geheelonthouderschap af, hij gaat bewust ongehuwd samenwonen en begint vanaf 1938 te schilderen. Hij maakt met Marth - dan danseres in het avant-gardegezelschap van Florrie Rodrigo - een reisje naar Parijs, waar hij Max Ernst ontmoet en het een en ander van de surrealisten meekrijgt. Dat wordt zijn stiel. In de oorlog zit hij in het verzet; na de bevrijding besluit hij fulltime kunstenaar te worden.
In september 1945exposeert Melle vier schilderijen in de tentoonstellingKunst in vrijheidin het Rijksmuseum. Eén van de vier,Germanendom,is dermate gruwelijk - drie babylijkjes, twee gehangenen, en een opstelling van wat lijkt op afgesneden geslachtsdelen - dat er luikjes voor het doek worden geplaatst. Die naoorlogse beklemming heeft een aardige echo inDe avondenvan Gerard Reve, waarin Melle voorkomt als de schilder 'Kade'. Frits van Egters wordt door 'Louis Spanjaard' toegelaten tot diens atelier, 'een ruime kamer vol schilderijen'. Op de schoorsteenmantel ziet hij een klein paneeltje. '"Dat is bijzonder", dacht hij. De afbeelding stelde een aan het raam zittende, oude vrouw voor, uit een huiskamer gezien. "Verlamming", mompelde hij. De mond van het portret hing scheef naar beneden en de onderlip puilde, met de tong, een eind naar voren. Hij bekeek het driehoekig gat in de ruit. "Hoe scherp, hoe zorgvuldig", dacht hij. "Het is verbijsterend."'
Ook Willem Frederik Hermans ziet Melle's werk op die tentoonstelling en schrijft: 'Niets geeft het diepste van wat ons gemoed bezighoudt beter weer dan Melle's wrede, macabere anecdoten, zijn van koorts ruisend coloriet, de indringende nauwgezetheid van zijnpeinture, zijn zekere tekenpen.' Dat is opmerkelijk, omdat de jonge Hermans de rest van de tentoonstelling maar zo-zo vindt. Maar: 'Het surrealisme blijkt nog altijd tot frisse uitingen in staat', schrijft hij. 'Het surrealisme heeft ook veel kinder-achtigheden opgeleverd, zoals een stoel die omgekeerd van het plafond hangt e.d.; vooral in de beginperiode presenteerde men allerlei vondsten die toch weinig meer waren dan sinterklaassurprises. (...) Het lijkt mij echter wel, dat die surrealisten, die in hun uitbeelding realist gebleven zijn, het belangrijkste deel der beweging vormen, vooral in de schilderkunst, niet in de laatste plaats omdat zij verplicht waren zich op nauwkeurige vormgeving en techniek te bezinnen.' Hij noemt Magritte, Escher, Koch, en Melle.
Melle ontwikkelt zichdaarna tot een gevierde kunstenaar in de hoofdstad en daarbuiten, enigszins tegen de keer, omdat kunstenaars die zich bij het figuratieve houden in die jaren vaak tussen wal en schip vallen. Hij noemt zijn werk liever niet 'surrealistisch' of 'magisch-realistisch' en hij verzet zich tegen freudiaanse duiding van zijn schilderijen. Hij beschouwt zich als een 'visionair schilder' en als hij érgens bijhoort dan is het bij de grootste fantast aller tijden, Hiëronymus Bosch. Zijn schilderijen zitten vol met ongerijmde, humoristische, Bosch-achtige beelden - vliegende vissen, schaatsende uiltjes, insecten, kikkers, padden - gecombineerd met een vrolijk en vlezig soort pornografie - penissen, testikels, borsten. Erotisch is het bepaald niet; je zou kunnen zeggen dat hij de schonkige en lobbige blootheid van het menselijke lichaam zet tegenover de frisheid van de natuur, een beetje zoals Bosch zijn naakte mensjes in de overweldigende fantasie van de Hof van Eden zette. Eigenlijk speet het Melle dat het wezen van de mens niet veel anders was dan dat van dieren, gedreven door drift tot voortplanting, nesten bouwen, eieren leggen. De schepping is vermakelijk, en vol met dromen, maarau fondtragisch.
Al dat openhartige bloot schiet bij het beschaafde publiek geregeld in het verkeerde keelgat. In 1955 weigert het Stedelijk Museum twee van de drie door een jury uitgekozen schilderijen op te nemen in een tentoonstelling ter gelegenheid van tien jaar bevrijding. Eén daarvan isPeter de Grote,een Amsterdams interieur waar drie schilderijen op de achterwand te zien zijn: een fruitstilleventje, een fors ontwikkelde naakte-vrouwentors, en de tors van een man, de benen gespreid, met frontaal zicht op geslachtsdelen. Directeur Willem Sandberg ziet zich gedwongen Melle een beleefde brief te sturen waarin hij zegt dat er ook schoolkinderen naar de tentoonstelling zullen komen, en dat het expliciete bloot daarvoor helaas ongeschikt is. Vlak voor de opening wordt hij alsnog in de gelegenheid gesteld twee andere schilderijen in te sturen, doch volgens Melle's biograaf Bram Kempers was Sandbergs weigering 'het pièce de résistance van de mythe van Melle's miskenning', iets wat Melle als een geuzenvlag droeg. Hij sloeg daarna de mogelijkheid van een tentoonstelling in het Louvre af; toen Peggy Guggenheim bij hem aanbelde liet hij weten 'dat de kunstenaar niet thuis was'.
Erkenning is er,zij het enigszins terzijde van het dan populaire abstract-expressionisme. In 1953 wordt Melle 'praktijkleraar' letterzetten en typografie aan het Instituut voor Kunstnijverheidsonderwijs (de voorloper van de Gerrit Rietveld Academie). Daar vormt hij later met gelijkgestemden als Herman Gordijn 'een laboratorium voor het traditionele kunstenaarschap', Jeroen Krabbé heeft nog les bij hem gehad.
Als in de jaren zestig de seksuele bevrijding losbarst groeit zijn status. In de stad is hij een verschijning met zijn markante kop, zijn ouderwets arbeideristische manier van doen, zijn voorliefde voor vrouwen en jenever. Zijn huis aan de Weteringschans wordt voor de Amsterdamse bohème 'een stralend ontmoetingspunt', in de herinnering van Clovis Cnoop Koopmans, die in 1955 met Marth Bruijn trouwde: 'Hij kon ontzaglijk drinken, geweldige hoeveelheden jenever... En op een gegeven moment ging hij weg, dan fietste hij door de stad en god weet waar hij dan terecht kwam.'
Uiteindelijk komt er breder succes. Een ridderorde, waar de oude anarchist verbazend trots op is, een feest in de Koningszaal van Artis en een overzichtstentoonstelling in het Rijksmuseum Twenthe in 1968. Cnoop Koopmans herinnerde zich: 'De staf van het museum durfde dat aan. De officier van justitie in Almelo werd een beetje zenuwachtig en belde Hartsuiker hier in Amsterdam(Jan Frederik Hartsuiker, officier van justitie - red.),die kende Melle nog uit Groningen. Hij zei: "God, collega, wat moet ik hiermee? Moet ik dat in beslag laten nemen?" En Hartsuiker zei: "Niks hoor, gewoon kunst, niet bang zijn."'
Al dat openhartige bloot schoot bij het beschaafde publiek geregeld in het verkeerde keelgat
© 2022 Stichting Melle, c/o Pictoright | Linkerpagina: Melle, God in Frankrijk, 1947