Brabbelen

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
13 maart 2025
FILM Daisies
Wat een vrolijk anarchisme inDaisiesvan Vera Chytilová, boegbeeld van de Tsjechische filmrevolutie van de jaren zestig. Na allerlei surrealistische avonturen stuiten de hoofdpersonages, Marie I en II (Jitka Cerhová en Ivana Karbanová), op een ruimte waar een uitgebreid feestmaal klaarstaat. Zoals stoute kinderen die zich wentelen in vrijheid wanneer volwassenen even niet kijken slaan de jonge vrouwen de boel vervolgens kort en klein. Ze springen op tafel en vertrappen de dure gerechten met hun naaldhakken. Wanneer álles kapot is, besluiten ze het geheel weer in elkaar te zetten, pudding voor pudding, bord voor bord, glasscherf voor glasscherf. Ondertussen brabbelen ze verder in hun kindertaaltje en zeggen ze dingen zoals: 'De wereld is aan gort; daar doen we graag aan mee.'
De film is onderdeel van het programma Feministisch Filmkollektief Cinemien in het Amsterdamse Eye, over de eigenzinnige distributeur uit de titel die vijftig jaar geleden werd opgericht als verzet tegen stereotiepe vrouwbeelden in de cinema en als bakermat van een nieuwe 'vrouwen-filmcultuur'.
Daisieskwam uit twee jaar voor de inval van het Warschaupact in Tsjechoslowakije. In de jaren daarvoor, de aanloop naar de Praagse Lente, oogstte de Tsjechische cinema internationaal succes met werk van bijvoorbeeld Milos Forman en Jirí Menzel. Van Chytilová was evenwel niet iedereen gecharmeerd. Jean-Luc Godard vondDaisies'cartoonesk' en 'a-politiek'. Enerzijds is dit begrijpelijk gezien het actuele, revolutionaire karakter van Godards eigen films, anderzijds bevreemdt zijn statement gezien de evidente sfeer van opstand en verzet bij Chytilová, specifiek in een feministische context.
InDaisieszien we Marie I en II hun identiteit versnipperen - letterlijk in een verrukkelijke scène waarin de meisjes met scharen in de weer zijn. Ze knippen elkaar uit, alsof ze plaatjes in een tijdschrift zijn. Twee 'schermen' ontstaan, het eerste scherm het doek we naar kijken, het tweede de vlakke oppervlakte met het beeld van de meisjes dat, terwijl ze knippen, in stukjes uiteenvalt. Opeens zijn hun hoofden eraf, zwevend op het eerste scherm. 'Te veel!' roept de ene. 'Maakt niet uit!' antwoordt de andere. Uiteindelijk dwarrelen alle stukjes als in een tekenfilm door elkaar heen. Van een geheel is geen sprake meer.
Misschien stuitte dit nihilisme Godard tegen de borst. Maar de afwezigheid van een patroon, een filmtaal met een 'boodschap', lijkt nu juist het hele punt vanDaisies:in een wereld waarin zingeving alleen een wrange grap kan zijn - om de zoveel tijd explodeert iets op het scherm, zoals in een oorlog - heb je de keuze tussen je eigen betekenis verzinnen (kijker, doe maar wat tijdens het kijken) of je eraan overgeven dat er überhaupt geen betekenis is. In de fragmentatie, de geestige, avant-gardistische chaos, schuilt Chytilová's verzet. Haar Maries weten reflexief dat 'betekenis' in een wereld waarin mannen zo graag met bommen gooien nooithunbetekenis kan zijn.
Gawie Keyser
Feministisch Filmkollektief Cinemien, tot 26 maart in Eye Filmmuseum,https://eyefilm.nl
Eye Film | Ivana Karbanová (l) en Jitka Cerhová als Marie I en II in Daisies van Vera Chytilová