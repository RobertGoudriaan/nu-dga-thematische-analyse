Ik ben niet dood, ik schrijf verder

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
25 april 2024
Mesvan Salman Rushdie, over de aanslag op zijn leven, zit vol ijdelheid, maar het is verdiende ijdelheid: een levensbewijs.
In de zomer van 2022vecht Salman Rushdie in een Amerikaans ziekenhuis om in leven te blijven. Hij is net aangevallen, op een podium van een literair festival in Chautauqua, New York. 27 seconden zat zijn belager op hem voordat omstanders hem konden overmeesteren. 27 seconden zijn genoeg voor dertien steekwonden. Een oog doorgestoken, een gezicht verminkt, talloze zenuwen beschadigd. Maar Rushdie is niet dood.
U heeft mazzel gehad, zegt een arts later tegen de schrijver, dat uw aanvaller géén idee had hoe je iemand moet vermoorden met een mes.
Rushdie wil niet te veel over zijn aanvaller nadenken. A. noemt hij hem, would-be-Assassino, Achterlijke man,Asshole. Toen Rushdie hem, in het zwart gekleed, ontbloot mes, op hem af zag stormen dacht hij: dus jij bent het. Daar ben je. Zijn tweede gedachte was: waarom nu? Echt? Het is zo lang geleden. Want inderdaad was het een half mensenleven geleden dat ayatollah Khomeini Rushdies romanDe duivelsverzenals blasfemisch bestempelde en verordonneerde dat de auteur vermoord moest worden. A. bleek ook geen strikte volger van Khomeini. We kunnen hem een extremist noemen, maar zelfs dat maakt hem te groot. Hij had zich nauwelijks in Rushdie verdiept, was geen vrome moslim. Hij was, en is, een psychopaat.
Dus in plaats van over A. na te denken, denkt Rushdie na over het mes waarmee hij is verwond. 'Een mes was een stuk gereedschap, en kreeg betekenis afhankelijk van het gebruik dat we ervan maken. Ook taal was een mes. Taal kon de wereld opensnijden en de betekenis, de werking, de geheimen, de waarheden ervan blootleggen. Taal kon van de ene werkelijkheid in de andere snijden. Taal konbullshitaan de kaak stellen, mensen de ogen openen, schoonheid scheppen. Taal was mijn mes. Als ik onverwacht terecht was gekomen in een ongewild messengevecht, was dit misschien het mes dat ik kon gebruiken om terug te vechten.'
Dit citaat staat ook op de achterflap vanMes, soepel vertaald door Rushdies vaste vertalersduo Karina van Santen en Martine Vosmaer. Het is een mooi citaat, strijdbaar, een ode aan het woord als scherpste zwaard van allemaal. Het is ook onvermijdelijk te veel gezegd. Een memoir is geen steekwapen. Rushdie zal zijn haters er niet mee overtuigen, hij zal A. er niet mee krenken (die zit te veel in zijn eigen hoofd; hoewel er honderden getuigen waren beweert A. dat hij onschuldig is).Mesis eerder een fakkel in de nacht, het teken dat Rushdie móest geven. Ik ben niet dood, de klootzakken hebben me niet het zwijgen opgelegd, ik schrijf verder.
Als we even Rushdie als martelaar voor het vrije woord buiten beschouwing laten en ons richten op Rushdie de memoirist, dan valt er nog veel meer te zeggen. Het is typisch Rushdie, dat wil zeggen monter, soms bijna vrolijk - zodra Rushdie een verhaal begint te vertellen, begint hij te kwispelen, dat is de aard van het beestje. Dus zit het boek vol grapjes,wisecracks,verwijzingen naar klassieke literatuur en contemporaine popcultuur. Het is ijdel, en ook dat is typisch Rushdie. Ik begrijp dat het niet niks is dat presidenten Biden en Macron hun steun aan je uitspreken, maar moet je hun odes aan jouw 'essentiële universele waarden, waarheid, moed, veerkracht' integraal citeren? Moet je alle complimenten aan jouw adres herhalen, moet je de woorden van de literair agent aanhalen, die zegt dat je wel moet herstellen, want 'je zal weer gaan schrijven'? Toch een beetje alsof je je eigen complimentjes aan het retweeten bent.
Rushdie krijgt in zijn herstel steun van vrienden, maar telkens als die vrienden opduiken, maakt hij duidelijk dat hij niet zomaar vrienden heeft. Hij stelt ze voor met hun creatieve beroepen en noemt de titels van hun romans of dichtbundels erbij. Wanneer hij voor het eerst de naam van zijn vrouw Eliza noemt schrijft hij er meteen bij 'de schrijfster, dichteres en fotografe Rachel Eliza Griffiths' - alsof hij zijn eigen vrouwen aan hetnamedroppenis.
Dat is vast te cynisch gesteld. Je zou kunnen zeggen: hij wil laten weten dat hij het niet alleen heeft gedaan, dat hij zijn vrienden dankbaar is voor hun steun, dat zijn vrouw niet alleen zijn vrouw is maar ook een kunstenaar (vrouw nummer vijf, overigens, ook deze decennia jonger dan hij). Maar het geeftMesook wel veel literaire glamour. Je leestMessoms op dezelfde manier als Joan DidionsA Year of Magical Thinking:ja, wat een leed, wat een verdriet, maar wat een interessante vrienden! Wat een mooie appartementen!
Het is groot, groter, grootst in de wereld van Rushdie. Hij haalt Auschwitz-overlever Primo Levi aan, die ooit stelde dat 'volmaakt geluk niet te verwezenlijken is' maar volmaakt ongeluk ook niet - om te zeggen dat Levi het mis heeft, want wat hij en zijn geliefde nu meemaakten was toch wel een land van volmaakt ongeluk.
Het lijkt me een gitzwarte nachtmerrie om een oog te verliezen, maar het lijkt me wel, met alle respect, minder erg dan Auschwitz.
Het pijnlijkst is de cameo van Martin Amis, zijn oude vriend, letterenbroeder, generatiedefiniërende auteur. Hij stierf vorig jaar. Per mail namen de twee vrienden afscheid van elkaar en Rushdie citeert uit Amis' mail louter de complimenten aan hem. Amis dacht dat Rushdie door de aanslag veranderd of aangetast zou zijn, maar 'geen sprake van: je was en bent intact en heel en ik dacht verbaasd: hij is ertegen OPGEWASSEN.'
Rushdie schreef 'uitgebreider terug' en geeft die mail in zijn memoir 'volledig weer' en die mail blijkt dan uit maar vier korte alinea's te bestaan. Godsamme. Vier alinea's. Voor een decennialange vriendschap. En gaan die dan over hun levens, hoe ze samen oud zijn geworden, wat ze gedeeld hebben? Nee, Rushdie heeft het over Amis' virtuositeit en literaire onverschrokkenheid, hoe zijn oeuvre de 'Engelse literatuur heeft getransformeerd en gestimuleerd' en hoe hij altijd bereid was centrale thema's van zijn tijd aan te pakken, 'politieke, morele, seksuele, alles'. Het is geen afscheidsmail, het is een blurb.
Misschien kun je hierin de kern zien van wat er met Rushdies leven is gebeurd. Toen ayatollah Khomeini op Valentijnsdag 1989 de fatwa over Rushdie uitsprak en Rushdie wereldberoemd werd, zei Martin Amis scherp: 'Salman verdween naar de voorpagina.' Hij bedoelde dat Rushdie geen privé-persoon meer was. Hij was nu een Zaak, een Kwestie. Misschien is Rushdie zichzelf ook zo gaan zien. Wanneer hij Amis bedankt voor zijn steunmail schrijft hij: 'Geen schrijver zou zich een betere verbale omhelzing kunnen wensen.' Het sleutelwoordje van die zin is 'schrijver'. Je zou ook kunnen zeggen 'mens'. Of 'vriend'. Maar Rushdie ontvangt Amis' vriendschap als 'schrijver'. Mens of vriend zijn privé-statussen. Schrijver is publiek. En dat klinkt door inMes. Rushdie beschrijft hoe hij en zijn vrouw de media schuwen, omdat hun liefde privé is, maar in alles wat Rushdie schrijft lijkt hij naar zichzelf te kijken als publiek figuur. Rushdie ligt aan een infuus, revalideert moeizaam, maar zijn memoir schiet naar buiten, het ziekenhuis uit, en reflecteert veelal op wat de media over hem schrijven, hoe andere schrijvers reageren. In zekere zin leeft Rushdie nog steeds op de voorpagina. En waarschijnlijk mag je hem dit niet verwijten. Hij is nu eenmaal Salman Rushdie, hij is tegen wil en dank een icoon van botsende beschavingen, hij is wereldberoemd, hij leidt nu eenmaal een uniek bestaan. Er is geen tweede van.
Cru eigenlijk: het is alsof Rushdies leven beter past in zijn fantasierijke romans dan in autobiografisch werk. Zijn leven, hoewel het waargebeurd is, is simpelweg niet realistisch genoeg. Toch is de waarde vanMesevident. Het is een levensbewijs. Anders dan Rushdie schrijft, isMesgeen mes. Het is geen wapen waarmee hij keihard terugvecht. Het is eerder zoiets als een kogelvrij vest - het vangt de vijandige klap op.Meslaat zien dat het mes van A. ontoereikend was. Hij gaat weer uit eten, hij bezoekt zijn beroemde vrienden. Hij maakt grapjes, hij is ijdel, hij leeft verder. En hij schrijft verder.
'Kunst is geen luxe', schrijft Rushdie. 'Ze is de essentie van onze menselijkheid en vraagt geen speciale bescherming, afgezien van het recht om te bestaan. Ze accepteert discussie, kritiek, zelfs afwijzing. Maar ze accepteert geen geweld. En uiteindelijk overleeft ze degenen die haar onderdrukken.'
Dit zijn van die woorden die al snel gratuit klinken, wanneer ze uit de mond komen van een bobo die een literair festival of iets dergelijks opent. Maar niet wanneer Rushdie ze schrijft. Hij heeft ze waargemaakt. Hij heeft ze verdiend.
SALMAN RUSHDIE Mes: Gedachten na een poging tot moord Vertaald door Karina van Santen en Martine Vosmaer. Pluim, 211 blz.