Tasten naar iets tijdloos Donkere kamer

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
18 januari 2024
Brooklyn. Oude schoolbankjes en het jukbeen van een man. Alsof de fotografen het moment willen ontstijgen.
Twee beelden. Even schrikken? Wees gerust: het is geen goedkope poging om na een jaar weer wat spanning terug te brengen in deze rubriek.
Eerst maar die foto links. Oude schoolbankjes, bureautjes, stoelen: een grote wirwar van staal en hout. Gaten voor inktpotjes ontbreken, maar de tafeltjes hebben wel stuk voor stuk zo'n geultje om een pen of potlood in te leggen. Hoe oud zou dit afgedankte materiaal zijn geweest? Twintig jaar? Dertig? Vijftig?
Dat we de wereld niet zien zoals hij is maar zoals wij zelf zijn mag andermaal blijken uit het feit dat ik, bij het zien van deze foto, eerst aan Michelle Pfeiffer dacht. Het duurde echt maar heel even voordat ik haar zag plaatsnemen op een achterstevoren neergezette stoel, voordat ik zag hoe ze haar armen op de rugleuning legde en tegen de half in duisternis gehulde rapper Coolio zei:'Want to tell me what this is all about?'
Het licht is zacht. Misschien wordt het ergens door weerkaatst? In zichzelf altijd maar regenererende wereldsteden, waar de gevels vaker dan elders van spiegelend glas zijn, is dat niet zo'n gek idee. Er zijn straathoeken waarvan iedere lokale fotograaf weet in welke tijd van het jaar het zonlicht er vanuit drie windrichtingen tegelijk een nietsvermoedend onderwerp kan doen oplichten. Maar goed, het licht, wit als het is, zou natuurlijk ook heel goed van een flitser afkomstig kunnen zijn.
De gebouwen bestaan uit een mengeling van oude en nieuwe architectuur, zo lijkt het. Marcy Ave en Keap St. staat er op de twee straatnaambordjes precies in het midden van de foto. Williamsburg, Brooklyn. Google Street View laat geen misverstand bestaan over de herkomst van al dit meubilair. Aan het kruispunt zit een gigantische chassidischejesjiva. En inderdaad, al inzoomend zie ik ergens op het hout de letters uta staan. United Talmudical Academy. Zaten aan al die tafeltjes dan voorovergebogen jongens, in de hoop ooit rabbijn te worden, te zwoegen op eeuwenoude interpretaties van de thora?
Op de foto rechts ook een straatnaambordje: Broadway. Het jukbeen van de man vangt wat zon, maar verder is hij een silhouet. Zijn menszijn maakt zich los uit iets wat meer een grafische dan een fotografische werkelijkheid lijkt te zijn. Uit het deel van de foto dat uit niets anders dan vormen en kleuren en ruimte en haar negatie lijkt te bestaan. Dat straatnaambordje en die geheven rode hand op het stoplicht, het beschadigde pleisterwerk, die ene wimper en het glimmen van de zon op zijn voorhoofd, dat is alles wat enige concreetheid bezit.
InMetropolitan Melancholiavormen de foto's samen een spread. Ongetwijfeld omdat ze, hoe verschillend ook, allebei vol rondingen en hoeken zitten. Vol glijdende en snijdende lijnen.
Het linker beeld komt van zijn hand. Het rechter van de hare. Hij is David van der Leeuw en zij is Sarah van Rij. Partners in zowel het dagelijkse als het professionele leven. De beelden in het boek zijn de afgelopen jaren gemaakt in New York en gedachten aan mensen als Saul Leiter en William Klein liggen overal op de loer. Maar waar de stad in alles herkenbaar is, laten de foto's hoegenaamd niets los over het moment waarop ze zijn gemaakt. Er is geen spoor van de pandemie die de machine tot stilstand bracht. Of het moet zijn dat mensen in deze straatfotografie naar de achtergrond zijn verdwenen? Ze zijn er wel, maar als haast toevallige elementen, niet belangrijker dan een plas water, de contouren van een gevel of een tekening op een raam.
Uit de foto's spreekt dan ook vooral een wil om los te komen van het moment. Om niet dat moment vast te leggen maar het sentiment dat dat moment ver overstijgt. Er wordt getast naar het tijdloze. Niet eens zo heel iets anders dan, zo stel ik me voor, wat er tot voor kort aan die tafeltjes gebeurde, in de hoofden van die jongetjes.
Sarah van Rij & David van der Leeuw -Metropolitan Melancholia.Kominek Books Berlin, 2023
Zaten aan al die tafeltjes dan voorovergebogen jongens?
Sarah van Rij / Metropolitan Melancholia David van der Leeuw / Metropolitan Melancholia