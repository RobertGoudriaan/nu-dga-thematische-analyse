Grote Afwezige Economie

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
26 september 2024
De notie dat linkse kabinetten graag een grotere rol van de overheid zien en rechtse een kleinere, was al enige tijd over de datum. Die rol wordt gewoonlijk gemeten aan de hand van de overheidsuitgaven als percentage van het bruto nationaal product (bnp). Het CPB voorziet dat dit kerngetal naar 45,5 procent stijgt in 2028, het hoogste percentage sinds 1998. Een knetterrechtse regering kan dus heel best méér overheid willen dan al haar voorgangers in de 21ste eeuw. Je kunt wel veel willen bezuinigen en ontslaan; waar tegelijk minstens vier achterbannen tevreden moeten blijven, dijen de uitgaven toch uit tot een niveau dat we in een kwart eeuw niet meer gezien hebben.
Wil dat nu zeggen dat dit kabinet, of populistische regeringen in het algemeen, een krachtige overheid voorstaat? Zeker niet, want deze maatstaf voor de rol van de overheid is kwantitatief, niet kwalitatief. Je moet opnieuw ver teruggaan in de politieke geschiedenis van Nederland om zo'n saillante tegenstelling te vinden tussen de kwaliteit van voorgenomen beleid (laag) en de bedragen die ermee gemoeid zijn (hoog).
Op ieder gebied dat ertoe doet, wordt de rol van de overheid feitelijk kleiner. Als het gaat om klimaat, stikstof, woningmarkt, onderwijs, cultuur, Europa, asielopvang en geopolitiek heeft het kabinet-Schoof eigenlijk steeds dezelfde boodschap: zoek het maar uit. Brussel krijgt tegenstrijdige standpunten en lachwekkende briefjes. Universiteiten en culturele instellingen ontvangen geen uitleg op de vraag hoe ze op hoog niveau kunnen blijven functioneren én draconisch bezuinigen. Het COA en gemeenten krijgen niet thuis; de minister is voor hen onbereikbaar. Dit is niet een grotere overheid, maar vooral een Grote Afwezige overheid.
Het gepruts in Nederland is des te pijnlijker omdat de Europese Unie juist begonnen is de andere kant op te bewegen. De begroting van de Europese Commissie is slechts een procentje van het gezamenlijke bbp van de lidstaten, maar daar gaat het dus niet alleen om. Anders dan Grote Afwezige Schoof I wil de Commissie aanweziger zijn in de Europese economie. Klein in directe uitgaven misschien, maar krachtig in coördinatie en het initiëren van nieuw beleid. Want Europa denkt weer serieus na over industriële politiek.
Terwijl in een uithoek van het continent de koppen stevig in het zand steken, presenteerde Mario Draghi (ex-ECB, ex-Goldman Sachs, ex-Super Mario) zijn rapport getiteldVooruitblik: Het concurrentievermogen van de EU.Zijn inmiddels gevleugelde woorden'whatever it takes'temden in 2012 de eurocrisis en veranderden alles in het monetair beleid. Wordt dit Draghi's tweedewhatever it takes-moment?
De 78-jarige Italiaan lijkt in ieder geval nog niet op zijn lauweren te gaan rusten. Het Draghi-rapport schetst de enorme omvang van de uitdagingen waar Europa voor staat. Overheden zijn niet daadkrachtig, beleid is stroperig, talent en technologie verdwijnen naar het buitenland, het rijkste continent ontzegt zichzelf de financiering van oplossingen.
Niet minder veelomvattend zijn de voorgestelde oplossingen. De economie, aldus Draghi, is immers voorwaarde voor het realiseren van publieke waarden. We kunnen hier niet gelijkheid, vrije meningsuiting en democratie handhaven als we volledig afhankelijk zijn geworden van Chinese technologie en Amerikaanse defensie en financiering.
Het rapport plaatst zo de verbanden tussen geopolitiek, technologie en waarden in het centrum van de besluitvorming, en komt met duidelijke aanbevelingen. Er moet gezamenlijke schuldfinanciering van 800 miljard euro komen ten behoeve van defensie, schone industrie, digitale infrastructuur, het elektriciteitsnetwerk en onderzoek. Europa moet actief handelsbeleid ten opzichte van China gaan voeren en eigen technologie en productiecapaciteit krijgen in, bijvoorbeeld, schoon water en de auto-industrie, in de hele keten. Houd start-ups in Europa zodat ze hier waarde creëren. Versnel besluitvorming; met zoveel nationale veto's lukt dat niet.
Met zijn feitelijke, scherpe analyses en heldere keuzes leest het rapport als een staalkaart van alles wat het feitenvrije, inconsistente geneuzel in het regeerprogramma van Schoof niet is.
Leg het Draghi-rapport naast het regeerprogramma en het wordt heel duidelijk: wie Nederlander is én Europeaan heeft een keus. De kop in het zand of vooruitkijken. Het is de verdienste van Schoof dat dit besef dezer dagen harder binnenkomt dan, vooruit, misschien wel in een kwart eeuw is gebeurd.
Het kabinet-Schoof heeft steeds dezelfde boodschap: zoek het maar uit
Reageren?Bezemer@groene.nl