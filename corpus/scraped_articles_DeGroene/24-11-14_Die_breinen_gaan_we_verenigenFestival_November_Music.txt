'Die breinen gaan we verenigen' Festival November Music

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
14 november 2024
Voor de nieuwe muziek is deze maand Den Bosch het centrum van de wereld. Het festival November Music is met honderd concerten en prominente gasten indrukwekkender dan ooit. Gaat het dus goed met de nieuwe muziek?
Prachtig festival, November Music.In de 32ste editie tonen zo'n honderd concerten tien dagen lang het hele actuele muziekspectrum van publieksvriendelijk tot complex, akoestisch tot elektronisch, welluidend tot hermetisch. Het is een eiland van hoop en verbeeldingskracht in een stagnerend muziekleven dat voor een afkalvende doelgroep stug de Klassieke Top 400 naspeelt.
November Music was van oudsher vrij van ideologische dwingelandij. Ze deden in Den Bosch wat ze leuk vonden. Dat was al zo toen het festival nog in de kinderschoenen stond, zegt Bert Palinckx, artistiek directeur van 1999 tot eind dit jaar, als zijn opvolgster Marieke Hopman definitief in zijn plaats treedt. De bal lag bij de makers. Het draaide in Den Bosch om wat hén dreef.
De komende en gaande baas stonden of staan misschien niet helemaal toevallig dicht op de muziekpraktijk. Hopman, eerder artistiek leider bij het Bachfestival Dordrecht en het Haagse Festival Classique, studeerde piano en accordeon. Palinckx, naast planoloog ook contrabassist, speelde al voor zijn aanstelling bij November Music freejazz op het festival.
Het multidisciplinaire karakter was er in Den Bosch meteen. De improviserende muziek van Misha Mengelberg en Ernst Reijseger verbond zich spelenderwijs met de gecomponeerde avant-garde van Karel Goeyvaerts tot Brian Ferneyhough. Bruggen naar beeldende kunst en wereldmuziek spraken vanzelf.
Als dit festival één principe kent, dan dat van de taboevrije ruimhartigheid. Naast nieuw werk van de Duitse modernist Enno Poppe enWeiter und weiter und weitervan de grote Oostenrijker Georg Friedrich Haas klinken werken van de vermaarde postminimalist John Adams en de door popmuziek geïnspireerde Jacob ter Veldhuis. De sopraan Elisabeth Hetherington, die net de Nederlandse Muziekprijs kreeg, isartist in residencemet concerten en een dansprogramma met het Nederlandse dansgezelschap LeineRoebana. Componist Dyane Donck laat in samenwerking met twee stoelmasseurs 'aanraking, geluid en licht' versmelten in de minivoorstellingI Want To Be Untouched. De wereldberoemde sopraan en dirigent Barbara Hannigan zingt John Zorn. De Duitse elektrogoeroe Alva Noto, bekend van zijn samenwerking met Ryuichi Sakamoto zaliger, voert met het Duitse Ensemble Modern nieuw werk uit.
Europa is geen grens meer.Een nieuw celloconcert van de Azerbeidzjaanse componiste Franghiz Ali-Zadeh koppelt de volksmuziek van haar thuiswereld aan 'de doorwrochte avant-gardetaal uit West-Europa'. In het Theater aan de Parade spelen het Koninklijk Concertgebouworkest en het Radio Filharmonisch. Micha Hamel maakt met beeldend kunstenaar Jonas Staal een nieuwBosch Requiem,een jaarlijkse compositie-opdracht die tot nu toe vooral traditionele, fraai klinkende dodenmissen opleverde. Palinckx, tevreden glimlachend: 'Micha heeft beloofd een lelijk stuk te maken.'
De ruimhartigheid loonde. Tienduizend bezoekers per jaar is niet niks. Als enige festival in zijn soort werd November Music vier jaar geleden opgenomen in de culturele basisinfrastructuur of bis, het systeem van meerjarige subsidiering voor culturele instellingen van nationaal belang. Dit succesverhaal laat maar één conclusie toe: het gaat fantastisch met de hedendaagse muziek, zelfs in Nederland.
Niet helemaal. Met de kunst wel, zakelijk minder, zeggen de komende en gaande directeur. Palinckx: 'In artistiek opzicht denk ik dat het heel goed gaat. Vooral de jonge generatie is heel open-minded en zonder enige gêne of belemmering bezig. Ik heb het idee dat die veel minder de ballast ondervindt van de traditie, die van Andriessen of de naoorlogse nieuwe muziekscene. En ik zie jonge makers zich niet meer tot één ding beperken. Ze zijn niet meer de componisten van alleen noten. Ze zijn ook met improvisatie bezig en laten hun westerse focus los, wat ik heel goed vind.'
Maar de podiumruimte voor nieuwe muziek is zorgwekkend, zegt Marieke Hopman: 'November Music heeft een bijzondere status. Maar naast het Gaudeamus Festival, het Muziekgebouw, Intro in Situ Maastricht, Dag in de Branding Den Haag, Rotterdam en de Amsterdamse Zaterdagmatinee, zijn er te weinig plekken waar nieuwe muziek kan landen. Terwijl het aanbod gigantisch is en alleen maar groter wordt.'
Dat aanbod kan een festival zelfs in tien dagen onmogelijk verwerken, ook omdat ondanks de bis-status de mogelijkheden beperkt bleven. Geld blijft een pijndossier in een tijd van dure ensembles en stijgende honoraria. Splijtzwam is defair practice codedie opdrachtgevers dwingt musici beter te betalen dan voorheen. Palinckx: 'Ik vind het heel goed dat het er is en ik snap dat mensen meer geld willen. Maar ik zeg wel: realiseer je je dat als we jou dertig procent meer betalen, we ook dertig procent minder kunnen programmeren. Soms voel je je een soort marktkoopman, vreselijk. Anderzijds: Barbara Hannigan kunnen wij helemaal niet betalen, maar we hebben het niet over geld gehad. Ze komt, omdat ze hier wil komen zingen.'
Dan het Nachwuchs-probleem.De gemiddelde leeftijd van concertbezoekers is ook hier tot 54 opgelopen. De nood aan nieuw, jonger publiek wordt zelfs in deze kraamkamer van de muziek een thema. Dat betekent onder meer, zegt Marieke Hopman, dat je er niet meer komt met goed aanbod alleen. 'We zullen keihard moeten werken om de actuele muziek in Nederland weer de positie te geven die in de tijd van Louis Andriessen en Reinbert de Leeuw vanzelfsprekend was, toen de ensemblecultuur bloeide en componisten konden schrijven wat ze wilden.'
Outreachis essentieel, zegt ze. En makers moeten meer onder de mensen komen. 'Dat zie je ook wel gebeuren', zegt ze. 'Componisten zoals Anne-Maartje Lemereis, Saskia Venegas of Eva Beunk kiezen voor maatschappelijk relevante thema's, integreren het publiek in hun werk, laten zien wat ze doen. We moeten uitzoeken wat nodig is om weer publieksopbouw te krijgen. Tegelijkertijd moeten we onze autonomie bewaken. Als we alleen maar aanbod programmeren, verliezen we onze eigen signatuur en wie we zijn.'
Ze ziet veel in nieuwe synthesen van vormen en genres. 'De kracht van November Music is nu al dat we in het programmateam meerdere curatoren hebben die zowel jazz en wereldmuziek als elektronische muziek en actueel hedendaags doen. Die breinen gaan we verenigen om te kijken hoe we die werelden kunnen verbinden, zoals we ook in de maatschappij veel meer zouden moeten doen. Je gaat dus als een grensoverschrijdend collectief bewegen. In klank, in genres, maar ook in de manier waarop je publieksgroepen benadert - zodat we die aan elkaar laten ruiken.'
Zodat de traditionele jazzklanten en de verstokte elektronicaliefhebbers naar andere werelden buiten de eigen bubbel worden geleid. Zodat ze zien wat er nu gebeurt op bijvoorbeeld de podia die November Music voor de jongste ontwikkelingen vrijmaakt. Hopman: 'We willen jonge makers plekken bieden in een soort productiehuisachtige opzet metopen spaceswaar ze kunnen werken en hun werk kunnen tonen. En het internationale publiek dat we binnenkrijgen moet kunnen zien wat die mensen doen.' Je kunt het ook laten. Maar dan jaag je op termijn misschien een hele generatie makers naar de afgrond.
Zo zijn er meer dilemma's.Wil je levende muziek in de gewenste waardevrije context aanvliegen als het ondeelbare geheel dat je in zijn volledigheid wil tonen, dan komen Einaudi en Hans Zimmer ook in beeld. De hedendaagse muziek is geen avant-garde-enclave meer maar een postmoderne metacultuur waarin veel grenzen vervagen, zelfs die tussen eerbare nieuwe spiritualiteit en commerciële new age. Misschien zou je iets van de succesnummers kunnen leren, zeker nu je je moet afvragen wat de nieuwe muziek er aan beeldbepalende en vervoerende substantie tegenoverstelt. Wie zijn de leidende figuren daar op dit moment? Vijftig jaar geleden had je Stockhausen, Boulez en Ligeti genoemd. Nu is het zelfs of misschien juist in Den Bosch een delicate vraag. Palinckx: 'Zijn ze er überhaupt, vraag ik me af. Mijn grootste held is Lachenmann. Nu Wolfgang Rihm is overleden is hij misschien de enige.'
Hopman: 'En Sofia Goebaidoelina.'
Palinckx: 'Ja. Maar je bedoelt natuurlijk: van de nieuwere generatie.'
Ja. Jörg Widmann? Adès?
Hopman: 'Of Julia Wolfe.'
Palinckx: 'Mijn helden nu zijn mensen als Enno Poppe of Rebecca Saunders. En Haas. Maar die is al bekend, en niet jong.'
Hopman: 'Net als Pärt.'
Palinckx: 'Wat me ook opvalt: wij waren zondag in Leuven bij het Transit Festival en ik mis daar, net als in Duitsland, de jongere generatie.'
Die is er wel in het Nederland van Den Bosch, waar ze de vinger aan de pols houden. Palinckx had Mayke Nas, Wilbert Bulsink en Calliope Tsoupaki vroeg in het vizier. Met Mathilde Wantenaar, Jan-Peter de Graaff, Maxim Shalygin en Anne-Maartje Lemereis is de jonge generatie goed vertegenwoordigd. Kate Moore werd op November Music een festivalsucces, voor Shalygin zag Palinckx het publiek per seizoen groeien, Jan-Peter de Graaff schrijft voor half Nederland intussen het ene monumentale stuk na het andere.
Palinckx: 'Het zijn mensen met een eerlijke grondhouding. Je ziet aan alles dat ze doen waar ze in geloven. Dat heb ik bij de vorige generatie weleens gemist. Ze zijn ook als mens zichtbaar. Daarom ben ik toch wel positief, al zie ik de problemen.' Maar misschien zijn het geen problemen, speculeert hij, en komen de nieuwe impulsen wel uit onverwachte hoek: 'Misschien moeten we meer buiten onze nieuwe muziekbubbel leren denken. Gebeuren de interessante dingen wel bij iemand als Alva Noto, bij mensen die we nog helemaal niet kennen.'
Hoe dan ook stellen figuren als Einaudi de muziek voor intrigerende dilemma's. Hopman: 'Hij vervult een behoefte die in de maatschappij leeft, daar kun je niet omheen. Mijn dochter heeft een Spotify-lijst waarin ze ooit een compositie heeft aangeklikt in de trant van Einaudi. Die lijst gaat met je aan de haal en in dat proces is helemaal niet meer inzichtelijk wie wat maakt. Het gaat niet meer om wie het is of welke stroming, het draait om de sfeer. Mijn dochter zegt: ik houd van klassieke muziek, bij deze muziek word je rustig, daar kan ik goed bij leren. Daar moeten wij heel goed over nadenken, juist omdat een grote doelgroep daar een gevoel bij heeft.'
De nood aan nieuw, jonger publiek wordt zelfs in deze kraamkamer van de muziek een thema