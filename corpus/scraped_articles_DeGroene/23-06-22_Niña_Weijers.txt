Niña Weijers

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
22 juni 2023
Je hersenen zoemen deze week, las ik in mijn horoscoop, doe er iets mee maar kijk uit dat je de draad niet verliest. Mijn kind noemt zichzelf sinds kort 'ik', maar soms vergist hij zich. Jij wil ook een ijsje! roept hij wanneer hij een ander kind ziet met een waterijsje.
Hij likt van zijn ijsje en blijft verrukt uitroepen dat het koud is. Zijn mond en kin zijn helemaal paars, en ik moet denken aan het kind - welk kind? - dat zijn mond gulzig vol giftige bessen propt en zo wordt aangetroffen in het bos: paarse mond, lijf zo stijf als een plank, ogen opengesperd in eeuwig gestolde verbijstering.
Die kinderen in de Colombiaanse jungle wisten precies wat ze moesten doen om te overleven, althans, de oudste twee van negen en dertien. De jongsten waren vier en nog geen één jaar oud. Ze verstopten zich in holle boomstammen en zochten naar fruit.
'Beautiful blue berries'noteerde Chris McCandless in zijn dagboek, een week voordat hij stierf in een verlaten lijnbus in de wildernis van Alaska. Niet dat hij doodging aan die blauwe bessen. Het waren geen extreem giftige bessen zoals die ene soort inThe Hunger Games,die je maag nog niet bereikt heeft of daar lig je al. Nee, McCandless ging gewoon dood aan de honger en omdat hij weinig kaas had gegeten van overleven in Alaska.
Hij werd een inspiratie en voorbeeld voor zoekende jongemannen over de hele wereld dieInto The Wildlazen of als film hadden gezien. Ik zag die film met mijn toenmalige vriendje, alleen bleken we achteraf allebei een heel andere film te hebben gezien. Dat was in 2007, of misschien 2008.
Your mind is buzzing this week.
Tussen alles door, bij wijze van pauze, probeer ik enkele objecten te verkopen via Marktplaats. Een van de objecten is een houten klimrekje dat ik kocht voor mijn zoon in een korte periode dat ik een aantal montessorimoeders volgde op Instagram. Meerdere mensen vragen me of de prijs inclusief verzendkosten is. Ik kijk naar de foto's van het klimrek inclusief glijplank bij mijn advertentie. Hoe kan het dat mensen denken dat je zoiets even op de post kunt doen?
Wat symboliseren de Colombiaanse kinderen? Dat er altijd hoop is op een wonder? Dat bijna niemand nog in staat zou zijn zichzelf te redden op deze manier? Dat weonszelf reddenuit handen hebben gegeven aan bedrijven, technologie, dat hele riedeltje? Is dit inclusief verzendkosten? Het jongste kind werd, ergens in die veertig dagen, één jaar oud.
In het werk van de Chinese schrijver Yiun Li bestaat de actie vaak uit de interne monoloog of dialoog die het personage voert met zichzelf of een dode. In haar recente korte verhaalWednesday's Childstaat de protagonist op het station van Amsterdam Centraal. Ze wil de trein nemen naar Brussel, maar het treinverkeer ligt stil door een 'aanrijding met een persoon'. Ze dwaalt van spoor naar spoor, in gesprek met een 'tweede zelf'. Vraag, antwoord, vraag, antwoord. Iedereen die wel eens met zichzelf praat weet hoe dit eindigt: je eerste zelf krijgt genadeloos op je falie van je tweede zelf, en mogelijk ook nog van een dode.
Mijn zoon haalt een stapeltje kartonnen feestbordjes uit de verpakking. Het duurt lang, hij houdt vol, het lukt hem. Het bovenste bordje komt los van de stapel. Hij begint hard te huilen. Het is kapot, roept hij, kapot! Iets wat eerst één ding bleek, solide en ondeelbaar, blijkt tot uiteenvallen gedoemd.
InWednesday's Childprobeert de protagonist met zichzelf overeen te komen waar ze het verhaal las over een vrouw die bij een wijze oude vrouw aanklopt om te vragen hoe ze het best haar man kan vergiftigen. Geef hem elke dag een peer en uiteindelijk zal hij sterven, antwoordt de oude vrouw. Er zal die laatste peer zijn, er is altijd een laatste peer.
Er is een vrouw die heel graag, liefst vandaag nog, mijn klimrek wil kopen. Een kwartier nadat ze haar eerste bericht stuurt, volgt er een tweede bericht: Hallo?! In de loop van de middag volgt er nog een aantal. Ik kijk naar mijn scherm en word overvallen door een groot, onbestemd medelijden met de gehele mensheid.
Alsjeblieft. Ik wil vanavond langskomen. Alsjeblieft. Alsjeblieft!!!
'A pear a day? What kind of poison is that?'
Yiun Li,Wednesday's child