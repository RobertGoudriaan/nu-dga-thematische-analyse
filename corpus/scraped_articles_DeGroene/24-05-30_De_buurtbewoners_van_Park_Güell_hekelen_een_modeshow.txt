De buurtbewoners van Park Güell hekelen een modeshow

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
30 mei 2024
Barcelona- Als gewone burger mag je niet veel in Park Güell. Je mag er niet fietsen, niet skaten, geen potje jeu-de-boulen en nog een heleboel andere dingen niet. Buurtverenigingen mogen in het park van Gaudí geen straatfeesten houden, en ook alle vormen van commerciële uitbaterij zijn er taboe. De gemeenteverordening is strikt; stel je voor dat er iets kapotgaat in dit Unesco Werelderfgoed. De stad Barcelona is zuinig op haar beroemdste park.
Totdat de rijkste man op aarde bij het stadsbestuur aanklopt om er een privé-feestje te houden. Dan zwaait de poort van het park open voor Bernard Arnault en zijn Louis Vuitton-vriendjes, gaat het twee dagen op slot voor het gewone publiek en wordt de uitzonderingstoestand voor gemeenteverordeningen afgeroepen.
Natuurlijk gaan we deLouis Vuitton Cruise 2025 Fashion Showin Park Güell geen strobreed in de weg leggen, zegt burgemeester Jaume Collboni. Een week voor de modeshow begon de invasie van een leger catwalkbouwers en belichtingstechnici. Ze richtten een enorme ravage aan. Uit foto's van buurtbewoners bleek dat de trappen van Gaudí deels vernield waren. Toen de pers wilde gaan kijken, werd deze geweerd. Ook buiten het park was er schade. Gigantische stroomgeneratoren, nodig voor de belichting, moesten aangesleept worden. Op hun weg door de smalle straten naar het park ramden ze bomen, hekken en ander stadsmeubilair.
De avond van de modeshow, die volgens Vuitton 'door zeshonderd miljoen mensen bekeken zal worden', gingen honderden buurtbewoners de straat op. Een uur lang blokkeerden ze een drukke verkeersader. Maar toen ze ook auto's tegenhielden van genodigden op weg naar het privé-feestje in het park, greep de politie hardhandig in. Dat was een mooie metafoor. De woede van bewoners - 'de buurt is geen catwalk voor jouw modeshow' - richtte zich mede op het privé-gebruik van de openbare ruimte. 'Barcelona is niet te koop', riepen ze.
Dat klopte in dit geval meer dan de demonstranten dachten. Want uit het convenant tussen beide partijen bleek dat Arnault de gemeente niet eens met een zak geld had hoeven verleiden tot het negeren van eigen bevolking en wetgeving. De rijkste man ter wereld had het park gratis ter beschikking gekregen.