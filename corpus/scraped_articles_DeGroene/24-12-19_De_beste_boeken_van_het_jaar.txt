De beste boeken van het jaar

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
19 december 2024
Woedende gedichten, intellectuele en toch grappige verhalen, kwetsbare, naar binnen gekeerde boeken, romans waar het schrijfplezier vanaf spat; DeGroenerecensenten hebben genoten van wat er dit jaar verscheen. Onze selectie.
Uit de loopgraaf
Of robots een beetje kunnen dichten, luidde een recente onderzoeksvraag.Who cares,dacht ik meteen. Kunnen robots romans schrijven? Vast. Kunnen ze een land regeren? Natuurlijk, en vast even harteloos als nu in de mode is. Maar goed: kunnen robots poëzie schrijven? Uiteraard, maar zeker geen relevante, zoalsIk heb een afgehakte hand voor je meegenomen,een bundel die de in Damascus geborenGhayath Almadhounvast liever niet had geschreven - wat geldt voor zijn hele oeuvre. Angstaanjagend, furieus werk: 'Ik heb zenuwgas voor je meegenomen, zodat je diep kunt ademen, en willekeurige beschietingen van burgers, zodat je gelooft in geluk. Telkens wanneer het leven me één keer mist, mist de dood me twee keer. Zo ontsnappen mijn gedichten aan de geluidsdemper.' Gedichten als kanttekeningen: 'Alle metaforen in dit gedicht zijn ontleend aan echte gebeurtenissen die niet eerder hebben plaatsgevonden.'
En danFestival.Wat een fantastische titel bedacht de in Seoul geborenMia Youvoor haar inventieve, intelligente verzameling gedichten met hoge citeerbaarheid: 'De beste relatie die ik ooit heb gehad is met Empire./ Nog voor mijn moeder was er Empire; lang nadat ze weg is: Empire./ Mijn moeder onterfde me toen ik zwanger werd, maar niet Empire./ Ik stond mijn lichaam af aan het moederschap, in een land dat niet het mijne was, behalve Empire.' Of dit: 'ze proberen ons wijs te maken// dat we onszelf de dood in/ baren en werken/ en verhongeren en drinken,// maar dat geloof je niet,/ toch?'. Lyriek 'uit de loopgraaf', zoals You een paar keer schrijft, verslag en verkenning ineen.
Kritische, geestige gedichten die me op het verkeerde been zetten: 'Telkens als iemand een artikel rondstuurt,/ of tijdens een gesprek begint overwat als ai/ geprogrammeerd kan worden om poëzie te schrijven?denk ik// O, wij dichters zo dol op ons 'werk',/ zo gehecht aan ons exceptionalisme,/ wij zijn bezorgd dat het kapitalisme/ ons overbodig wil maken, alsof het ook/ maar ergens om geeft, alsof dat alles is wat het wil.'
Almadhoun en You. Inderdaad, tweemaal vertaalde poëzie. Met grote dank aan de uitstekende vertalers. Wat een zegen, al die diversiteit, al die buitenlucht.
Alfred Schaffer
GHAYATH ALMADHOUNIk heb een afgehakte hand voor je meegenomenVertaald door Djûke Poppinga. Uitgeverij Jurgen Maas, 46 blz.
MIA YOUFestivalVertaald door Eddie Azulay. Das Mag, 126 blz.
In geen geval openmaken
Hoe overleef je op een balanceerkoord? De verteller inWaarom het kind in de polenta kookt,van de Roemeense schrijfsterAglaja Veteranyi,worstelt al sinds haar kindertijd met deze vraag. Ze is de dochter van twee circusartiesten en groeit op in een rondtrekkende karavaan van goochelaars, gymnasten en alcoholisten.
Het meisje en haar zus gaan niet naar school; in plaats daarvan is de woonwagen hun thuis. Tot ze op een dag het land verlaten, omdat haar ouders en hun kunstenaarsvrienden niet langer veilig zijn in de dictatuur van Ceausescu (de roman verscheen in 1999). 'MIJN FAMILIE IS IN HET BUITEN-LAND GEBROKEN ALS GLAS', denkt het meisje. De herinnering aan haar moeder, die nog op een koord danste toen ze acht maanden zwanger was, zou haar hoop moeten geven. In plaats daarvan voelt het meisje zich de rest van haar leven wankel.
Al lezende brak mijn hart. Voor het meisje, dat zo graag had willen vliegen in plaats van verdrinken. Voor de schrijfster, die zich haar jongere ik met zoveel tederheid weet te herinneren en haar een stem geeft die nagalmt - dwars door de zelfmoord van de auteur heen. De versnipperde, getraumatiseerde herinneringen vertalen zich in schrijnende, prachtige én grappige scènes; een lappendeken van taal waaronder je kunt wegkruipen.
Ditzelfde gevoel kreeg ik bij het lezen vanWolf,van de Vlaamse schrijfsterLara Taveirne.De premisse is afschuwelijk - de suïcide van haar jongste broer, toen hij achttien jaar was - en toch is dit een hoopvol boek. Net als Veteranyi aanschouwt Taveirne haar pijn met een zacht en oprecht mededogen. Mag ze dit verhaal eigenlijk wel vertellen? 'Je was nog maar net gevonden en ik was je alweer kwijt', zegt Taveirne, wanneer haar broer na zes maanden vermissing thuiskomt 'in een zak die we in geen geval mochten openmaken'. Ze omarmt haar onmacht en haar rouw, en doet hiermee iets magisch: ze wekt haar broer weer tot leven.
Twee boeken met een breekbare toon. Helder en beeldschoon. Hoe meer de wereld zich verliest in geweld en geschreeuw, hoe meer ik me vastklamp aan dit soort verstilde, kwetsbare, naar binnen gekeerde boeken.
Ilse Josepha Lazaroms
AGLAJA VETERANYIWaarom het kind in de polenta kooktVertaald door Josephine Rijnaarts. Uitgeverij Oevers, 184 blz.
LARA TAVEIRNEWolfPrometheus, 236 blz.
Kiekeboe spelen
In 2024 viel de honderdste geboortedag van Lucebert (15 september 1924 - 10 mei 1994). Herdenkingen kwamen er in de vorm van exposities en boeken, waaronderJan Oegema'sontwapenende leesavontuurKeizersdrama: Lucebert opnieuw.Hij doet een poging de dichter opnieuw te begrijpen na het lezen van de brieven die Bertus Swaanswijk in 1943-1944 als dwangarbeider vanuit Duitsland naar een nazi-gezinde vriendin in Amsterdam schreef, brieven die niet zomaar zijn te reduceren tot een handvol nazistische of antisemitische uitspraken.
Oegema vraagt zich af of het wel mag, de latere bundels 'terugvertalen' naar de oorlog en de omstreden brieven. Een gedicht is toch veelstemmig, meerduidig, taalspelerig, niet voor één interpretatie te vangen? Een tekst was immers autonoom, leerdeMerlynmeer dan een halve eeuw geleden? We mochten poëzie en proza niet verpesten door 'biografiespektakel'. Lucebert, die zich in vele gedaanten manifesteerde en maskeerde, wordt door Oegema omschreven als 'intuïtief georkestreerde schizofrenie'. Dat is een mooie omschrijving van ongrijpbaarheid.
Toch perkt Oegema zijn leesavontuur in door nogal projecterend te lezen, want zo meent hij zijn idool beter te kunnen benaderen en te begrijpen. Hij maakte een lijst van de 'zelfwalg'-uitdrukkingen die de latere Lucebert formuleerde. Bertus Swaanswijk noemde zichzelf in 1943 al een 'rare kakkerlak' die brieven schreef 'met zeepsopruggegraten; slappe, vaatdoek slaphangende woorden prevelt die niets wekken, niets niets, zelfs geen waakhondendrift of verlangen!'
Oegema's hypothese: de latere Lucebert speelt kiekeboe met zijn lezers en is een bekentenisdichter die zijn 'oorlogsgeheim' versluierd formuleert in de hoop ontmaskerd te worden. Hoe weet Oegema dat? Intuïtie. De sterke kant vanKeizersdramais het tastender- en vragenderwijze herlezen. Het persoonlijke boek is een ontdekkingstocht maar ook een 'bekentenis' van een lezer die Lucebert als zijn morele gids herkende en na 2018 in een dwaaltuin doolde.Keizersdramais ondanks mijn bezwaren een waardevolle bijdrage aan de Lucebert-receptie. Een wikkende en wegende Oegema behoudt zijn open geest en verliest zich niet in moralistische betweterij. Zijn lectuurverslag vormt een startschot voor een herwaardering van een groots oeuvre van een 'demonische' dichter die à la William Blake het huwelijk tussen hemel en hel in poëzie vertaalde.
Graa Boomsma
JAN OEGEMAKeizersdrama: Lucebert opnieuwBoom, 208 blz.
Hoever mag je gaan
De ontroerendste scènes vanDe instructiesdraaien niet om mensen, maar om dieren. Of eigenlijk: om het besef dat er geen wezenlijk verschil is tussen die twee - en hoe gruwelijk de vleesindustrie (dus) te werk gaat. 'Tientallen varkens keken ons vanuit de duisternis aan', denkt hoofdpersoon Mol wanneer hij met een stel activisten een slachthuis is binnengedrongen en probeert ten minste een deel van die maatschappelijk geaccepteerde massavernietiging te verstoren. 'Varkensogen lijken veel op die van mensen. Eigenlijk lijken alle ogen op elkaar. (...) Het gekrijs werd luider.'
Mol is de introverte, registrerende verteller van deze roman van de Uruguayaans-NederlandseCarolina Trujillo.In haarNRC-columns staat ze al regelmatig stil bij veganisme en dierenrechten, in haar roman laat ze zien wat fictie bovenop krantenstukken kan: schrijnende situaties tot in het kleinste detail invoelbaar maken. Hartverscheurend zijn ze, al die scènes waarin dieren voorkomen, opgehoopt buiten de maatschappij, net afgemaakt of onderweg naar het schavot. Trujillo begrijpt dat bij zulke materie geen grote woorden nodig zijn. Haar stijl is sober, soms zelfs simpel. Juist daardoor werken de flarden vol gekrijs en bloed akelig effectief.
De achterliggende vraag is niet: valt de bio-industrie moreel te verantwoorden? Vrijwel iedere (roman)lezer zal het erover eens zijn dat het antwoord daarop nee is. De vraag die in het indringendeDe instructiesvooral centraal staat: hoever mag je gaan om de boel te ontregelen? Een vrachtwagen vol varkens tegenhouden - is dat toegestaan als je daarmee hun dood uitstelt? Een beveiliger bedreigen? Een slachthuis in brand steken?
Mol zelf is niet enorm aandachtig bezig met dit hellend vlak, hij toont zich al met al best tam. Zijn psychologie vond ik ook niet het sterkste element van het verhaal: hij is vanaf de eerste pagina verliefd op Nora, een jeugdvriendin die hij tegenkomt en die hem bij deze stoet ontregelende, radicaliserende eenlingen betrekt. Ook hun karakters komen niet allemaal tot leven, maar dat maakt weinig uit:De instructiesgaat juist om figuren die zich niet meer bezighouden met privé-sores of individuele bijzonderheden, ze willen zich inzetten voor een groter doel. En dus blijven ze tekeergaan tegen iets wat niet te verantwoorden valt en wat verder toch haast iedereen acceptabel lijkt te vinden.
Thomas Heerma van Voss
CAROLINA TRUJILLODe instructiesKoppernik, 376 blz.
Vertrouwen en bedrog
Een Engelse critica merkte op datSally Rooneynooit een seksscène schrijft waarin haar personages het niet over anticonceptie hebben. En, concludeerde de critica, 'daarom vertrouw ik haar'.
Vertrouwen is een mooie lens om door naar een schrijver te kijken. Het is een manier om te vragen of de personages écht voelen. Of het verhaal niet zomaar een verhaaltje is.Intermezzo,de nieuwe roman van de Ierse schrijfster, voelde echt. Ik vertrouwde haar belangstelling in haar personages, de broers Peter en Ivan, die het bij alles wat ze meemaken niet lukt elkaar toe te laten als de vertrouweling die ze allebei nodig hebben.
Bourdieu-alarm:Intermezzowas vast niet de meest doorwrocht literaire, stilistisch hoogstaande roman van 2024 denkbaar. En ja ja, Rooney schrijft opnieuw over jonge mensen en seks en liefde. Maar telkens lukt het haar om met een eenvoudig plot personages tot leven te laten komen die oprecht in hun leven willen staan. In een tijd (hallo 2024) waarin het in de politiek, in het bedrijfsleven en in de media draait om waar-kan-ik-mee-wegkomen, waarin populaire cultuur cynisch is, is het te koesteren dat zo'n beetje de populairste fictieschrijfster ter wereld zeldzaam serieus schrijft over hoe een goed mens te zijn.
Met haar voortreffelijkeKairos.drong Jenny Erpenbeck zich naar voren als Duitslands grootste kanshebber op een volgende Nobelprijs, maar met meer plezier las ikLichtspelvanDaniel Kehlmann.Een schrijver die ik bij uitstek niet vertrouw. Anders dan Rooney peurt Kehlmann plezier uit het spelen met de lezer en met het toedekken van berenvallen met gebladerte. ZijnLichtspelis het verhaal van de ooit grote regisseur G.W. Pabst, die zaken met de nazi's moet doen wil hij nog ﬁlms maken. Je kunt zeggen: het Mephisto-thema is vaker gedaan. Maar niet zo speels als Kehlmann het aanpakt. Met verschietende perspectieven laat hij zien dat de goed-foutpatstelling er vanuit elk personage anders uitziet. Iedereen maakt keuzes en probeert zichzelf ervan te overtuigen dat het geen echte keuzes waren. Zelfbedrog als overlevingsstrategie.
Joost de Vries
SALLY ROONEYIntermezzoVertaald door Gerda B aardman & Jan de Nijs. Ambo Anthos, 432 blz.
DANIEL KEHLMANNLichtspelVertaald door Josephine Rijnaarts. De Arbeiderspers, 381 blz.
Plezier in het leven
Kees Fens noemde om de haverklap een andere titel als hem gevraagd werd wat hij het beste vond dat hij op een bepaald gebied ooit gelezen had. Daar heb ik ook een beetje last van. Mijn beste boek is (niet zelden) het boek dat ik het laatst gelezen heb. Nu is datSleutelmomentenvanWard Wijndelts.
Het gaat over Joost Swarte, de tekenaar die zijn boekje steeds vaker te buiten ging - of gaat (hij is immers nog volop actief) - al blijft zijn unieke handschrift ook in zijn driedimensionale objecten en zijn architectuurontwerpen altijd herkenbaar. Wijndelts is een kenner en een bewonderaar, uiteraard. In de gang van zijn ouderlijk huis hing Swarte's aﬃche voor een muziekfestival in Rennes uit 1984, waarop vier enorme, door hun bespelers 'bestuurde' instrumenten op wieltjes vanuit vier verschillende richtingen op een kruispunt afstormen - een clash is onvermijdelijk, het is aan de kijker om zich daar zorgen over te maken of zich erop te verheugen.
Beeldende kunstenaars hebben vaak geen zinnig woord te zeggen over hun werk, nou, dat is bij Swarte wel anders. Hij vertelt doorslaggevende delen van zijn levensverhaal helder, doordacht en chronologisch, vanaf zijn gelukkige kindertijd (zijn ouders hadden 'plezier in het leven' en hebben hem ook altijd gestimuleerd dingen te doen die hij graag deed) tot zijn overvolle agenda vandaag de dag.
Aan bod komen: zijn enthousiasme voor Suske en Wiske, de 'waanzinnig leuke lessen' aan de Akademie voor Industriële Vormgeving Eindhoven, zijn voorkeur voor multidisciplinaire kunstenaars (inHet eigenwijze potloodnoemt Carel Peeters hem 'de geletterde Gesamtkünstler'), zijn vriendschap met Willem ('de eigenzinnigste tekenaar van Nederland'), provo Olaf Stoop, Georges Wolinski, Art Spiegelman, zijn werk voor Real Free Press (Robert Crumb),Hitweek, Aloha, Vrij Nederland, Charlie Mensuel, The New Yorker,zijn introductie van 'de klare lijn' ter typering van Hergé's Kuifje en indirect van hemzelf, zijn collegialiteit, zijn werkwijze ('je ontwikkelt het idee terwijl je tekent'), zijn niet aflatende experimenteerdrift.
Swarte's werk is een heerlijke, hoogst intelligente, vaak oergeestige leerschool in ongeprogrammeerd kijken.
Cyrille Oﬀermans
WARD WIJNDELTSSleutelmomenten: Over Joost SwarteDas Mag, 220 blz.
Dansen langs de pijngrens
AllePatrick Modiano'slijken op elkaar en onderscheiden zich op hun eigen wijze. Toch isDe dansereswerkelijk een geval apart. Niet eerder lag het vertrekpunt zo nadrukkelijk in het Parijs van nu, dat dusdanig veranderd is - de rolkoﬀers, de rugzaktoeristen, de afgeladen restaurants met wachtrijen - dat het geen enkele herinnering meer oproept bij de Modiano-achtige wandelaar-schrijver die het van de herinnering moet hebben.
Totdat hij iemand ontmoet die hem juist verder in de tijd terugwerpt dan eerder: de vroegste periode van zijn schrijverschap. Het draaide allemaal rond La Boîte à Magie, een restaurant met'dîner-spectacles',waar hij een danseres leerde kennen, getroebleerd, achtervolgd door schimmen uit het verleden en een uiterst concrete stalker. Dansen blijkt voor haar een 'discipline' te zijn, die haar voor afglijden moet behoeden.
Terwijl zijDe slaapwandelaarstervan Balanchine instudeert, met bloed in de spitzen, zet hij zijn eerste schrijverspassen: hij bewerkt een Engels manuscript. Tussen hen tweeën ontstaat een literaire pas de deux, die zowel met erotiek als melancholie geladen is, en zelfs nog iets van een verrassende intrige heeft. De atmosfeer is minder nevelig dan anders, en toch niet minder mysterieus. In helderheid leest dit boek als het literaire equivalent van een ballet van Balanchine, of, herkenbaarder misschien, zijn bewonderaar Hans van Manen, met vertragende slow motions, plotselinge wendingen, intense dialogen.
Een ander hoogtepunt dit jaar kwam van een schrijver die bijkans het tegendeel is, door juist elke keer met een volstrekt ander boek te komen, in een volstrekt andere toonaard. InP.F. Thomése's Black-outvalt een aantal van zijn eerdere stemmen samen, de satiricus en de romanticus, in een geestige, wervelende en uiteindelijk ook ontroerende zedenschets van het ﬁctieve dorpje Blankendaal, het 'reservaat' waar de werkelijkheid onkenbaar en onvoelbaar verdwenen lijkt achter de façades van juridische protocollen en oppervlakkige nouveaux riches die hun geslaagde levens acteren en daar zelfs niet mee kunnen stoppen als het noodlot toeslaat. Dat, kun je zeggen, is hún discipline. Een belachelijk tragische, laat Thomése zien, door sardonisch, trefzeker en stijlvast langs de pijngrens te schrapen van gegrinnik en machteloosheid.
Christiaan Weijts
PATRICK MODIANODe danseresVertaald door Paul Gellings. Querido, 104 blz.
P.F. THOMÉSEBlack-outPrometheus, 344 blz.
Hachelijke hunkering
De imposantste literatuurkritiek doet een poging de hele traditie te omvatten - niet om die klakkeloos te conserveren als een antiek museumstuk of een relikwie, maar om continuïteit zichtbaar te maken, aan te tonen hoe het verleden doortrilt in het heden. Afgelopen jaar verschenen er in ons taalgebied twee titels die op deze wijze een gooi naar het allerhoogste waagden.
InBoekhouders van de vergankelijkheidconcentreert de neerlandicusMathijs Sanders,hoogleraar moderne letterkunde te Groningen, zich op 'late stijl', een begrip gemunt door Adorno en gepopulariseerd door Edward Said, dat door deze denkers werd gebruikt om de experimentele wending in slotwerken van de oude Jean Genet of de aftakelende Beethoven te duiden. Sanders betrekt dit concept op de moderne Nederlandstalige poëzie, wat niet alleen leidt tot verrassend kritisch eerherstel voor 'de oude bard' Adriaan Roland Holst, maar ook tot een aantal nauwgezette analyses van recente bundels van Joke van Leeuwen, Judith Herzberg, Toon Tellegen en Willem van Toorn; dichters die vanwege de ogenschijnlijke helderheid van hun verzen nogal eens door letterkundigen zijn verwaarloosd. De invoelende lezersblik van Sanders doet gedichten opnieuw opengaan, alsof je ze via zijn interpretaties voor het eerst echt doorziet.
Vergelijkbaar erudiet, maar nog overweldigender in tentoongespreide hartstocht, isCrudités, een als eclectische essaybundel vermomd schotschrift van dichter, schrijver en vertalerAnneke Brassinga,waarin zij odes brengt aan de 'schipbreukelingen die iets verwoordden van een hachelijke hunkering naar het absolute'. Haar voorkeur gaat uit naar hemelbestormende zieners die alles in dienst stellen van 'de geestdrift, de vervoering, de zintuiglijke extase die zich reikend uitbreidt naar al het zijnde', en haar selectie is zowel kenmerkend kosmopoliet als bont: van Anna Blaman tot Marte Huke, van Herman Gorter tot Mallarmé, van Gertrude Stein en Sapfo tot A.A. Milne en diensWinnie the Pooh.Vijftig jaar na haar literaire debuut bewijst Brassinga met dit pleidooi voor uitzinnige, door taalspel en onversneden schrijfplezier voortgedreven teksten eens te meer dat aandachtig en 'zoekend lezen' een blijvend genoegen is, voor de gelukkigen zelfs levenslang.
Lodewijk Verduin
MATHIJS SANDERSBoekhouders van de vergankelijkheid: Late stijl in nieuwe poëziePoëziecentrum, 170 blz.
ANNEKE BRASSINGACruditésDe Bezige Bij, 345 blz.
Het hele leven
The Flamethrowerswas het coolste boek van 2013, en sindsdien is het imago van de schrijver ervan,Rachel Kushner,in beton gegoten. Snelle motoren en vintage auto's, kringen van kunstenaars en rebellen, een interesse in radicale politiek en snelheid, eruditie, zonnebrillen, wapperende haren,you name it.Dat kan tegen je gaan werken, omdat alles wat ooit cool was nu eenmaal onvermijdelijk in de mainstream belandt en saai wordt.
Om al dit soort redenen, of beter gezegd vage gevoelens van aversie, had ik niet per se zin in haar nieuwste roman,Creation Lake.Het was een absolute kraakrecensie inThe London Review of Books -'I couldn't decide if the book was a smart person's idea of a stupid book or a stupid person's idea of a smart book'- die me uiteindelijk toch nieuwsgierig maakte. Gelukkig maar, want ik vondCreation Lakeeen van de leukste, slimste en avontuurlijkste boeken van het jaar.
Freelance-spion Sadie (niet haar echte naam) laat zich inhuren voor de smerigste klusjes en inﬁltreert bij een groep radicale klimaatactivisten op het Franse platteland. Via door haar onderschepte e-mails raakt ze in de ban van de goeroe van deze groep, desoixante-huitardBruno Lacombe (overduidelijk geïnspireerd op ﬁlosoof Bruno Latour). Lacombe heeft zich teruggetrokken uit de revolutie, is afgedaald naar een grot en ﬁlosofeert vanuit daar over de toekomst van de wereld en de geschiedenis van de mensheid - vooral van de aan ons verwante maar uitgeroeide Neanderthaler kan hij geen genoeg krijgen (deze lezer evenmin).
De verweving van Lacombe's doorvoelde gedachtegoed met de volstrekt amorele Sadie verleent het boek een aantrekkelijk ongrijpbare toon. Heel goed, vooral omdat het grote onderwerp, de menselijke vernietiging van de planeet, zich al te vaak leent voor nauwelijks dubbelzinnige ik-heb-gelijk-romans. 'De mens is een zeef', zegt Bruno. 'We vangen en bewaren onderweg van alles. We zeggen hallo tegen zulke dingen, zulke aﬂeidingen, en we laten ze voorbij glijden', en dat brengt me bij mijn andere favoriet van dit jaar,Maartje WortelsromanCamping,waarvoor bovenstaande uitspraak als motto had kunnen dienen.
Full disclosure:ik ken Maartje Wortel en houd veel van haar. Het is altijd spannend als een goede vriend een nieuw boek schrijft: hoe eerlijk ben je als het je niet bevalt?Campingbeviel me, en meer dan dat: ik vind het een klein meesterwerk waar, ogenschijnlijk en passant, het hele leven doorheen gezeefd wordt. Ik wil dat iedereen het leest, niet alleen om Maartje's kas te spekken, maar vooral omdat ik geloof dat de lezer er zelf rijker van wordt, ontvankelijker voor het toevallige, absurde, banale, indrukwekkende leven dat ons even aanraakt.
Niña Weijers
RACHEL KUSHNERCreation LakeVertaald door Lidwien Biekmann.Atlas Contact, 400 blz.
MAARTJE WORTELCampingPrometheus, 240 blz.
Schreeuwende heimwee
De grijpgrage handen van het verlangen laten zich niet gemakkelijk beteugelen. Zenuwachtig tasten ze de wereld af, op zoek naar wat houvast. En als ze niet vinden wat ze zoeken - een ouder, een aanraking, wat bevestiging - dan grijpen ze wel naar een surrogaat. Of een surrogaat van een surrogaat. Of een surrogaat dáárvan.
Om te midden van al deze verlangens wat overzicht te scheppen, kan het verleidelijk zijn om op zoek te gaan naar een oorspronkelijk verlangen, een verlangen dat alle andere verlangens verklaart. En toch is het maar de vraag of een dergelijke zoektocht zinnig is. Want zou het verlangen naar een sluitende verklaring, naar opheldering, niet het zoveelste surrogaat kunnen zijn?
Dit soort vragen staat centraal in de eerste, gitzwarte roman van de Oostenrijkse schrijverRobert Musil, De verwarring van een jonge Törless(1906), die dit jaar voor het eerst in Nederlandse vertaling verscheen. De roman biedt niet alleen een nieuwe ingang tot het oeuvre van een iconisch schrijver, maar beziet ook het wezen van verlangen op een nog altijd bijzonder actuele (en beangstigende) manier.
Het verhaal begint bij de schreeuwende heimwee die hoofdpersoon Törless ervaart wanneer hij, rond 1900, ergens in het Habsburgse Rijk op een internaat terechtkomt. Het verlangen naar zijn ouders ebt weg wanneer het zich ontpopt tot een ander soort hunkering: een hunkering naar spirituele zekerheden waarvan hij het bestaan denkt te kunnen ruiken. Op zoek naar deze zekerheden stort hij zich op vriendschappen, literatuur, ﬁlosoﬁe, wiskunde.
Alles verandert wanneer Törless ontdekt dat twee klasgenoten een andere leerling op sadistische wijze misbruiken. Zijn aanvankelijke walging wijkt voor obsessie. Törless raakt ervan overtuigd dat het misbruik van de weerloze Basini een spirituele verlossing zou kunnen bieden. Op gruwelijke wijze wordt zijn klasgenoot vermorzeld - tot het verlangen van Törless weer een nieuwe afslag neemt.
Het boek is later geïnterpreteerd als een voorbode van het politieke machtsmisbruik tijdens de Eerste Wereldoorlog. Laat het echter ook een hedendaags front belichten. Aan welke surrogaten hebben ónze verlangens zich vastgeklampt?
Thor Rydin
ROBERT MUSILDe verwarring van een jonge TörlessVertaald door Jan Sietsema.Koppernik, 230 blz.
Hoe soldaten staan
Carolina Trujillo's De instructiesvond ik ijzersterk. Dwingend, geëngageerd tot en met en tegelijkertijd uiterst geestig en onbevreesd literair van verlangen. De sokkel van het geheel is glashelder: iemand geeft zijn enigszins gekwelde visie op de gang van zaken bij een dieren-activistengroep. Waarom liep het niet anders? Waarom luisterden ze niet naar hem? Had hij ze niet genoeg gewaarschuwd? Ondertussen gedurfde beelden, geen zieligheidsvertoon, detaillering van drijfveren en achtergronden, zodat de geloofwaardigheid van het geheel volstrekt overtuigend is. Plus een schokkend beeld van dierenmishandeling. Benarde verslaggeving op het hoogste literaire niveau.
Aan de basis ligt een oeroud idee uit de wereld van de clowns. Een clown wil graag meedoen met de anderen, maar hij vindt het wel belangrijk dat die zich aan eeuwenoude betrouwbaarheidsregels houden. Zie Charlie Chaplin inThe Circus(1928). Waarom overtreden ze die regels toch steeds? Waarom doen ze niet wat hij graag wil? Hij slooft zich tevergeefs uit om alles ten goede te laten keren. Maar men luistert niet naar hem. Het levert in deze roman uiterst komische scènes op, die tegelijkertijd een dieptragische onderlaag hebben.
StalingradvanVasili Grossman(oorspronkelijk uit 1956) zorgde bij mij voor een week afwezigheid van het alledaagse gewemel. Klassieke vertelkunst waarin TolstojsOorlog en vredeaf en toe doorklinkt. Lezen maar. Epische verslaggeving van oorlogshandelingen in en rond Stalingrad, strategische verhandelingen van generaals aan beide zijden. Plus het krankzinnige verschil tussen de gebeurtenissen op het slagveld en de verheven ideeën die de bevelhebbers erover hebben. Hoe soldaten staan, denken, praten, voelen, hoe ze eruitzien vlak voor ze sterven. De gesprekken bij de families, de hoop, de wanhoop, de toevalligheden van de bominslagen.
Grossman geeft verpletterende details en hij zoomt uit naar vaak morbide en cynische historische overzichten. Hij vermengt meerdere stijlen: ironie, sociaal-realisme, sentimentalisme en huiselijkheid. Nu nog heb ik het gevoel dat ik er dicht bij was. Zijn beschrijvingen van Hitler zijn adembenemend, zie bijvoorbeeld deze: 'Zijn haar was kortgeschoren als van een soldaat, en op de grens van zijn nek en achterhoofd liep van oor tot oor een bleke strook naakte huid met rode vlekken van de laatste kappersbeurt.'
Kees 't Hart
CAROLINA TRUJILLODe instructiesKoppernik, 376 blz.
VASILI GROSSMANStalingradVertaald door Annelies de hertogh & Els de Roon Hertoge. Balans, 1008 blz.
Anatomie
Als twee mensen van elkaar houden, geloof je eerst in een wonder. Het is een van de simpele, veelzeggende zinnetjes inHet liefdespaar van de eeuwvan de Duitse schrijfsterJulia Schoch.Niet eerder las ik zo'n anatomische les over een langdurige liefdesverhouding.
Sowieso. Hoe kan het dat iemand het voor elkaar krijgt weer op een volkomen nieuwe manier te schrijven over het meest geijkte gegeven in de literatuur. De eerste zin zet de toon: 'Eigenlijk is het heel eenvoudig: ik ga bij je weg.' Zo intiem als die toonzetting is, zo gedistantieerd en ontmantelend is het relaas. Niemand krijgt een naam, om maar wat te noemen. Je hebt de vrouw, de man, de kinderen. Geen gebeuren wordt uitgelicht, dat is het andere opvallende. Er zijn uitstapjes, feestjes, huizen worden bewoond en weer verlaten, er zijn geheimen. Het volle leven als een corvee, indicatief samengevat bovendien. Het effect is buitengewoon beangstigend. Ik las deze roman met bonzend hart, me afvragend of Schoch uiteindelijk genade zou kennen.
Op Nederlandstalig gebied werd ik verrast doorMarieke GroenmetHet verhaal van mijn schaarste.Het wonderbaarlijke van deze memoir is de combinatie van een leven aan de onderkant van de samenleving en de vaardige pen. Een pen waarvan je zou verwachten dat die je zou behoeden voor alles. Het is iets waar Groen zelf ook te lang in geloofde. Als schrijver ben je toch een soort bohemien? Een beetje geldgebrek hoort erbij.
In een strak gesneden, meeslepende vertelling laat de schrijfster zien hoe ze gedurende haar levensloop is gaan denken dat rampspoed en eenzaamheid haar verdiende loon zijn. Het is een extreem verhaal dat van alle mensen wordt, omdat ze precies en documentair schrijft, niet zielig, verbitterd of beschuldigend. Dit is wat geen-geld-hebben met je doet: het lichaam komt in de paniekstand en het hoofd raakt overbelast. Je zou willen dat ambtenaren, politici en andere potentiële medemensen dit boek in hun kerstpakket vinden.
Marja Pruis
JULIA SCHOCHHet liefdespaar van de eeuwVertaald door José Rijnaarts. De Arbeiderspers, 237 blz.
MARIEKE GROENHet verhaal van mijn schaarste: Een memoirThomas Rap, 223 blz.
Hoogst haalbaar
Het is misschien borreltafelliteratuurkritiek om te zeggen dat de humor uit de Nederlandse roman is verdwenen. Ik heb geen idee of dat echt waar is. Maar ik weet wel hoe blij en opgelucht ik ben elke keer dat ik iets tegenkom dat de bittere ernst doorbreekt. Daarom was ik dit jaar het meest onder de indruk van de debuutromanDe buitengewoon geslaagde opvoeding van Frida WolfvanMaria Kager.
Een meisje groeit op naast de koepelgevangenis in Haarlem, met een afwezige moeder die ook nog dood gaat en haar dochter achterlaat bij haar zonderlinge vader Timofey. Timofey Wolf en zijn dochter Frida zijn twee geestig geschreven, overtuigend neergezette personages die laten zien dat familie onherroepelijk onderdeel van je is. De roman heeft vaart en schwung, en zelfs Kagers experimenten met voetnoten zijn inmiddelsgrowing on me.
Het boek dat me het meest aan het denken zette dit jaar isAll Things Are Too Small,de eerste essaybundel van de jonge Amerikaanse filosofeBecca Rothfeld.Wat begint als een verzet tegen Marie Kondo en de ontspullen-rage (een leeg huis belooft een rustige geest - maar waarom zou je een rustige geest willen hebben?) woekert uit tot een alomvattend betweterig-filosofisch, highbrow-lowbrow, speels en toch diep serieus pleidooi voormore is more.Becca Rothfelds kritiek op zuinigheid, kleinheid, braafheid en puritanisme neemt vreemde afslagen, bijvoorbeeld een lange analyse van de sciencefictionfilmThe Fly,waarin een wetenschapper door een mislukt experiment in een vlieg verandert, wat Rothfeld leest als een metafoor voor de transformerende kracht van erotische liefde. Of, tussen neus en lippen door, een filering van generatiegenoot Sally Rooney, en een van de scherpste analyses van de hedendaagse roman die ik tot nu toe heb gelezen.
Maar Rothfeld komt tot een overtuigende conclusie: we zijn in onze tijd constant bezig om denkbeeldige grenzen om onszelf heen te bewaken. Terwijl we ook méér spullen, méér seks, méér woede, méér andere mensen, en, nog het belangrijkste, betere kunst kunnen hebben.All Things Are Too Smallis het hoogst haalbare: ongegeneerd intellectueel en toch gewoon heel leuk.
Charlotte Remarque
MARIA KAGERDe buitengewoon geslaagde opvoeding van Frida WolfDe Arbeiderspers, 328 blz.
BECCA ROTHFELDAll Things Are Too SmallLittle, Brown, 304 blz.
... ... ... ... ... ...