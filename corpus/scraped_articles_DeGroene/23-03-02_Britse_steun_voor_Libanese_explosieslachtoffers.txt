Britse steun voor Libanese explosieslachtoffers

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
2 maart 2023
Beiroet- Tweeënhalf jaar na de explosie in de haven van Beiroet is nog altijd niemand vervolgd voor de ramp die leidde tot honderden doden, duizenden gewonden en tienduizenden beschadigde of verwoeste gebouwen. Hoewel deels opgeknapt is de materiële schade in de hoofdstad nog steeds zichtbaar, en veel Libanezen dragen de woede en frustratie vanwege de straffeloosheid met zich mee.
Steun voor degenen die gerechtigheid zoeken kwam vorige week uit het Verenigd Koninkrijk. Het Londense hooggerechtshof stelde het bedrijf Savaro Ltd., dat handelt in chemische stoffen, aansprakelijk voor de slachtoffers die de ramp veroorzaakte. Het oordeel komt voort uit een civiele zaak die nabestaanden en overlevenden samen met advocaten in Libanon en het VK in 2021 begonnen tegen het in Londen geregistreerde bedrijf. Volgens Nader Kaspar, president van de Beirut Bar Association (bba, de orde van advocaten), 'versterkt deze prestatie de vastberadenheid van slachtoffers en advocaten in hun zoektocht naar de waarheid en het aanwijzen van de verantwoordelijken'. De uitspraak kan bovendien nieuwe informatie opleveren over de aanleiding van de ramp en een precedent zijn voor andere procedures, aldus een verklaring van de bba.
De volgende stap is het bepalen van een schadevergoeding aan de slachtoffers. Maar het is afwachten of en wanneer het ooit tot daadwerkelijke betalingen zal komen. Savaro's echte eigenaren zijn verscholen achter een netwerk van brievenbusfirma's, bleek al uit onderzoek van Libanese en internationale media. Na de start van de civiele procedure probeerde Savaro zichzelf zelfs op te heffen om onder de Britse rechtsgang uit te komen. De Britse autoriteiten wisten dat te blokkeren en verordonneerden Savaro de eigenaren te openbaren - hoewel dat tot de dag van vandaag niet is gebeurd.
In Libanon dreigt de rechtsstaat verder in het geding te komen. Hoge ambtenaren en politici die zouden hebben geweten van de jarenlange onveilige opslag van ammoniumnitraat in de haven blijven het onderzoek tegenwerken. Zo kreeg een onderzoeksrechter te horen dat hij zélf voor de rechter zou worden gesleept omdat hij huidige en voormalige hoge functionarissen wilde verhoren. Die verhoren zijn nu uitgesteld.
De queeste naar gerechtigheid is er dus een van de lange adem, maar dat is voor veel Libanezen niets nieuws meer.