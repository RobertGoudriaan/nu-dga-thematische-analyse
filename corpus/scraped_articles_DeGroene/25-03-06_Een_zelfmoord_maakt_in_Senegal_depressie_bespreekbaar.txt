Een zelfmoord maakt in Senegal depressie bespreekbaar

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
6 maart 2025
Dakar- 'Als jullie deze tekst lezen ben ik niet meer in leven', begon de 27-jarige student Matar Diagne zijn afscheidsbericht op Facebook. 'Ik heb besloten waardig te sterven in plaats van oneervol te leven.' In de woorden die volgen vertelde Diagne, die studeerde aan de Universiteit Gaston Berger in Saint-Louis, over 'de ziekte' die hij sinds 2020 met zich meetorste, en die hem, een toch al gereserveerde jongen, nog verder in een isolement duwde.
'Misschien zal mijn dood de ogen van sommige studenten en familieleden openen', schreef de masterstudent rechts- en politieke wetenschappen. 'In zekere zin doe ik dit als een offer zodat anderen met problemen wel geholpen worden. Oordeel nooit voordat je het hele verhaal kent.' Enkele uren voor het bericht op zijn Facebook-pagina verscheen, op 11 februari, had hij zich op zijn kamer van het leven benomen.
Diagne's dood heeft in Senegal veel losgemaakt. Zelfmoord geldt in het West-Afrikaanse land, waar ruim 95 procent van de bevolking moslim is en familie-eer van groot belang is, als een groot taboe. Hoewel Diagne in zijn afscheidsbrief geen woorden wilde geven aan datgene wat hem zo kwelde, behalve dan 'die ziekte', wakkert zijn dood nu een discussie aan over wat geldt als een ander taboe, zeker voor mannen: depressie.
Niet alleen op Senegalese universiteiten ontbreekt het aan plekken waar studenten met mentale problemen terechtkunnen, door heel het land is dat zo. Op een bevolking van zo'n achttien miljoen beschikt Senegal over 36 psychiaters en zeven psychologen, volgens de laatste cijfers van de Wereldgezondheidsorganisatie die dateren uit 2020. Met zinnen uit Diagne's afscheidsbericht die de voorpagina's van landelijke kranten halen, gaat de alarmbel daarover nu af.
'65 procent van onze bevolking is jonger dan 25 jaar en dit zijn jongeren die opgroeien in een tijd van grote onzekerheden en meerdere crises. Het is noodzaak dat we meer aan mentale gezondheid gaan doen', waarschuwde een psycholoog op de radio. De universiteit van Diagne waagde een poging. Daags na zijn dood werd in een collegezaal een bijeenkomst voor studenten georganiseerd. 'Ze brachten het als een soort groepstherapie', zei een student naderhand tegen de Franse krantLe Monde. 'Maar het voelde meer als een pr-stunt.'
Diagne sloot zijn afscheidsbericht af met het verzoek hem niet te veroordelen. 'Laat dat aan Allah over.' Eronder plaatste hij een foto van zichzelf, staand op de Pont Faidherbe in Saint-Louis. Lachend, zijn blik weggedraaid van de camera.