Pierre Soulages 24 december 1919 - 26 oktober 2022 Het einde

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
10 november 2022
De Franse schilder Pierre Soulages ontdekte al op vierjarige leeftijd de bijzondere lichtval van het zwart. Hij zou er zijn hele lange leven mee blijven werken.
In het stadje Rodez in het Zuid-Franse departement Aveyron staat al sinds 2014 een gebouw dat radicaal uit de toon valt en ietwat onbehouwen afsteekt tegen de zandstenen zestiende-eeuwse kathedraal, zo'n vijfhonderd meter verderop. Een kleine wandeling vanuit de kerk, over de Avenue Victor Hugo, brengt je naar het Musée Soulages, een grote cortenstalen blokkendoos vernoemd naar de Franse abstracte-kunstschilder Pierre Soulages, die eind oktober op 102-jarige leeftijd overleed.
Wie ooit voor een schilderij van Soulages heeft gestaan weet dat zijn werk interacteert met de ruimte waarin het hangt. Er snel voorbij lopen kan niet. Want als je een paar stappen zet, dan verandert de kunst volledig. Je plek ten opzichte van het werk doet ertoe - net als het moment op de dag. 'Wat mijn werk interessant maakt', vertelde Soulages in een interview, 'is dat je licht kunt zien dat afkomstig is van de grootst mogelijke afwezigheid van licht.'
Met die afwezigheid doelt autodidact Soulages op het gebruik van zwart, dat vanaf het begin van zijn carrière in zowat al zijn werken het hoofdelement is. De kleur waarin hij nuances aanbracht en waarvan hij per toeval ontdekte dat die zijn eigen licht uitstraalt. Ten einde raad omdat het niet lukte te maken wat hij wilde, pakte Soulages eens een grof stuk hout uit het atelier om de nog natte verf op een doek te bewerken. Het resultaat was interessanter dan wat vooraf in zijn hoofd zat. 'Het échte schildergereedschap', bemerkte Soulages, 'is niet in ateliers te vinden. Het is de lichtval, die overal anders is. Daarin zit de kracht en originaliteit.'
Dit eurekamoment was niet het eerste, maar een van de vele in zijn leven. In de familie Soulages gaat een anekdote rond over een vierjarige Pierre, die aan het tekenen was. Hij zette een dikke zwarte streep op papier. 'Wat maak je?' vroeg het gezelschap. 'Sneeuw', antwoordde de jonge Pierre. Het resulteerde in hard gelach, vertelde Soulages in 2011 aan radiozender France Culture. Maar er zat wat in. Zwart contrasteert, maakt aangrenzend grijs relatief gezien wit en heeft een eigen reflectie.
Outrenoir(vrij vertaald: 'voorbij zwart', of 'ultrazwart') is de term die Soulages er decennia later aan is gaan geven, vaak gestoken in volledig zwart, whisky drinkend in zijn studio in het chique vijfde arrondissement van Parijs. Dikke zwarte verf of walnootbeits, vermengd met terpentijn, vaak op groot doek en bewerkt met plamuurmessen, stukken rubber en allerhande ander gereedschap zodat er reliëf ontstaat.
Het liefst hing Soulages zijn werk niet tegen een muur maar aan stevige draden midden in een kamer. 'Ik heb schilderijen altijd graag als muren gezien in plaats van als ramen', zei hij in 2014 tegenInterview Magazine.'Als we een schilderij aan een muur zien is het een raam. Dus hang ik mijn schilderijen in het midden van de ruimte om een muur te maken. Een raam kijkt naar buiten, maar een schilderij zou het tegenovergestelde moeten doen - het zou ons naar binnen moeten laten kijken.'
Al zijn de ingrediënten overzichtelijk, toch is Soulages' werk nooit makkelijk of simpel. Hij was zelf een van zijn grootste criticasters. Een werk dat niet beviel werd vernietigd, het liefst verbrand.'Seulement le meilleur', vond hij. Alles wat wereldwijd, van het MoMa in New York tot aan de Hermitage in Sint-Petersburg, tentoongesteld werd is daarmee werk dat Soulages 'geaccepteerd' heeft.Haalde het zijn zelf opgelegde hoge ondergrens, dan gaf hij het de dag waarop het gemaakt was plus de omtrek mee als naam. Noemenswaardig voorbeeld:Peinture 244 x 181 cm 18 Mars 2010,een horizontaal drieluik met verschillende diagonale stroken waarin het spelen met licht en de schoonheid van Soulages' minimalisme misschien wel het best tot hun recht komen.
Een andere datum: 24 december 1919, kerstavond. De Eerste Wereldoorlog is nét een maand afgelopen en in Rodez krijgen koetsenmaker Amans Soulages en zijn vrouw Aglaé een zoon, Pierre. Hij trekt jaren later en geïnspireerd door de kunst van Paul Cézanne en Pablo Picasso naar Parijs om te studeren aan de École des BeauxArts. Maar de stijl is hem te traditioneel, te ouderwets. 'Het was alles wat ik haatte', vertelde Soulages aanInterview.Dus hij stopte nog voor het studiejaar van start ging en begon voor zichzelf. Vanaf eind jaren zestig verdwenen de laatst overgebleven andere kleuren. Zwart was het enige dat hij nog gebruikte, sterk contrasterend met soms slechts summier wit van het canvas.
Franse presidenten liepen weg met zijn werk. Toen Pierre Soulages en zijn vrouw Colette, met wie hij recent zijn tachtigjarig huwelijk vierde, in 2014 samen zo'n negenhonderd werken schonken ter oprichting van het Musée Soulages in Rodez, kwam de toenmalige president François Hollande het lintje doorknippen en noemde hij Soulages 'de grootste levende kunstenaar ter wereld'. Ook Macron is fan, en heeft het werkPeinture 137 x 222 cm 2 Décembre 1989in zijn werkkamer op het ministerie van Financiën hangen. 'Soulages heeft het zwart heruitgevonden door er licht in te laten schijnen', twitterde de huidige Franse president op Soulages' sterfdag.
Soulages begon rond zijn vierde en ging tot zijn 102de, tot zo ver zijn lichaam het toeliet, nooit met pensioen. Zijn kunst was altijd aanwezig, vooraan in zijn gedachten. 'Ik denk alleen aan wat ik morgen ga doen', vertelde hij in 2014 aanThe New York Times. 'En morgen, morgen wil ik schilderen.'
'Een schilderij zou ons naar binnen moeten laten kijken'
Fred Dufour / AFP / ANP | Centre Pompidou, Parijs, 2009