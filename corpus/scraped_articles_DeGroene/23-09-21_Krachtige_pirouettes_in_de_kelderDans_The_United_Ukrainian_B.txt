Krachtige pirouettes in de kelder Dans The United Ukrainian Ballet

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
21 september 2023
Zestig gevluchte Oekraïense balletdansers wonen en repeteren in het voormalig conservatoriumgebouw in Den Haag. Hun internationale tournees geven hoop en houvast. 'Zo kunnen we de wereld vertellen wat er gaande is.'
In de voormalige theaterzaalvan het Koninklijk Conservatorium in Den Haag klinkt het ritmische geluid van balletschoenen die zacht neerkomen op het podium. Om beurten oefenen groepjes dansers hun rollen inHet zwanenmeer.Zij maken deel uit van The United Ukrainian Ballet: zestig balletdansers die gevlucht zijn voor het Russische geweld in hun land. Nu wonen en werken ze in het oude conservatorium dat dienst doet als noodopvang.
'Heel goed, heel goed', roept Rinus Sprong, artistiek directeur en balletmeester. 'Maar ik wil de laatste scène met de meisjes nog een keer zien.Het zwanenmeerdansen is echt heel hard werken.' Tijdens de repetitie loopt Iryna Zhalovska naar dansers toe om ze een-op-een te begeleiden. Ze doet voor hoe de beweging moet. Een been net wat meer uitstrekken, of het hoofd iets meer naar links of rechts draaien. Ze herhaalt de beweging totdat de danser het te pakken heeft.
Haar dochter Sophia (4) zit aan de kant. Als de muziek begint te spelen, staat ze op en danst mee. Dit doet Iryna denken aan haar eigen jeugd op de Krim, vertelt ze later. Ze zat op de crèche en daar stond een grote vleugel. 'Ik kon ook nooit stil blijven zitten als erop gespeeld werd.' Na een paar sprongetjes moet Sophia weer gaan zitten.
In februari 2022 reisde de Nederlandse prima ballerina Igone de Jongh met haar voorstellingI - Igonedoor Nederland. Toen Rusland Oekraïne binnenviel konden haar Oekraïense dansers Stanislav Olshanskyi en Alexis Tuttunique niet meer naar huis. Het was het begin van The United Ukrainian Ballet.
De twee dansers kregen via hun telefoon beelden door van collega's die schuilden in kelders en metrostations. Ze maakten een lijst van dansers die de bombardementen wilden ontvluchten en De Jonghs impresariaat Senf regelde een locatie waar ze konden wonen én werken. Eerst kwamen de vrouwen, een paar maanden later volgden de mannelijke dansers die na bemoeienis van president Zelensky's vrouw toestemming kregen het land te verlaten. 'Voor klassieke balletdansers is het essentieel om te blijven oefenen', zegt Stefan Stolk van Senf. 'Een paar maanden niet trainen kan al fnuikend zijn voor de carrière, die toch al van korte duur is.' Toch zou ook hier in Nederland de carrière van met name de jonge dansers onder druk komen te staan. Waarbij juist de uitvoering vanHet zwanenmeer,van de Russische componist Tsjaikovski, een grote rol speelt.
De eerste voorstelling vanThe United Ukrainian Ballet in de zomer van 2022 wasGiselle,van de Franse componist Adolphe Adam, onder artistieke leiding van de Russisch-Oekraïense choreograaf Alexei Ratmansky. In een afgeladen Carré vertolkte Liza Gogidze de rol van het boerenmeisje dat tot in de dood aan haar liefde voor een edelman vasthoudt. De Oekraïense Gogidze kreeg een daverend applaus van het ontroerde publiek in Amsterdam. Bij de afsluiting met het volkslied liepen bij veel dansers de tranen over de wangen.
De hoofdrol zou in eerste instantie vervuld worden door Iryna, maar zij raakte tijdens een training geblesseerd aan haar voet. 'Tien jaar geleden had ik in zak en as gezeten', vertelt ze. 'Het was het einde van mijn wereld geweest. Gelukkig ben ik nu ouder en wijzer, ik leerde de levensles dat uit alles wat er gebeurt iets goeds kan voortkomen.' Iryna kreeg vervolgens de kans om als repetitor met Alexei Ratmansky te werken.
Bij de première liep ze regelmatig de kleedkamer van haar vriendin en collega Liza binnen. Om te zien of haar haar goed strak opgestoken zat, om nog wat eten en drinken te brengen en een praatje te maken. 'Liza is een harde werker. Ik ben heel blij dat ze hier in Nederland opvalt als danseres.'
Op 24 februari 2022werd Iryna gewekt door harde explosies, de artillerie klonk als een constante stroom hagelstenen. De lucht kleurde zwart. Twaalf jaar had ze in Sint-Petersburg gewerkt en ze was net drie maanden terug in Kyiv. 'Ik wilde weer dicht bij mijn ouders zijn.' De repetitie voorLa bayadèreging die dag niet door, de première was afgelast. Iryna zou het theater niet meer zien. Toen op een nacht grote lichtflitsen dichterbij kwamen, schuilde ze met haar dochter en vader in de badkamer. Ze besloot te vertrekken. In de vroege ochtend van 5 maart stapte Iryna in Kotsjoebynske met haar tante Natascha in de auto. Samen met een vriendin en hun beider dochters konden ze nog op het laatste moment ontsnappen. De Russen hadden het omliggende gebied al veroverd, maar verscholen in de bossen bleef het dorpje ongedeerd - 'een stukje paradijs te midden van de hel'.
Na vijf dagen bereikten de vijf vrouwen de Poolse grens. 'Sophia was al die dagen onderweg doodstil en super braaf', vertelt Iryna. 'Normaal stelt ze aan de lopende band vragen en is ze best veeleisend.'
In het Haagse conservatoriumzijn de oefenlokalen in de kelder veranderd in woonruimten. Zicht naar buiten is er niet, want de ramen zitten op twee meter hoogte. Het maakt de dansers niets uit. 'We zijn toch vooral aan het werk', zegt Vladyslava Ihnatenko. Na de Russische inval zwierf de negentienjarige Vlada drie maanden door Europa, af en toe kon ze bij een gezelschap invallen als klassiek danseres. Door een goede vriendin kwam ze in Den Haag terecht. '"Ga nu je koffers pakken", zei ze door de telefoon. "Hier ben je veilig."'
Een kamergenoot maakt zich in de spiegel op, Vlada zit met haar voeten in een bak warm water. 'Dit is om de pijn een beetje te verlichten. Ballerina's hebben constant pijn.' Ze komt uit Charkiv, de tweede grootste stad van Oekraïne. Op haar derde ging ze met haar moeder naar de balletschool in de buurt. 'Ik werd onmiddellijk gegrepen en ben er tot mijn vijftiende gebleven.'
Op het conservatorium in Kyiv had ze het moeilijk. 'De leraren waren er harder, de lessen vooral mentaal zwaarder.' Ze twijfelde over haar keuze. 'De druk was groot en ik begon negatief over mezelf te denken. Je bent op die leeftijd onzeker over je lichaam dat verandert. Je krijgt opmerkingen over je gewicht.' Het was een periode waar ze doorheen moest, realiseert ze zich nu. 'Het was nodig om me tot een keuze te dwingen. Of ik echt wilde blijven dansen.'
Ze mocht na haar opleiding meetrainen bij het Nationaal Ballet in Odesa. 'Alleen 's ochtends en zonder garantie op een baan. Maar ik wilde per se bij dit theater en in deze stad werken.' Haar toewijding werd beloond toen ze mocht invallen vanwege een zwangerschapsverlof. 'Mijn gebed aan het universum werd verhoord', zegt ze lachend. Vijf maanden later schrok ze wakker van een enorme knal. De Russen bombardeerden de havenstad aan de Zwarte Zee. Ze pakte een klein tasje in en besloot met een vriend naar het station te gaan, daar was de chaos groot. De moeder van een vriendin belde en zei: 'Kom hiernaartoe. Dan ga je met ons mee naar ons buitenhuis.' Onderweg stond ze oog in oog met een grote tank van het Oekraïense leger.
Al snel werd duidelijk dat de oorlog niet in enkele weken was afgelopen. Met de trein ging ze naar Lviv om van daaruit door te reizen naar Polen. 'Ik zag vaders op het perron voor de laatste keer naar hun kinderen zwaaien. Tegenover mij in de trein zat een oude vrouw met een klein hondje op haar schoot voortdurend te trillen.'
Vlada belt haar moederelke dag. 'Ze is er altijd voor mij, ook nu ik in Nederland ben.' In Den Haag oefent ze voorHet zwanenmeer.De voorstelling leidde tot haar ontslag bij het Nationaal Ballet in Odesa, waar ze formeel nog in dienst was. Russische stukken staan namelijk op de zwarte lijst en mogen niet gedanst worden door dansers in overheidsdienst. 'In Oekraïne was ik ookHet zwanenmeeraan het repeteren, ik zou een stukje solo dansen.' Ze vervolgt: 'Ik heb veel verdriet, om mijn land, om mijn familie en om mijn carrière. Ik kan niet terug naar Oekraïne, maar ik kan ook niet stil gaan zitten en niks doen. Ik put nu hoop uit mijn deelname aan dit gezelschap en we zullen zien wat dit zal betekenen voor mijn toekomst.'
The United Ukrainian Ballet danst deze voorstelling in Amerika, Australië en Singapore. 'Zo kan ik de wereld laten zien dat wij bestaan en dat Oekraïne niet vergeten mag worden. Dansen is voor mij de manier om gevoelens te uiten en te verwerken, en dit, samen met andere mensen die precies weten wat ik meemaak, geeft me houvast en kracht.'
Door de gang loopt Veronika Rakitina met haar grote grijze kater Boston aan een koordje. Elke dag neemt ze hem mee voor een ommetje, vanuit het oude leslokaal waar hij meestal zit. Veronika heeft de kale ruimte omgetoverd tot een klein appartement. Ze woont er met haar vriend Vladyslav Detiuchenko. 'We hebben alles moeten achterlaten', vertelt ze, terwijl ze samen foto's van hun appartement in Kyiv laten zien. Veronika heeft een kast in het midden gezet, zodat er een woon- en slaapgedeelte is, en versierd met kerstlichtjes en foto's van haar ouders, vrienden en hun leven in Oekraïne.
Vladyslav (Vlad) is choreograaf en modern danser. Moderne dans staat nog in de kinderschoenen in Oekraïne en daarom richtte hij zijn eigen gezelschap op. 'Het is nooit mijn ambitie geweest om mijn land te verlaten', vertelt hij. 'Ik wilde de wereld laten zien dat wij op hoog niveau dansen en dat er uiteindelijk dansers uit de rest van de wereld bij ons komen dansen.'
Door Vlad heeft Veronika een andere danswereld ontdekt, vertelt ze. 'We maakten in ons gezelschap een voorstelling van nauwelijks drie minuten. Het raakte me diep, zo had ik me nog nooit gevoeld. Ik werd één met het moment.'
In Nederland zag ze een voorstelling van het Nederlands Dans Theater over klimaatverandering. 'Ik zag hoe je met dans belangrijke thema's kunt vertellen. Niet gewoon mooie bewegingen, maar vertellen wat er in de wereld gaande is. Ik belde Vlad, die toen nog in Oekraïne zat. Ik zei: 'Jij bent een Oekraïense choreograaf. Jij kunt de hele wereld vertellen wat er gaande is.'
Aan het begin van de oorlogpakten Vlad en Veronika hun spullen en reisden ze met Boston onder hun arm naar het westen van het land. Ze wilden doorreizen naar Polen, maar Vlad mocht het land niet verlaten. 'Mijn prioriteit was Veronika in veiligheid brengen', zegt hij. 'Ik vond dat ze met haar ouders mee het land uit moest. Daarna ging ik pas over mezelf nadenken.' Veronika is daar nog steeds boos over. 'Er is gewoon voor mij besloten. Ik was helemaal niet van plan om zonder hem te vertrekken. Als vrouw blijf je bij je man, ongeacht of het gevaarlijk is of niet.'
Vlad reisde naar zijn ouderlijk huis in Krementsjoek, een industriestad in CentraalOekraïne. Vanuit de schuilkelder maakte hij zijn voorstellingMariupolsamen met Company E in Washington. Via Zoom gaf hij de dansers aanwijzingen. In de ruimte waar de dansers repeteerden hing een groot scherm waarop ze Vlad konden zien en horen. 'Ze waren zeer geduldig, want ik viel regelmatig weg, maar de dansers gingen door.' De dansers bewogen op het geluid van sirenes als een echo van het geluid in zijn stad. Het stuk is een ode aan de stad die zich drie maanden verdedigde tegen de Russische troepen.
Veronika koestert het momentdat haar vriend in Den Haag opdook, vertelt ze in haar kamer. Ze oefenden die dag voorGiselle.Er was een groep mannelijke dansers met speciale toestemming uit Oekraïne aangekomen, maar Vlad was daar niet bij. 'Ik drukte de pijn weg, want je durft nergens meer op te hopen.'
Via de spiegel zag ze een paar mensen in de gang haar richting op lopen. Eén man had bloemen in zijn handen. Ze dacht haar geliefde te zien, maar was bang dat ze het zich verbeeldde. In ongeloof maakte ze eerst haar sprongsessie af, totdat het echt tot haar doordrong dat hij dan toch werkelijk voor haar stond.
... Vlada achter de coulissen tijdens de uitvoering van Giselle