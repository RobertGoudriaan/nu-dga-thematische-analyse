De Poolse vrienden van Poetin Polen jaagt op 'Russische agenten'

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
22 juni 2023
Door de oppositie te brandmerken als pro-Russische landverraders hoopt de rechts-populistische regering van Polen dit najaar aan de macht te blijven. Maar wie dient nu eigenlijk echt de belangen van het Kremlin?
Drie weken geleden gaf de Poolsepresident Andrzej Duda zijn fiat aan een commissie die Russische invloeden in Polen moet onthullen. De commissie, te benoemen door premier Mateusz Morawiecki, kan iedereen onderzoeken, aanklagen en veroordelen en is politie, Openbaar Ministerie en rechtbank in één. Bewijzen zijn niet nodig. Als de commissie oordeelt dat iemand zou kunnen handelen onder Russische invloed, wordt hij of zij gebrandmerkt als agent van het Kremlin. Er is geen beroep mogelijk. Leden van de commissie kunnen niet voor een rechter worden gedaagd en staan boven de wet.
Vrijwel onmiddellijk startte de Europese Commissie een inbreukprocedure. Voor het eerst niet vanwege het ondermijnen van de rechtsstaat, maar van de democratie. Want niemand twijfelt eraan dat de commissie bedoeld is om politieke tegenstanders uit te schakelen voor de naderende parlementsverkiezingen.
PiS-politici laten zich weinig gelegen aan Brusselse waarschuwingen en procedures. Toen er ook een felle uiting van 'bezorgdheid' uit Washington kwam, probeerde president Duda prompt bakzeil te halen. De commissie die hij vier dagen daarvoor nog de hemel in had geprezen, was nu opeens aan herziening toe. Mosterd na de maaltijd. Zijn handtekening is gezet. PiS-leider Jaroslaw Kaczynski kan beginnen met het uitschakelen van zijn grootste rivaal: oud-premier Donald Tusk, leider van de oppositionele Burgercoalitie.
In de pro-regeringsmedia worden vermeende wandaden van Tusk breed uitgemeten. De staatstelevisie startte vorige week een serie die de 'reset' waarmee Tusk net als veel andere westerse regeringsleiders indertijd de relatie met Rusland probeerde te verbeteren voorstelt als landverraad. Ook Tusks minister van Buitenlandse Zaken, Radoslaw Sikorski, wordt weggezet als verrader, omdat hij de Nord Streamgasleiding tussen Rusland en Duitsland zou hebben gesteund. Een curieus verwijt aan het adres van een politicus die indertijd de Nord Stream het 'nieuwe Molotov-Ribbentroppact' noemde. De Britse historicus Edward Lucas, die in de serie wordt geïnterviewd, eiste dat zijn bijdrage wordt verwijderd uit deze 'tendentieuze film'.
De staatstelevisie mijdt de voor de hand liggende vragen. Bijvoorbeeld hoe het kan dat 'landverraders' als Tusk en Sikorski de afgelopen jaren niet zijn aangeklaagd terwijl de PiS politie, OM en veiligheidsdiensten bestiert. En waarom vertelt de staatstelevisie niet dat ook Kaczynski's tweelingbroer, president Lech Kaczynski, de relatie met Rusland probeerde te ontdooien en zelfs naar Poetins 9 mei-parade op het Rode Plein wilde?
De mars van de oppositie op 4 juni werd doodgezwegen in de pro-regeringsmedia, hoewel het de grootste demonstratie was in Polen sinds de val van het communisme. De opkomst was hoog, omdat de nieuwe commissie sterk doet denken aan de manier waarop Poetin 'buitenlandse agenten' brandmerkt.
Tegelijkertijd is er de afgelopen jarensteeds meer informatie komen bovendrijven die erop wijst dat niemand de belangen van het Kremlin beter behartigt dan Kaczynski en zijn partij. Om met de PiS-baas zelf te beginnen: wat verbond Kaczynski en Anatoli Vasin, een kgbofficier die in de jaren tachtig veelbelovende politici in Finland ronselde? In de jaren 1989 en 1990 ontmoetten de twee elkaar regelmatig. 'Wat wist Vasin uit Kaczynski te trekken? Serveerde hij hem alcohol? Nam hij de gesprekken op? Maakten geheime camera's opnames van Jaroslaw Kaczynski?' vraagt onderzoeksjournalist Tomasz Piatek zich af in zijn nieuwste boekKaczynski en zijn spinnenweb. Kaczynski beweert dat hij zijn contacten met de kgb'er in 1990 meldde bij de minister van Binnenlandse Zaken, maar de oud-minister ontkent dit ten stelligste.
Waar haalde Kaczynski het geld vandaan voor zijn eerste politieke partij? Deels uit
Moskou, meent onderzoeksjournalist Piatek. Het geld was bedoeld om de communisten in Polen te ondersteunen, maar volgens Piatek investeerde Moskou ook in Kaczynski's carrière. Hij wijst op de rol van Kaczynski's financiële man, Adam Glaplinski, die zakken bankbiljetten in ontvangst zou hebben genomen. Diezelfde Glapinski is nu president-directeur van de centrale bank. De galopperende inflatie en de economische stagnatie zijn volgens hem allemaal de schuld van Poetin. 'Wie de centrale bank en de regering de schuld geeft van de hoge inflatie, volgt het narratief van het Kremlin', verkondigt een spandoek op het gebouw van de centrale bank. En wie het narratief van het Kremlin volgt, kan binnenkort dus door een commissie worden gebrandmerkt als agent.
Ook van een andere hooggeplaatste PiSpoliticus is goed gedocumenteerd welke diensten hij het Kremlin verleende: Antoni Macierewicz, een trouwe medestrijder van Kaczynski. Piatek en andere onderzoeksjournalisten hebben laten zien dat Macierewicz als dissident al een dubbelrol speelde en bleef spelen toen het communisme ter ziele was. Zijn hele carrière omringde hij zich met Russische connecties. Een rechtbank oordeelde zelfs dat medewerkers van Macierewicz door Piatek inderdaad zo genoemd mogen worden.
Feit is dat Macierewicz' belangrijkstewapenfeiten Moskou goed van pas kwamen. In 2007 ontmantelde hij de militaire inlichtingendienst. Zijn 'liquidatierapport' stond vol informatie die het mogelijk maakte mensen te ontmaskeren die wereldwijd voor de Polen werkten. Een cadeautje voor vijandelijke veiligheidsdiensten.
Macierewicz is ook de vader van de Smolensk-mythe, het verhaal dat president Lech Kaczynski - tweelingbroer van de PiS-leider - zou zijn vermoord door de Russen. Macierewicz beweert nog altijd dat het vliegtuigongeluk nabij Smolensk waarbij president Kaczynski in 2010 omkwam geen ongeluk was, maar een aanslag beraamd door Poetin en Tusk. Ieder spoor van bewijs ontbreekt, maar de Smolenskmythe heeft Polen wel tot het bot verdeeld in twee vijandige kampen van 'patriotten' en 'landverraders'. De nieuwe commissie tegen Russische invloeden strooit weer zout in deze wond.
Ten slotte nog een naam die niet in het rijtje mag ontbreken: premier Mateusz Morawiecki. Voordat hij Kaczynski's premier werd, was hij directeur van een grote bank. Deze bank adviseerde in 2011 de cargotak van de nationale spoorwegen te verkopen aan de Russische spoorwegen. In 2012 hielp Morawiecki's bank een Russische oligarch in zijn poging een Poolse kunstmestfabriek over te nemen. De toenmalige regering-Tusk blokkeerde beide overnames.
Zo niet de huidige regering van Morawiecki, die vorig jaar de strategische raffinaderij van Gdansk verkocht aan het Saoedische staatsbedrijf Aramco. De Saoedi's werken nauw samen met Rusland. Sterker nog, de enige nog niet door de regering gecontroleerde tv-zender, tvn, ontdekte dat Aramco de raffinaderij ver onder de marktprijs kocht en daarbij het recht verwierf het bedrijf aan wie dan ook door te verkopen, ook aan de Russen.
En wat te denken van de zogeheten afluisteraffaire die Kaczynski en zijn partij in 2015 aan de macht hielp? In de aanloop naar de verkiezingen lekten gesprekken uit tussen politici van de regeringspartij die waren afgeluisterd in drie Warschause restaurants. Er viel geen strafbaar feit uit af te leiden, maar het taalgebruik was niet parlementair en PiS zette zijn tegenstanders met succes neer als elite die op kosten van de belastingbetaler dure gerechten zat te eten. Poolse journalisten stortten zich op het 'schandaal'. Slechts een enkeling vroeg zich af wie illegaal politici, inclusief ministers, had afgeluisterd in hartje Warschau.
Dat werd de afgelopen jaren duidelijk. De zakenman die het afluisteren organiseerde, importeerde steenkool uit Rusland. Deze import werd tegengewerkt door de regering-Tusk. De tapes zouden dus een soort wraakactie zijn geweest. Eenmaal beschuldigd begon de zakenman namen te noemen van PiSpolitici die hem zouden hebben bijgestaan. Afgelopen jaar onthulde het Poolse weekbladNewsweekeen nieuw Russisch element in de affaire. Een naaste medewerker van de kolenmagnaat, die naast zijn baas in het beklaagdenbankje belandde, beschreef tot in detail hoe ze samen de opnames hadden verkocht aan een Russische veiligheidsdienst.
'PiS behartigt de belangen van Poetinin Polen en in Europa', concludeert onderzoeksjournalist Piatek. En de commissie waarmee PiS nu Russische invloeden wil ontmaskeren bevestigt dat, meent hij: 'Een dief roept om het hardst: "Houd de dief!" Zo gaat het ook met verraders. Die roepen: "Pak de verraders!"'
Toch staat de Poolse regering pal achter Oekraïne, ze geeft volop politieke en militaire steun. Hoe valt dit te rijmen? Volgens Piatek was dat niet het plan - Kaczynski was verrast door de Oekraïense successen. Twee generaals met kennis van zaken gaven onlangs interviews waarin ze de bevindingen van de onderzoeksjournalisten bevestigden. 'Tot het uitbreken van de oorlog was de hele politiek van PiS in lijn met de belangen van Rusland', aldus generaal Janusz Nosek, oud-chef van de militaire contraspionage: 'Ze zetten in op Trump en weigerden Biden te feliciteren. De PiS-strategen probeerden een alternatief Europa te bouwen, samen met EU-kritische milieus verbonden aan Poetin: Orbán, Marine Le Pen, Salvini en anderen.' 'Losvibreren', noemt de generaal dit van binnenuit slopen van de EU.
Met de kalender in de hand laat hij zien wat hij bedoelt. In april 2021 ageerde premier Morawiecki samen met Orbán en Salvini tegen een 'Europees imperium'. In juli 2021 sprak PiS zich samen met extreem-rechtse en populistische partijen uit tegen het EU-beleid aangaande lhbtqi+, nationale minderheden en migranten. In december 2021 werd Marine Le Pen door premier Morawiecki in Warschau ontvangen als een staatshoofd. Diezelfde maand probeerde PiS de enige onafhankelijke tv-zender tvn los te weken uit de handen van zijn Amerikaanse eigenaars. 'Ze keerden zich tegen de VS, hoewel PiS net door de cia was geïnformeerd over de naderende Russische invasie in Oekraïne.' De laatste dag van 2021 kondigde Kaczynski aan dat er een muur moest worden opgetrokken aan de Pools-Oekraïense grens.
In januari, vlak voordat de invasie begon, kwamen Poetins vrienden samen in Madrid: Le Pen, Salvini, Orbán en Morawiecki. 'Kaczynski rekende er net als Poetin op dat het veroveren van Oekraïne een paar dagen zou duren', zei generaal Nosek. Vlak voor de invasie interviewde een weekblad dat nauw verbonden is aan PiS de ambassadeur van Rusland in Warschau. 'De hele politiek van PiS was erop gericht een nieuwe wereld te bouwen en daarbij paste het de Russische ambassadeur een podium te geven om volgens Kremlin-lijnen uit te leggen wat er gebeurde. Kaczynski geloofde waarschijnlijk niet dat Oekraïne in staat was zich te verdedigen en ook niet dat de Poolse samenleving - na alle historische problemen met Oekraïne - zich zou openstellen voor Oekraïense vluchtelingen.' Hulporganisaties klaagden die eerste weken steen en been dat de Poolse overheid geen vinger uitstak om de honderdduizenden vluchtelingen op te vangen.
Als de critici van Kaczynski gelijk hebben, dan is de nauwe samenwerking tussen de regering-Biden en de PiS-regering een verstandshuwelijk. De Amerikanen kunnen qua logistiek letterlijk niet om Polen heen bij het leveren van wapens en andere hulp aan Oekraïne. Kaczynski heeft ook geen keuze, aangezien Oekraïne stand houdt en kan rekenen op brede steun onder de Poolse bevolking. Maar over Kaczynski's uiteindelijke doel hebben mensen als generaal Nosek geen twijfel: 'Kaczynski wil Polen zo regeren als Poetin Rusland regeert.'
Marian Kamensky / cartoon movement