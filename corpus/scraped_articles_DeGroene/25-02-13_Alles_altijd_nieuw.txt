Alles altijd nieuw

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
13 februari 2025
KUNST Koninklijke Prijs
De Koninklijke Prijs voor Vrije Schilderkunst is een jaarlijks uitgereikte prijs voor drie jonge schilders van negenduizend euro, belastingvrij, en dus niet voor de poes. Er zit bovendien een tentoonstelling aan vast in het Paleis, en de majesteit komt daar zelf de prijs uitreiken. Het systeem is natuurlijk geheel 'democratisch' ingericht, iedereen jonger dan 35 mag werk insturen (digitaal), een capabele jury kiest daar dertig kunstenaars uit, die twee fysieke werken moeten leveren.
Al meer dan 150 jaar levert dat een aardige doorsnee op van wat er zoal in het land aan schilderkunst vervaardigd wordt, nou ja, vooral op de kunstacademies, want hoewel de jury registreerde dat dit jaar van de 379 inzenders bijna een derde zich 'autodidact' noemde, komt het merendeel van de tentoongestelde kunstenaars toch voort uit de betere instituten - Artez, Maastricht, de Rijksakademie. Jaar na jaar verandert de aard van het ingezonden werk en de context van de jurybeoordeling, tot op zekere hoogte dan, want élk juryrapport meldt áltijd dat er in het 'eeuwenoude medium' altijd weer sprake is van 'nieuwe ideeën, nieuwe vormen en nieuwe perspectieven'. Dit jaar wordt dat toegeschreven aan 'het internet' en 'internationalisering', dat wil zeggen het grote aantal niet-Europeanen in de Nederlandse opleidingen, maar tegelijkertijd is er natuurlijk altijd nog die ouwe 'persoonlijke leefwereld', die dan weer wordt verbonden met 'grote maatschappelijke ontwikkelingen.' (Ik denk weleens dat je zo'n juryrapport met een beetje 'zoek & vervang' elk jaar opnieuw kunt gebruiken.)
De schilderkunst dit jaar is van heel goede kwaliteit, en waar ze verrassend is heeft dat wel iets te maken met die 'internationalisering'. In het overzicht van de jaarlijkse prijswinnaars is te zien dat die al zo'n tien, vijftien jaar in gang is. Een winnares van 2009, Esiri Erheriene-Essi, bijvoorbeeld, is nu jurylid.
Meest opvallend onder de winnaars is Eniwaye Oluwaseyi, een Nigeriaanse autodidact die via New York de Rijksakademie bereikte. Hij levert heel originele deels surrealistische beelden, twee zwarte mannen met een raadselachtig bankstel, een meisje in een caroussel, alles nét een tikje vreemder dan het lijkt. De achtergrond van de tweede winnaar Taqwa Ali is Soedanees, wat betekent dat zij behalve met woestijnzand werkt met hibiscuswater en -pulp, een ode aan de geuren van haar moederland. Als contrast (ook een traditie) is er een derde zeer Nederlandse prijswinnares, Lieve Hakkers, die dromerige Munch-Roault-achtige werken maakt, heel 'schilderachtig'.
De Droogstoppel onder ons zou kunnen toevoegen dat de Prijs natuurlijk óók een mooi middel van het Koninklijk Huis is voor het propageren van een 'brede blik', een gedekoloniseerde, niet-eurocentrische visie, en misschien ook dat de Prijs al met al een levend monument is voor het begrip 'moderne kunst', de kunst van de vooruitgang, het altijd aanwezige experiment, het nieuwe om het nieuwe. Tien jaar geleden schilderde Rabi Koria op badkamertegels, nu hangt er werk geschilderd op betonblokken, door Josse Pyl. Zoiets is er altijd. Er is ook altijd iets cartoonesks, er is altijd zeer kleurige volledige abstractie, er is altijd één rare snuiter met een beetje bloot, enfin. Iets moois? Prettig onscherpe beelden van Eddy Eustache, een hond op een oranje veld, een balkonhekje in 't groen.
Koen Kleijn
Koninklijke Prijs voor Vrije Schilderkunst 2025.
Paleis op de Dam, t/m 30 maart,https://koninklijkeprijs.nl
Tom Haartsen | Eniwaye Oluwaseyi, Riding the Stars to Find the Sun, 2024. Olieverf op doek, 160 x 120 cm