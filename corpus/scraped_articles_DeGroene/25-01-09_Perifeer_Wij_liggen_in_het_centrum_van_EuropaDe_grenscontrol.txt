'Perifeer? Wij liggen in het centrum van Europa!' De grenscontrole als mentale lijn

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
9 januari 2025
Minister Faber wil wat aan de asielcrisis doen, en waar begin je dan? Bij controles aan de grens. Haar retoriek leidt tot zorgen in de grensregio's. 'Vrijwel zonder politiek overleg wordt veertig jaar Schengen aan de kant gezet.'
Lidl. Aldi. Penny.Op een namiddag eind november hangen de lichtreclames als bakens boven de verregende parkeerplaats van het winkelcentrum aan de Königstraße in Gronau. De helft van de auto's die het terrein opdraaien is Nederlands. Enschede ligt op een kwartier rijden. En vanaf het grensdorp Glane ben je hier in vijf minuten. Het parkeerterrein is een voortdurend veranderende samenstelling van grensbewoners die hun winkelkarren over het natte asfalt jagen om zo droog mogelijk binnen te komen.
Voor wie in deze omgeving woont is de grens vooral het prijsverschil, zegt Rachel Oost (52). Ze werkt bij de Tabak XXL aan de rand van het terrein en is tijdens haar pauze neergeploft in de zitzak van het shagmerk Look Out onder het afdakje voor de winkel. Oost woont in Glane en steekt net als haar andere Nederlandse collega's elke dag de grens over om tabak te verkopen aan klandizie die 'voor 101 procent' uit Nederlanders bestaat.
'Tegen de vreemdelingen kan het niet zijn', dacht Oost toen begin november in het nieuws kwam dat Nederland de grenzen zou gaan controleren. De grens bij Glane bestaat uit een welkomstbord en een monument waarop staat dat de geallieerden in 1945 het dorp bombardeerden toen ze op Gronau mikten.
Tot aan Enschede kronkelt kilometerslang de Glanerbeek, een halve meter water die de landen van elkaar scheidt. Wie Nederland in wil hupt Nederland in, concludeert Oost, nadat ze weer achter de oranje toonbank van de tabakswinkel is gaan staan. Ze vermoedt dat de grenscontroles bedoeld zijn om na te gaan of mensen via de snelwegen spullen het land in smokkelen - grote hoeveelheden tabak bijvoorbeeld.
De pendelaars in het Gronause winkelcentrum zien in de grenscontroles vooral hun eigen zorgen weerspiegeld. Twee vrouwen uit Enschede die voor de ingang van de Lidl een peuter in het zitje van een winkelkar wurmen, hopen dat de controles helpen om pedofielen buiten te houden. En Frans Warringa (66) uit Overdinkel vertelt tijdens het inladen van zijn boodschappen dat hij blij was toen hij hoorde dat er controles zouden komen. In een dorp dat zo dicht bij de grens ligt als Overdinkel gebeurt volgens hem 'meer dan in Enschede'. Er was een drugslab in het dorp en hij zou zo de bankjes kunnen laten zien waar de Duitse en Nederlandse dealers met elkaar afspreken.
'Om de veiligheid van alle aanwezigente kunnen waarborgen moeten we helaas het aantal journalisten beperken.' Het persmoment van asielminister Marjolein Faber (PVV) tijdens de eerste grenscontroles op 9 december wordt een paar dagen van tevoren 'vol' verklaard. 'We krijgen om de haverklap verzoeken van media, ook uit het buitenland', licht een woordvoerder van de Koninklijke Marechaussee telefonisch toe. 'We moeten gewoon een selectie maken,De Groenezit daar niet bij.'
De tientallen geselecteerde journalisten arriveren in alle vroegte bij een tankstation in het meest zuidwestelijke puntje van Limburg om Faber te ondervragen. Op dat moment is al duidelijk dat de controles in de praktijk nauwelijks van de grond komen omdat er weinig personeel is. Op de website van de Marechaussee is de diplomatieke formulering te lezen dat de controles 'in de verschijningsvorm' lijken op de mobiele controles die er al decennia zijn.
Als Faber om kwart voor negen arriveert en de camera's aangaan, worden er plots veel auto's tegengehouden, schrijft deNRC.Een stel Fransen in een Renault Clio vraagt breed lachend of het voor de tv is. Het is het begin van een bevreemdend, verplicht dansnummer tussen de media en de minister, waarbij Faber met een heen en weer wiebelende paraplu in haar hand een serie interviews geeft waarbij ze voor verschillende camera's steeds hetzelfde verhaal vertelt.
'Het is eigenlijk een beetje symbolisch toch?' vraagtRTL Nieuws.
'Het is helemaal niet symbolisch en heeft wel degelijk effect', zegt Faber. Ze verwijst naar het aanhouden van de Clio in de eerste tien minuten van de controle. Daar zaten mensen in die 'zelfs geen papieren' bij zich hadden, zegt de minister. De Clio mag weer doorrijden voordat ze haar persmoment heeft afgerond.
De dynamiek tussen de media en Faber op het parkeerterrein van het tankstation doet denken aan een observatie van een journalist vanThe Atlanticna de overwinning van Donald Trump in 2016. Zij schreef dat de uitspraken van de populistische politicus door kiezers niet letterlijk maar wel serieus worden genomen, en dat journalisten precies het tegenovergestelde doen. Het letterlijk nemen van de woorden van minister Faber, het bevragen en ontkrachten ervan, heeft iets ongemakkelijks - de filosoof Harry Frankfurt zou zeggen dat het komt doordat bullshit zich in tegenstelling tot de leugen überhaupt niet tot de waarheid verhoudt.
Het lijkt Faber niet uit te maken dat ze het heeft over het stoppen van de 'instroom' met behulp van grenscontroles waarvoor zo weinig personeel is dat naar schatting slechts twee van de ruim achthonderd grensovergangen tegelijkertijd kunnen worden gecontroleerd. Het lijkt vooral te gaan om het verkopen van een wereldbeeld, waarbij de grens zijn oude rol toebedeeld krijgt als scheidslijn tussen het veilige binnen en het grote buiten daarachter.
'Onze asielinstroom', zegt Faber op het tankstation tegen hetAD,'ja, die loopt helemaal uit de hand. Nederland zit bomvol. Dit kan gewoon niet zo verder. En je moet natuurlijk altijd beginnen aan je grenzen.'
Van de aankondiging tot de uitvoeringzorgt het hoge abstractieniveau van Fabers controles voor verwarring op de plaats waar de taal op de werkelijkheid stuit: aan de grens. Die verwarring begint al op de dag na de aankondiging, als de burgemeesters van de grensregio's op de website van de Rijksoverheid vernemen dat er met hen zou zijn overlegd. 'Ik heb om me heen gevraagd', zegt burgemeester Anton Stapelkamp (ChristenUnie) van de Gelderse grensgemeente Aalten in hetRadio 1 Journaalvan 12 november. 'Maar niemand weet iets. Ook de politie niet.'
Gemeentes moeten aan Faber-interpretatie doen om in te schatten in hoeverre de zwaarte van de maatregelen zal corresponderen met de crisistaal en het ingezette juridische paardenmiddel. Want Faber heeft een beroep gedaan op artikel 25, dat geldt als de noodrem binnen de Schengen-grenscode. Het artikel maakt het voor een lidstaat mogelijk om voor minimaal een half jaar permanente controles in te voeren, zonder beperkingen qua duur van de controle of het aantal personen dat gecontroleerd mag worden. Juridisch gezien zouden de slagbomen weer van stal kunnen.
Om beroep te kunnen doen op deze noodclausule moet er volgens de Schengen-code sprake zijn van 'ernstige bedreiging van de openbare orde of veiligheid' van de lidstaat in kwestie. In de brief die Faber aan de Europese Commissie en de lidstaten stuurt, claimt ze dat dit het geval is vanwege de hoge instroom van 'irreguliere migranten' en mensensmokkel. De immigratie dreigt de publieke orde te gaan verstoren en de permanente grenscontroles zijn een 'laatste redmiddel'.
Bij gemeentes leidt de alarmistische taal tot de vraag wat er precies gaat gebeuren. Zo vraagt de Aaltense burgemeester Stapelkamp zich af of ook de talloze kleine overgangen in zijn gemeente zullen worden gecontroleerd, een ingrijpende maatregel voor inwoners die gewend zijn om de grens elke dag meerdere keren over te steken. 'Als je het effectief wil doen, zal dat wel moeten. Of je doet het niet effectief, maar waarom roep je dit dan zo?'
Omdat er niet gecommuniceerd wordt, weten de gemeentes niet waarop ze zich moeten voorbereiden. Een week voor het begin van de grenscontroles denkt burgemeester Jeroen Diepemaat (VVD) van de grensgemeente Losser nog dat ze 'zware consequenties' zullen hebben voor zijn gemeente, waartoe ook de dorpen Glane en Overdinkel behoren.
Vanaf zijn Losserse kantoor kijkt Diepemaat uit op het marktje tussen het gemeentehuis en de kerk. Na de aanvankelijke ministeriële stilte ten opzichte van de grensgemeentes is er een brief naar de burgemeesters verstuurd, zegt hij. 'Maar daar stond niet meer in dan wat ik al in de krant kon lezen.' In de brief, die via een andere weg doorDe Groeneis ingezien, staat onder meer dat de controles niet systematisch maar risicogericht worden uitgevoerd door de Marechaussee. Qua tijd en plaats zullen ze 'flexibel' zijn.
Diepemaat is er op dat moment niet gerust op. Volgens hem is het 'een illusie' dat de controles geen impact op het grensgebied zullen hebben. Op zijn vingers telt hij de groepen die er last van zouden krijgen. Veel bedrijven werken over de grens heen, de inwoners hebben familie en vrienden aan de Duitse kant en studenten van met name hogescholen gaan dagelijks heen en weer. En dan zijn er nog de boodschappen. Hij noemt het winkelcentrum in Gronau als voorbeeld: 'Dat voelt bijna als een door Duitsland ingesloten stukje Nederland.'
De gevolgen van de Duitse controles aan het verlengde van de A1, die in september 2024 werden ingevoerd, waren merkbaar doordat de files op de snelweg in dorpen als Overdinkel en Glane zorgden voor sluipverkeer.
Op basis van de brief van de minister lijken vergelijkbare problemen bij de Nederlandse controles uit te blijven omdat er geen 'snelheidsbeperkende maatregelen worden genomen, tenzij dat noodzakelijk is'. Diepemaat vraagt zich af hoe dat in zijn werk gaat. 'Gaan ze dan zeggen: wilt u alstublieft stoppen? Nee? O, dan niet?'
De politie in zijn gemeente maakt zich zorgen dat de controles, hoewel ze worden uitgevoerd door de Marechaussee, ook van hen capaciteit gaan vragen. 'Als iemand wordt opgepakt en daar onderzoek naar moet worden gedaan, neem ik aan dat het niet de politie in Amsterdam is die dat gaat doen.'
Net als 45 andere burgemeesters ondertekent Diepemaat een brief die vanuit een samenwerkingsverband van grensgemeentes naar minister Faber wordt gestuurd. Daarin staat dat de onduidelijkheid van de aangekondigde grenscontroles tot 'verwarring en zorgen' onder de lokale bestuurders leiden. Ook wordt de minister opgeroepen om te zorgen dat de inwoners van het grensgebied zo min mogelijk overlast hebben van de controles.
Kort voor kerst is er in de gemeente Lossernog geen grenscontrole geweest. 'We hebben ons met zijn allen vrij lang zorgen gemaakt om niets', concludeert Jeroen Diepemaat.
Op dat moment wordt duidelijk dat de controles nieuwe stijl niet alleen minder voorstellen dan de retoriek en de juridische noodgreep suggereerden. Het aantal geweigerde migranten - waar in de berichtgeving ook wel naar wordt gerefereerd als 'vangsten' - zou lager liggen dan met de gebruikelijke mobiele vorm van grenstoezicht het geval was. Vakbonden van de politie en de Marechaussee spreken zich gezamenlijk uit tegen de 'minder effectieve' nieuwe controles, ook omdat deze ten koste zouden gaan van de andere taken van de Marechaussee.
'De Marechaussee staat bekend als efficiënt', is het antwoord van Marjolein Faber als ze tijdens een Kamerdebat met de kritiek wordt geconfronteerd. 'Ik ga er niet in mee dat zij hun taken niet kunnen uitvoeren.' Met het delen van cijfers over de resultaten van de controles wil Faber wachten - waarschijnlijk nog tot maart.
Het uitblijven van ingrijpende controles zorgt ervoor dat de grensregio's de gevreesde praktische problematiek bespaard blijft. Maar de wrijving tussen de grensgemeentes en het ministerie heeft ook een psychologische dimensie - het is ook een taalspel geweest, met als inzet de betekenis van de grens. Waar de woorden van Faber de grens de lading geven van een noodzakelijke barrière tegen de bedreigingen van buitenaf, is het voor de gemeentes juist van belang dat de grens geassocieerd wordt met openheid, iets waar je zo overheen hupt.
Voor een grensgemeente maakt dat het verschil tussen afgesneden zijn of een open achterland hebben. Maak bijvoorbeeld bij burgemeester Diepemaat de fout om de gemeente Losser te beschrijven als liggend in 'de periferie' en er verschijnt een lichte frons op zijn gezicht. 'Perifeer? We liggen in het midden van Europa.'
Het uitblijven van de controles in zijn gemeente betekent volgens Diepemaat dan ook niet dat er geen kwaad is geschied. De retoriek is volgens hem een 'slecht signaal' geweest voor de Europese gedachte en 'het streven om de grens geen grens te laten zijn'.
'Het doet wat met de grenzen hier',zegt Joris Bengevoord, voorzitter van de Euregio, terwijl hij naar zijn voorhoofd wijst. De Euregio is een samenwerkingsverband van ruim honderd Duitse en Nederlandse gemeentes en waterschappen, grofweg gelegen in het gebied van Zuidoost-Drenthe tot de Achterhoek aan Nederlandse zijde en Osnabrück en Münster aan de Duitse kant.
Bengevoord zit aan een met lege koffiekopjes en schaaltjes roze koeken bezaaide tafel in het gemeentehuis van Haaksbergen. Er is net een bijeenkomst geweest ter voorbereiding van de Euregio-raadsvergadering die hier zal plaatsvinden. Het belangrijkste agendapunt voor de laatste editie van 2024 zijn de grenscontroles. Die liggen gevoelig bij deze organisatie, die er al naar streefde om de barrièrewerking van de grens te verlagen toen de naam Schengen alleen nog naar een Luxemburgs dorpje verwees.
Toen de Euregio in 1958 werd opgericht kampten de Duitse en Nederlandse gemeentes met dezelfde problematiek, die in de hand werd gewerkt door hun ligging aan de grens. De infrastructuur was verwaarloosd, veel mensen trokken weg en voor wie bleef was er weinig werk omdat de textielindustrie instortte. Door samenwerking moest het remmende effect van de grens worden tegengegaan. Dat lukte niet door meer investeringen uit Den Haag en Berlijn, was de gedachte, want die waren bedoeld voor één van de twee landen. En dus organiseerden de gemeentes aan beide kanten van de grens zelf het samenwerkingsverband dat van twee periferieën één centrum moest maken.
Deze Euregio is natuurlijk niet beter dan de rest, zegt de woordvoerder, die naast Bengevoord aan tafel is gaan zitten. Maar ja, het is wel 'dé Euregio'. Vergelijkbare organisaties hebben ter onderscheiding hun locatie in hun naam verwerkt, zoals de collega's van de Euregio MaasRijn. Maar deze Euregio-zonder-meer was de eerste en vormde de organisatorische blauwdruk voor wat nu zo'n honderd organisaties in heel Europa zijn, van de Euregio Karpaten tot die in Galicië-Noord.
Euregio's worden ook wel de 'laboratoria' of 'motoren' van Europa genoemd, omdat het ideaal van Europese eenwording er een praktische, bijna banale alledaagse bezigheid is. Op het kantoor in Gronau is er een 'Grensinfopunt' met spreekuren voor inwoners die vragen hebben over wat het bijvoorbeeld voor hun pensioen betekent als ze 'naar de andere kant' verhuizen. En de gemeente Winterswijk afficheert zich, ogenschijnlijk tegen de tijdgeest in, als 'de meest grensoverschrijdende gemeente van Nederland'.
De alarmcentrales van Duitsland en Nederland zijn er op elkaar aangesloten en bij brand zijn de Duitsers er als eerste. Tot voor kort ontstond er een probleem als er veel bluswater nodig was, omdat de Duitse slangen niet aansloten op de Nederlandse brandkranen. De Euregio brengt dan de juiste mensen bij elkaar voor een oplossing, zegt Bengevoord, terwijl de woordvoerder op haar mobiel een foto laat zien van een koppelstuk met een Nederlandse en een Duitse aansluiting.
Iets vergelijkbaars geldt voor de ambulances, die in spoedgevallen over de grens werken, maar die vanwege de Opiumwet niet met zware medicijnen aan boord de grens over mochten. De opiaten moesten er volgens Joris Bengevoord eerst uit worden gezet, tot er via een verdrag een uitzondering op de wet werd geregeld.
Het wegnemen van dat soort praktische hobbels moet er ook aan bijdragen dat beetje bij beetje 'de grensbarrières uit de hoofden van de mensen verdwijnen', zegt Bengevoord. Hij noemt dat het '360 graden-gevoel' zoals de Euregio het graag voor zich ziet: dat Gronau en Glane niet aan de Duitse en Nederlandse randen liggen, maar samen één gebied zijn. Op dat mentale beeld hebben de nieuwe grenscontroles impact gehad.
Want ook al hebben de controles minder om het lijf dan in eerste instantie het geval leek te zijn - de grens was wekenlang in het nieuws als een obstakel, als een lijn die gegeven de crisistaal eigenlijk de werking van een muur zou moeten hebben.
In het grensgebied zelf heeft die retoriek iets wezensvreemds, bijna iets anachronistisch. 'Het brengt een harde kras in het idee van open grenzen', zegt Bengevoord. 'Vrijwel zonder politiek overleg wordt zo veertig jaar Schengen aan de kant gezet.'
De oude slagboom bij de grensovergang van Buurse naar Alstätte staat er nog. Juridisch gezien zouden de slagbomen weer van stal kunnen