Elitair, dat zijn de anderen In het nieuws

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
5 december 2024
Iemand voor elitair verslijten in een land met zo'n sterk egalitair en antihiërarchisch zelfbeeld, is bijkans een daad van agressie - het is in ieder geval effectief. Niemandnoemtzich in Nederland de elite, je kijkt wel uit, en als het al gebeurt moet het vergezeld gaan van disclaimers en excuses vooraf. Elitair, dat zijn de anderen.
Dit weekblad heeft een bescheiden traditie in het onderzoeken van wat de elite is, wellicht omdat het een uitgesproken elitair blad is: gelezen door professoren, politici, beleidsmakers, studenten en zij die zichzelf onuitgesproken zien als het denkende deel der natie. Bij het 140-jarige lustrum in 2017 schreef redacteur Casper Thomas: 'Niets zet zoveel kwaad bloed als een zichzelf ontkennende elite. Het ruiterlijk toegeven van het bestaan van de bovenlaag, met haar expertise en netwerken, is bovendien een goede strategie om de aanval op de elite te pareren.'
Belangrijker, zo schreef hij, is de vraag hoe elites tot stand komen. Zijn ze erfelijk en valt lidmaatschap ervan je in de schoot of kan elke burger er onderdeel van worden? En nog een advies van destijds: stop met denken over 'de 1 procent' en denk in termen van 'de twintig procent'. Wie zichzelf dat toestaat maakt misschien plots wel deel uit van ten minste één elite. Misschien ben je niet de politieke elite, maar behoor je wel tot de intellectuele elite? Of tot financiële elite? Wie weet ben je binnen je bescheiden dorp een invloedrijke stem en daar dus de dorpselite.
Er is niet slechts één elite. Juist in een sterk gefragmenteerd land waar bovenlagen zich van oudsher slecht vermengen (de Zuidas-elite vertoeft echt in andere salons dan de literaire elite), helpt het om precies te zijn. Over wélke elite heb je het als je het over elite hebt? Wie dat zorgvuldig doet komt erachter dat er linkse en rechtse elites zijn. De sociologiefaculteit is waarschijnlijk nog altijd behoorlijk links, maar de televisie-elite allesbehalve.
Sinds het begin van dit politieke jaar probeert links zelf weer een elite aan te wijzen én te bevechten. Zowel Frans Timmermans, Jimmy Dijk als Jesse Klaver viel in speeches en essays onlangs scherp de 'financiële elite' aan. Het zijn pogingen om een positie te bevechten waar links ooit het monopolie op had: aanklager van de macht. Maar sinds Pim Fortuyn is daar iets ingrijpends veranderd. Als eerste grote populist wees hij één elite aan en hij was nog aardig precies in wat hij daarmee bedoelde. Hij klaagde vooral de 'regenten' aan en had het voorzien op de politieke elite. Op een merkwaardige manier stond hij misschien wel in de traditie van Hans van Mierlo die met zijn D66 ooit de aanval had geopend op de 'vanzelfsprekendheid van de macht van het midden'. Geert Wilders en zijn fractiegenoten trokken elitekritiek veel breder, voor hen was het bijkans een identitaire groep. De invloedrijkste populist die het elitedenken sterk heeft veranderd komt uit de PVV. Zijn naam is Martin Bosma en, nogal frappant, zou je kunnen stellen dat hij op dit moment de elitairste man van Nederland is: hij is voorzitter van het hoogste orgaan in dit land, de Tweede Kamer. Toch ziet niemand hem zo en dat heeft alles te maken met een list die hij in 2010 uitwerkte in het boekDe schijn-élite van de valse munters.Terwijl zijn partij hoog de peilingen in klom en zelfs het eerste kabinet-Rutte ging gedogen, kwam Bosma met een vertoog dat hier op neerkomt: u kunt nu denken, ze grijpen de macht, maar de echte macht zit niet in Den Haag, dus let maar niet op ons.
'Links' had zich volgens hem genesteld op cruciale posten in de samenleving. In de media, in universiteitsbesturen, zelfs binnen kerken, in de ambtenarij en zo'n beetje de volledige magistratuur. Antonio Gramsci indachtig schetste hij dat wat complotdenkers als Thierry Baudet later dedeep statezouden noemen en waar hij en zijn partijgenoten met al hun politieke macht naar eigen zeggen op zouden stuklopen. Vorig jaar november bereikte dit denken een hoogtepunt. Linksprogressieve partijen boekten de grootste verkiezingsnederlaag in bijna honderd jaar en de verklaring die alom klonk was dat mensen dáchten dat zij de macht hadden, dat zij de elite waren.
Samen met de Data School (Universiteit Utrecht) verzamelde dit weekblad dertig jaar aan krantenarchief en Kamerhandelingen om te zien hoe 'het eliteverwijt' tot stand kwam en waarom het zo aan links kleeft. Bosma speelt een sleutelrol (zie pagina 24). Als Kamerlid klonken eliteverwijten het vaakst uit zijn mond en in zijn boek muntte hij de dominante eliteopvatting van deze tijd.
Zo bezien is dat wat er vorig jaar gebeurde helemaal niet verrassend: rechts-radicalen bewogen zich naar het hart van de macht, terwijl zij succesvol ontkenden die macht te zijn. En terwijl Wilders, Bosma en hun fractiegenoten inmiddels zelf de politieke elite van het land vormen, blijven tal van andere elites buiten schot.
Dat links verloor kwam doordat mensen dáchten dat links de macht had