'3,5 graden is optimaal' Onderschat de macro-economie het klimaatdrama?

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
24 augustus 2023
Vijftien jaar geleden zagen de meeste macro-economen het niet aankomen: de Grote Recessie. Nu, terwijl klimaatwetenschappers de noodklok luiden, bagatelliseren veel klimaateconomen de impact van een opwarmende aarde op de economie. 'Je moet maar durven.'
Het jongste rapport van hetIntergovernmental Panel on Climate Change (IPCC) windt er geen doekjes om: we lopen op dun ijs en het smelt. Sinds het klimaatakkoord van Parijs in 2015 daalde de uitstoot van broeikasgassen, maar - ook in Nederland - te weinig om de doelen voor 2030 (55 procent minder uitstoot) en 2050 (netto nul uitstoot) te halen.
Als oorzaak daarvan wordt weleens 'economisme' genoemd: veel politici zijn meer bezig met economische groei dan met ecologische duurzaamheid. Toch klopt dat niet. Want met het huidige klimaatbeleid zal de schade door overstromingen in de loop van de 21ste eeuw tienmaal hoger worden. De landbouwproductie zal door hitte en gebrek aan water afnemen, de groei van de arbeidsproductiviteit in Europa ook. Een derde van de bevolking in Zuid-Europa gaat onder watertekorten lijden als de opwarming twee graden boven het pre-industriële niveau uitkomt. Economisme zou dus moeten betekenen: júist snel en veel investeren in duurzaamheid. Anders krijgt de economie door opwarming zware klappen.
Vreemd genoeg denken de economen die erover gaan daar heel anders over. In een recent artikel schrijft een team gerenommeerde klimaateconomen dat vier graden opwarming in 2100 slechts vier procent van het mondiale bruto binnenlands product gaat kosten. Dus: door de schade vanwege opwarming is het niveau van productie en consumptie dan 96 procent van wat het anders zou zijn. Omgerekend is dit een twintigste van een procentpunt bbp-groei per jaar tot 2100 - een trillinkje diep in de onzekerheidsmarge van de ramingen.
Klimaateconomen schreven ook mee aan het recente IPCC-rapport, met dezelfde boodschap: 'Bij opwarming van vier graden zou de omvang van het [mondiale] bbp-verlies in 2100, als we ons niet aanpassen, weleens groter kunnen zijn dan de schade van de Grote Recessie na 2008, of de coronapandemie.' Dat is eigenlijk best geruststellend. De schattingen van de permanente economische schade van de Grote Recessie en de coronapandemie zijn opnieuw slechts drie tot vier procent van het bbp op de lange termijn.
Dit zijn niet slechts academische exercities. De cijfers worden gebruikt voor praktische zaken als stresstests voor het financieel systeem. Het Network for Greening the Financial System (NGFS) van centrale banken, waaronder de Europese Centrale Bank, voorziet dat we zonder klimaatbeleid belanden in een'hothouse'-wereld, waarin de schade door opwarming in 2100 tien procent van het Europese bbp zal bedragen. Dus negentig procent draait door, de gemiddelde groeicijfers veranderen er nauwelijks van.
Er bestaat waarschijnlijk geen opwekkender beschrijving van een 'hothouse'-wereld. Trends als zeespiegelstijging en droogte worden bij vier graden opwarming onomkeerbaar en de kans neemt toe dat nieuwe processen getriggerd worden, zoals het instorten van lokale voedselproductiesystemen. Juist vanwege de gevaren van zo'n vier-gradenwereld werd in 2015 in de Parijs-akkoorden het doel van anderhalve graad vastgelegd. Inmiddels is de consensus dat de opwarming rond de drie graden gaat worden. Ook dan belanden we in een wereld van extreem weer, droogte, hitte, overstromingen en grootschalig uitsterven.
William Nordhaus, die in 2018 de Nobelprijskreeg voor zijn klimaateconomische modellen, schat zelfs datzesgraden opwarming ons mondiaal slechts 8,5 procent van het bbp in 2100 gaat kosten - we gaan dus met 91,5 procent van de economie door. Terwijl: zes graden is een catastrofe die ons voorstellingsvermogen te boven gaat, menen veel klimaatwetenschappers.
Dit is geen incident. Een overzichtsstudie van 24 peer-reviewed economische onderzoeken (met Nobelprijswinnaar Nordhaus achtmaal als eerste auteur) naar de effecten van opwarming tot zes graden vindt slechts twee studies die uitkomen op meer dan tien procent bbp-verlies op de lange termijn. De meeste schattingen zijn fors lager of positief.
Kortom, er is een wereld waarover klimaateconomen projecties maken, en een wereld waarover klimaatwetenschappers rapporteren. Een wereld waarin de bbp-groei weleens een tiende procent zou kunnen zakken, en een wereld waarin we op een muur afrazen. Die tegenstelling wekte mijn interesse - want zo'n situatie hebben we in de economische wetenschap eerder meegemaakt.
In 2007 ontbrandde de Amerikaanse kredietcrisis, die zou uitgroeien tot de Grote Financiële Crisis, gevolgd door de Grote Recessie en de eurocrisis. Het is inmiddels een cliché dat vrijwel alle macro-economen er volledig door verrast werden. Wie de markt kende, keek naar de exploderende hypotheekschulden en huizenprijzen, de fragiele superstructuur van exotische financiële instrumenten die erop gebouwd was, en het feit dat de banken daar tot de nek toe inzaten - en vond dat heel link.
Maar in de macro-economie werd vooral naar overheidsschulden gekeken. In de macro-economische kijk op financiële crises waren spilzieke overheden immers steevast het probleem en was de markt vooral de oplossing. De overeenkomst met de klimaateconomie is dat men ook toen concludeerde dat er weinig aan de hand was. Is die overeenkomst toeval, of zijn de redenen voor die geruststellende uitkomsten toen en nu dezelfde? Gewapend met die vraag ging ik in gesprek met klimaatwetenschappers en economen.
Er blijken inderdaad overeenkomsten te zijn. Zowel vóór 2007 als nu ontstaan de geruststellende cijfers door trends door te trekken en in de modellen evenwichtstendensen te veronderstellen. Een echte instorting van de economie is daardoor in de modellen niet goed mogelijk en in de echte wereld wel. Ook zijn er vragen bij de cijfers waarmee de modellen gevoed worden. In 2008 bleken niet de overheidsschulden gevaarlijk, maar private schulden en financiële producten.
Wie alleen naar overheidsschulden keek, kon gerustgesteld zijn. Nu wordt de impact van klimaatverandering vaak berekend op basis van ruimtelijke correlaties tussen temperatuur en economie. Die correlatie is geruststellend laag, maar misschien ook irrelevant. Ten slotte is er in beide gevallen sprake van een theoretische bril met blinde vlekken.
Hoe vreemd is het dat de wereldenvan klimaatwetenschappers en economen zo sterk verschillen? Ik vraag het vijf vooraanstaande onderzoekers.
Intuïtief lijkt dit misschien vreemd, maar sociale wetenschap en natuurwetenschap zijn echt twee verschillende gebieden, schrijft Richard Tol me. Tol is hoogleraar klimaatverandering aan de Vrije Universiteit en de Universiteit van Sussex, Engeland. Hij schreef een leerboek over klimaateconomie en is redacteur van het wetenschappelijke tijdschriftEnergy Economics. 'Er is een uitgebreide literatuur. Verschillende methoden en onafhankelijke auteurs vinden ongeveer hetzelfde resultaat. Als natuurwetenschappers een andere conclusie trekken dan sociale wetenschappers over een sociaal-wetenschappelijk fenomeen, kan het natuurlijk zijn dat natuurwetenschappers beter zijn in sociale wetenschap. Waarschijnlijk is dat niet. Je kunt je ook afvragen of je intuïtie juist is.'
Wouter Botzen, hoogleraar milieu-economie aan de Vrije Universiteit en directeur van het Instituut voor Milieustudies, ziet dat anders. Hij vindt het inderdaad een uiterst merkwaardige stand van zaken. En zelfs zulke vreemd lage economische kosten van opwarming, benadrukt hij, zijn toch hoog genoeg om het economisch rendabel te maken de Parijs-akkoorden per direct uit te voeren. En daar gaat het om.
Bert de Vries denkt niet dat de cijfers veel betekenen. De Vries is emeritus hoogleraarGlobal Change and Energyin Utrecht, werkte aan modellering voor het IPCC en schreef een leerboek over de wetenschap rond duurzaamheid. 'Het is hoogmoed om te denken dat je de schade adequaat kunt kwantificeren, of zover vooruit kunt kijken', schrijft hij.
Detlef van Vuuren, zijn opvolger bij het Utrechtse Copernicus Instituut voor Duurzame Ontwikkeling, is hoogleraarIntegrated Assessment of Global Environmental Changeen senior onderzoeker bij het Planbureau voor de Leefomgeving. Hij leidt onderzoek met het 'Image'-model waarmee klimaatschade becijferd wordt. Ook voor Van Vuuren is de bottomline van de modellen dat onverwijld klimaatbeleid, zoals afgesproken in Parijs, ook economisch verstandig is. De kosten van opwarming zijn groter dan de baten, dus afremmen heeft zin.
Voor Steve Keen, hoogleraar economie aan University College London, is daarmee de kous niet af. 'Ik ben bang dat de lage inschatting van de economische kosten van opwarming het probleem bagatelliseren', zegt hij in een gesprek. In een artikel uit 2019 wees hij op problemen in de modellen van klimaateconomen. Die gaan namelijk uit van het verleden.
De NGFS-klimaatmodellen gebruiken de samenhang tussen temperatuur en productiviteit in vijftienhonderd regio's in 77 landen, van 1900 tot 2014. Die correlatie - meer temperatuurstijging, lagere productiviteit - blijkt klein te zijn, de geschatte klimaatschade dus ook. Logisch, want economische schade door opwarming was niet het grootste probleem van de twintigste eeuw.
Tol wijst op fouten in de berekeningen van deze studie en legt uit dat de uitkomsten over het weer gaan, niet over klimaat. Toch is hij het ermee eens dat de data beperkte economische gevolgen van grote temperatuurverschillen laten zien. 'De verwachte opwarming van de aarde in deze eeuw is veel kleiner dan de opwarming tussen zes uur 's ochtends en twaalf uur 's middags.' Met temperatuurvariaties kunnen we goed omgaan, wil hij maar zeggen. Keen vindt de vergelijking niet relevant. 'De dagelijkse temperatuur is na 24 uur weer terug op het oude niveau. Maar de mondiale opwarming is permanent.'
Is het bovendien geen probleem, vraag ik Tol, dat veel gewassen en ecosystemen prima kunnen omgaan met tien of twintig graden temperatuurvariatie per etmaal, maar niet met drie of vier graden toename in gemiddelde jaarlijkse temperatuur binnen een eeuw? Dan verdwijnen veel gewassen en ecosystemen, en wat dan? Tol: 'Je kunt, bijvoorbeeld, andere gewassen planten. En nee, mensen hechten niet veel waarde aan ecosystemen uit het verleden.' Ik begin te begrijpen waarom deze econoom de toekomst niet heel somber inziet.
Tol wijst ook op geografische variaties. 'Montana en North Carolina zijn ongeveer even rijk, maar de laatste is meer dan acht graden warmer. Noord- en Zuid-Korea hebben ongeveer hetzelfde klimaat, maar de laatste is bijna veertig keer zo rijk. Als je Groningen een graad opwarmt dan ben je in Maastricht, twee graden brengt je naar Parijs. Dat de dingen daar anders zijn, heeft deels met klimaat te maken. Maar je moet heel hard in de data zoeken om dat aan te tonen. De vraag is dus eigenlijk: waarom zou je een groot effect verwachten?'
'Omdat de hogere temperatuur in North Carolina daar stabiel hoger is', reageert Keen, 'zodat de economie zich erop heeft kunnen inrichten. Het is juist de snelle opwarming die aanpassing moeilijk of onmogelijk kan maken en grote schade aan de economie gaat veroorzaken.' Tol nuanceert die problemen. 'De meeste pessimistische schattingen van de gevolgen van klimaatverandering op de voedselproductie zijn veel kleiner dan de gevolgen van inefficiëntie in de voedselproductie. En de technologische vooruitgang in de voedselproductie is tot nu toe veel sneller geweest dan de toename van de klimaatschade.'
Bert de Vries deelt dat optimisme niet.'Wanneer aanpassing van maatschappij en natuur op allerlei gebieden nauwelijks mogelijk is, dan zit je op een ander en veel schadelijker pad. Zeker als je bedenkt hoe dichtbevolkt de aarde nu is en hoe geconcentreerd en dus kwetsbaar economische activiteiten zijn.' Waarom wordt een optimistisch scenario dan toch breed geaccepteerd? 'Zo breed is het niet', reageert De Vries. 'Er is maar een klein aantal van die modellen, die allemaal erg op elkaar lijken, dat geldt trouwens ook voor modellen die catastrofes benadrukken. Dus je krijgt gemakkelijk groepsdenken en de fouten die daaruit voortkomen.'
Wat hem betreft is het idee dat er altijd maar groei zal zijn ook zo'n fout. 'Maar het is een taboe om dat als fout te benoemen.' Dat kan kloppen, want dit raakt aan een fundament van de neoklassieke theorie, het economie-paradigma waarbinnen de klimaatmodellen werden ontwikkeld. In een neoklassiek macro-economisch model is er per definitie evenwicht en groei door technologische vooruitgang, en nooit een ineenstorting van economische activiteit. Het Dynamic Integrated Climate-Economy-model (Dice) van William Nordhaus bijvoorbeeld is wat economen een 'Ramsey-groeimodel' noemen, waarin voortgaande groei de enige mogelijkheid is. In het 'Image'-model waar Van Vuuren aan werkt is bbp-groei een input in het model, niet een uitkomst. Er kán dus alleen maar bbp-groei zijn - niet omdat dit binnen het model waarschijnlijk is, maar omdat het simpelweg aangenomen wordt.
'Als je geen andere eisen stelt, zoals meer gelijkheid of behoud van biodiversiteit, dan zou dit ook best kunnen - de Elon Musks and Jeff Bezossen redden zich wel', reageert De Vries. 'Een rijke minderheid zal veel in aanpassing kunnen investeren en doorgroeien. Maar groei van wat en voor wie?' Steve Keen vindt dit nog te optimistisch. 'Bij opwarming van vier graden kan ook de rijke wereld zijn economie niet draaiend houden op een niveau dat nog vergelijkbaar is met het huidige.' Hoe dan ook, 'dit geloof dat voortgaande groei door aanpassing altijd mogelijk is, is echt een kernpunt', vindt De Vries.
Er is niet alleen groei in de modellen, het gaat allemaal ook heel geleidelijk en evenwichtig. Het Framework for Uncertainty, Negotiation and Distribution (Fund) dat Richard Tol ontwikkelde, kent slechts geleidelijke economische ontwikkelingen volgens de beschrijving, ook in simulaties tot 2100 - dus per definitie niet de schokken of ineenstortingen van ecosystemen waar klimaatwetenschappers voor waarschuwen. De onderzoekers bij de Europese Centrale Bank gebruiken het National Institute Global Econometric-model, een zogeheten 'algemeen evenwicht'-model. Het ís zo evenwichtig omdat de veranderingen die erin plaatsvinden marginale verschuivingen zijn, zodat aanpassing door bedrijven altijd mogelijk is. De mogelijkheid dat klimaatverandering te snel gaat en te groot wordt om ons nog aan te passen, zodat sectoren of economieën gaan instorten, die mogelijkheid wordt in neoklassieke modellen weggedefinieerd - vandaar de conclusie: het valt reuze mee.
Het beeld van Greta Thunbergvan de aarde als een huis in brand dringt zich op. Het is in de groei-met-evenwicht-modellen alsof een brandend huis wel ontwricht kan raken en daarna gerepareerd, maar nooit kan instorten. De conclusie kan dan zijn dat je de brandniet te veelmoet blussen, dat kost te veel bluswater. Alleen hier en daar een beetje, zodat de ontwrichting beperkt blijft, net als de kosten van het blussen.
Dit is precies wat Nordhaus voorstelde in zijn Nobelprijs-toespraak in december 2018. In zijn Dice-model is 3,5 graden opwarming 'optimaal'. Dan zijn de marginale kosten en baten van klimaatbeleid namelijk gelijk. Denktanks die ageren tegen klimaatbeleid hebben dit aangegrepen in stukken met titels als 'William Nordhaus vs. de VN over klimaateconomie'. Niet zij maar de IPCC-rapporten zijn 'onwetenschappelijk', menen ze. 'Het jongste VN-rapport negeert peer-reviewed publicaties van de Nobelprijswinnaar in klimaateconomie', meldt de Amerikaanse Liberty Fund-denktank.
Nobelprijs of niet, de Dice-schattingen van de schade door opwarming zijn echt te laag, meent Detlef van Vuuren. Zelf publiceerde hij met co-auteurs in 2021 een artikel waarin bij vier graden opwarming het bbp in 2100 ergens tussen 0,6 en 10,8 procent lager kan zijn, met een verwachte waarde van 3,8 procent. 'En onderschat tien procent schade niet', zegt Van Vuuren.
'Het bbp van Rusland is sinds de oorlog met minder dan drie procent afgenomen, en dat bij alle economische sancties, het feit dat honderdduizend jonge mannen zijn omgekomen, het feit dat de industrie wordt omgevormd naar een oorlogseconomie.'
Toch is het voor Steve Keen de vraag of daarmee de gevolgen van opwarming met meer dan twee graden wel recht gedaan zijn. Hij citeert elf klimaatwetenschappers die vorig jaar in het tijdschriftPNASwaarschuwden dat er 'veel aanwijzingen zijn voor catastrofale klimaatverandering, zelfs bij matige opwarming'. Daarbij, vrezen ze, komen processen op gang die onomkeerbaar kunnen zijn. Zulkekantelpuntenzijn situaties waarin de interactie tussen de aarde en het klimaat leidt tot processen die zichzelf versnellen. Er zijn lokale kantelpunten, zoals bij gletsjers die in de winter aanvriezen en in de zomer smelten. Bij te veel opwarming verdwijnt er in de zomer zoveel sneeuw dat zonlicht minder gereflecteerd wordt, waardoor de gletsjer sneller smelt. Het evenwicht tussen smelten en vriezen is verdwenen en komt ook niet meer terug - net als de gletsjer zelf.
Kantelpunten zijn er ook op mondiaal niveau:het smelten van ijs op Groenland en Antarctica, tragere zeestroming in de Atlantisch Oceaan, het sterven van regenwouden rond de Amazone, het ontdooien van de permafrost. 'Die geringe schade in de modellen van Nordhaus, Tol en anderen', zegt Bert de Vries, 'geldt voor veel grotendeels impliciete veronderstellingen over menselijk en ecosysteemgedrag.' Bijvoorbeeld dat kantelpunten niet optreden, of dat we ons ook dan altijd kunnen aanpassen, of dat we weten wat er daarna gebeurt. Hij zou zich daar niet aan wagen - dit bedoelt hij namelijk met hoogmoed.
Steve Keen noemt als voorbeeld een studie waarin de gevolgen van het activeren van mondiale kantelpunten uitgedrukt worden in desocial cost of carbon(SCC), de rekeneenheid voor economische klimaatschade, grofweg te vertalen als 'gemiste consumptie'. Op de lange termijn zou het activeren van de nu bekende mondiale kantelpunten slechts één procent van de mondiale consumptie kosten in het geval van drie graden opwarming, en 1,4 procent bij zes graden opwarming. Maar de vrees is dat bij plus vier graden, door zichzelf versnellende processen, verdere opwarming tot zes graden optreedt. Geen evenwichtige situatie, terwijl, benadrukt Keen, er in de economische modellen ook dan evenwicht is en groei. Hij zet vraagtekens bij het realisme daarvan.
Een ander kantelpunt waarover klimaatwetenschappers zich zorgen maken is dat door te veel smeltwater in het Arctisch gebied de Atlantische golfstroom die West-Europa warm houdt trager gaat worden. Volgens reconstructies door bodemonderzoekers en archeologen is dit in de geschiedenis van de mensheid in ieder geval driemaal gebeurd, met koude in Europa, droogte in Azië en ontvolking in toenmalige bevolkingscentra tot gevolg. Het ligt voor de hand dat in de huidige dichtbevolkte wereld de migratiestromen en de schade navenant groter zijn.
Maar onderzoek met het Fund-model van Tol en anderen wijst uit dat de socio-economische gevolgen per saldo licht positief zijn. Een andere bevinding is dat het uitsterven van het Amazone-regenwoud zou leiden tot slechts een tiende van een procent SCC-stijging. Terwijl klimaatwetenschappers zich grote zorgen maken, vinden klimaateconomen vrijwel geen mondiale socio-economische kosten vanwege opwarming - zelfs niet bij verlies van de groene longen van de aarde. 'Je moet maar durven', reageert De Vries.
'Ongeloofwaardig', vindt Keen, 'alleen al het feit dat zes graden opwarming zónder catastrofes door kantelpunten denkbaar zou zijn, en dan nog geringe schade als kantelpunten wél meegenomen worden.' De oorzaak van het verschil, denkt hij, is dat 'kantelpunten' in de neoklassieke modellen worden gemodelleerd als een toename van schade in een nog steeds geleidelijk proces. De reden is opnieuw dat echte ineenstorting niet in zo'n model past, legt Keen uit. De gevolgen zijn daarom mild. 'Met klimaatwetenschap heeft dit niets van doen', zegt hij stellig. Hij wijst op recente artikelen waarin mondiale kantelpunten rond het ijs op Groenland en Antarctica al bij twee graden opwarming waarschijnlijk geacht worden.
Detlef van Vuuren kijkt daar anders naar. 'Er zijn zeker gevaren rond lokale kantelpunten. Het is onzeker of mondiale kantelpunten optreden, maar ze zijn zeker ook niet uitgesloten - en een goede extra reden om klimaatbeleid te voeren.'
Het doet inderdaad allemaal sterk denken aan de discussies over economische modellen na de Grote Financiële Crisis van 2007-2008. Er ontstond toen een fel publiek debat. De macro-economische modellen hadden immers niet doen vermoeden dat een bijna-instorting van het financieel systeem om de hoek lag. De (neoklassieke) economie had gefaald, was de consensus. De Amerikaanse Senaat stelde in 2010 een onderzoekscommissie in onder de veelzeggende naam Building a Science of Economics for the Real World. De senatoren impliceerden dat de macro-economische wetenschap wereldvreemd was en opnieuw opgebouwd moest worden.
Het ook toen al dominante model van evenwicht en marginale veranderingen was misleidend gebleken. Kantelpunten, zoals het opdrogen van liquiditeit in financiële markten, kwamen onverwacht en bleken veel schadelijker dan gedacht. Na het failliet van Lehman Brothers in 2008 traden domino-effecten op van financiële markten naar banken naar bedrijven naar overheden. Banken gingen onderuit, een diepe recessie volgde. Maar de economische structuur waarin dit mogelijk was, en dus de gevolgen zoals de recessie, was afwezig in de modellen, net zoals nu de structuur van de aarde met haar kantelpunten, meent Steve Keen. 'Hier staan we dan', zei Robert Solow, éminence grise in de macro-economie, in de Amerikaanse Senaat in 2010, 'met modellen waar we helemaal niets aan hebben.' Waar staan we nu?
Zoals dat gaat met taaie paradigma's:er is intussen weinig veranderd. De modellen van 2007 waren toegepaste neoklassieke macro-economie, het economische deel van de klimaatmodellen vandaag is dat ook. Terwijl het anders kan, namelijk door de wereldeconomie en -ecologie te modelleren als een proces van evolutie, niet van evenwicht. Daarin kunnen de geofysische structuur van de aarde en het klimaat een rol spelen, en daarin zijn kantelpunten en ineenstortingen mogelijk. Ze kunnen dus daadwerkelijk bestudeerd en geanalyseerd worden - om te weten wat we moeten doen om ze te vermijden.
Buiten de economie zijn dit soortdynamic system-modellen gemeengoed, zegt Keen. Het is ook treffend dat analyses met hetzelfde soort dynamische modellen vóór 2007 wezen op het gevaar van een kredietcrisis en recessie. Het probleem, denkt Keen, is dat zo'n realistischer model, waarin instorting in ieder geval een mogelijkheid is, onverenigbaar is met het neoklassieke paradigma van evenwicht met groei, en met alle publicaties die daarop gebaseerd zijn. 'Er staat academisch gezien dus nogal wat op het spel.'
Een aanzet tot zo'n dynamic system-model gebruikte de Club van Rome. Bert de Vries wijst erop dat de wereldeconomie zich op dit moment ontwikkelt conform Club van Rome-scenario's met ofwel veel meer grondstoffen dan gedacht, ofwel veel meer adequate technologie dan verwacht. In beide scenario's gaat het nu nog goed maar komt de groei van de economie en de bevolking in het midden van de 21ste eeuw tot stilstand en gaat dan afnemen of instorten.
'Zo'n model drukt je met de neus op de belangrijke vragen', zegt De Vries. 'Liggen onze beperkingen in energie en andere hulpbronnen, of in de vereiste technologische verbeteringen, gegeven de groei in bevolking en productie - of in beide?' Overigens denkt hij dat het een illusie is dat een koppeling van macro-economische met biofysische modellen de discussie over omvang en aard van de schade zou kunnen beslechten. 'We hebben andere, bredere processen van afweging en besluitvorming nodig, met meer oog voor lokale sociale en ecologische aspecten.'
Dirk Bezemer is hoogleraar economie van de internationale financiële ontwikkeling aan de Rijksuniversiteit Groningen en columnist vanDe Groene
Een instorting van de economie is in de modellen niet mogelijk, en in de echte wereld wel