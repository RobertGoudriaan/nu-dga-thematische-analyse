Een cyberleger van wiskundeknobbels De elitehackers van Noord-Korea

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
8 augustus 2024
Noord-Korea, waar gewone burgers geen toegang hebben tot internet, behoort tot de wereldtop als het gaat om het hacken van landen en bedrijven. Gezien de nauwe banden met Rusland en China is uiterste waakzaamheid geboden.
Een kwaadaardig lachendrobijnkleurig skelet dat zijn tot klauwen uitgegroeide vingers dreigend omhooghoudt kijkt de nietsvermoedende Sony-medewerker aan. 'We hebben al je interne gegevens bemachtigd, inclusief je geheimen en topgeheimen', staat er op zijn scherm. 'Als je ons niet gehoorzaamt, zullen we al je gegevens aan de wereld tonen.' Het is 2014 en Sony is net slachtoffer geworden van een van de meest grootschalige en geavanceerde hacks tot dat moment. De daders komen uit een land dat zelf nauwelijks internet heeft: Noord-Korea.
De beruchte Sony-hack was slechts een eerste kennismaking met het Noord-Koreaanse cyberleger, dat sindsdien veel vaker van zich liet horen met beruchte, bijzonder goed opgezette hacks. 'Noord-Korea is uniek binnen het cyberdomein, met capaciteiten die hen tot de wereldtop rekenen', zegt Dave Maasland, CEO van cybersecuritybedrijf ESET Nederland. 'Hun hackers vormen wellicht de grootste bedreiging voor bijvoorbeeld de financiële sector als het gaat om sabotage, spionage en cybercriminaliteit.' Ook Christiaan Beek schuwt grote woorden niet. 'Noord-Koreaanse hackers blinken uit in snelheid en flexibiliteit, ze passen nieuwe technieken razendsnel toe', zegt desenior director threat analyticsbij Rapid7, platform voor cybersecurity. 'Ze zijn in staat om pas onthulde kwetsbaarheden binnen een oogwenk te exploiteren in hun cyberaanvallen. Deze vermogens maken hen uiterst krachtig en gevreesd in de digitale wereld.'
De Noord-Koreaanse staatshackers worden de Lazarus Groep genoemd, naar de bijbelse figuur die opstond uit de dood. Bij de aanval op Sony werden gevoelige gegevens van personeelsleden, mails met info over beroemdheden en onuitgebrachte films gelekt. De Centrale Bank van Bangladesh raakte bijna een miljard dollar kwijt door een digitale bankroof, die door twee minieme foutjes echter 'slechts' 81 miljoen bedroeg. Later werd een softwarezwakte benut om veertien miljoen dollar op te nemen bij pinautomaten. Tijdens de zogeheten WannaCry-aanval op 12 mei 2017 werden meer dan driehonderdduizend computers in zo'n 150 landen besmet met gijzelsoftware, een tot dan toe ongekend aantal. En bij diverse cryptobeurzen zijn al miljoenen euro's uit wallets van klanten geroofd na Noord-Koreaanse aanvallen.
Het Kim-regime onderkende al vroeg het potentieel van het jonge internet. Kim Jong-il (1941-2011), de vader van de huidige leider, trok zijn conclusies uit de Amerikaanse inzet in de twee Golfoorlogen. 'Een moderne oorlog wordt bepaald door elektronische oorlogvoering', zei de 'Geliefde Leider'. 'Als het internet als een geweer is, zijn cyberaanvallen de kernbommen', staat te lezen in een publicatie voor de Noord-Koreaanse krijgsmacht uit 2005. Kim Jong-il zette in op zowel de cyber-als de atoomwapens, beide een voorbeeld van asymmetrische oorlogvoering, waarin een kleinere, zwakkere partij beschikt over specifieke wapens waarmee het een grotere, sterkere tegenstander kan afschrikken of beschadigen.
Kim Jong-un (1983), die het land sinds december 2011 regeert, legt nog meer nadruk op de prioriteiten van zijn vader. Hij stelt dat cyberoorlogvoering 'door alle sancties heen kan breken' en 'een zwaard voor alle doeleinden' vormt 'dat de Noord-Koreaanse krijgsmacht een meedogenloze slagkracht garandeert, samen met onze kernwapens en raketten'. Het is geen toeval dat de 'Gerespecteerde Maarschalk' deze wapens in één adem noemt: ze dienen eenzelfde doel, het verdedigen en vergroten van de macht van het regime.
Wie Noord-Korea bezoekt, merkt daar weinig van. Vaak mag je laptops of smartphones wel meenemen het land in, internet- of zelfs telefoonverbindingen zijn echter onmogelijk. Alleen leden van de Noord-Koreaanse elite hebben soms toegang tot het internet.
Een groot deel van de cyberaanvallen vindt dan ook niet plaats vanuit Noord-Korea, maar vanaf andere, veelal onbekende buitenlandse locaties. De hackers hebben vaak valse paspoorten van andere landen. Een bekend operatiecentrum is het Chilbosan Hotel in de Chinese metropool Shenyang, op slechts 250 kilometer van de Noord-Koreaanse grens. Ook is bekend dat hacks hebben plaatsgevonden vanuit Dubai, Vietnam, Thailand en Namibië. 'In dat laatste land konden we toen een accurate locatie vaststellen', herinnert Beek zich. 'Noord-Korea was ingehuurd om in Namibië een militaire basis te bouwen. Daarbij hebben ze toen ook wat cyberaanvallen uitgevoerd.' Beek gaf het door aan de autoriteiten in Windhoek, maar het is onbekend of die er iets mee hebben gedaan.
In tegenstelling tot terroristische organisaties claimen Noord-Koreaanse hackers vrijwel nooit de verantwoordelijkheid voor cyberaanvallen. Als de beschuldigende vinger naar Pyongyang wijst, wordt er doorgaans ontkennend gereageerd. 'De Noord-Koreanen opereren heel stilletjes', zegt Beek. Ervaren cyberanalisten kunnen meestal wel vaststellen dat een bepaalde code door Noord-Koreanen is geschreven. Maar in sommige gevallen kunnen zelfs doorgewinterde deskundigen niet vaststellen of Noord-Korea of toch een ander land of een andere groep achter een operatie zat.
Kinderen met een wiskundeknobbel komen al op de basisschool bovendrijven. 'Ze selecteren de besten van de besten voor het cyberleger', zegt Martyn Williams, kenner van Noord-Koreaanse technologie, in een interview met de BBC. Vervolgens vinden er programmeerwedstrijden plaats op stads-, provincie- en landelijk niveau. 'De winnaars gaan naar specialistische universiteiten en militaire hackopleidingen.'
'Noord-Korea specialiseert zich hierin en hecht er veel waarde aan', zegt ook Dave Maasland. 'Al op basisschoolniveau wordt gekeken wie de kwaliteiten heeft om een cyberoperator te worden, zo mobiliseer je de grootste talenten. Met een paar duizend knappe koppen kun je veel schade aanrichten.' Andersom werkt het ook, stelt Maasland. 'De les is dat als je een breed gedigitaliseerd land bent, dat niet automatisch betekent dat je in het digitale domein een grote speler bent.'
Bij internationale programmeerwedstrijden krijgt de buitenwereld soms te zien hoe goed Noord-Koreaanse programmeurs zijn. In 2015 deden 7600 teams van over de hele wereld mee aan een competitie van programmeerplatform CodeChef en de eerste, tweede én derde plaats gingen naar een Noord-Koreaans team. Ook bij de Internationale Wiskunde Olympiade en soortgelijke evenementen gooien Noord-Koreanen vaak hoge ogen.
Maasland vergelijkt de Lazarus Groep met het groepje wiskundigen dat tijdens de Tweede Wereldoorlog de Enigma-code van de nazi's kraakte. 'Het is het talent van een specialist versus een generalist, waardoor een kleine groep heel slimme mensen soms net zoveel voor elkaar kan krijgen als een grote groep met meer middelen tot hun beschikking.' Noord-Korea voert weliswaar geen aanvallen uit op de schaal van China en Rusland, maar ze gaan gefocust en gedisciplineerd te werk. 'Ze nemen een tot twee jaar de tijd om uit te zoeken hoe iets werkt en slaan dan toe op een manier toe die totaal verrast en overrompelt.'
Elitehackers behoren in Noord-Koreatot de bevoorrechte klasse, met toegang tot luxeproducten, genoeg voedsel, een auto en een goede woning in hoofdstad Pyongyang - zaken die totaal onbereikbaar zijn voor de gemiddelde Noord-Koreaan. Sommigen worden ook vrijgesteld van de militaire dienstplicht van tien jaar voor mannen en zeven jaar voor vrouwen.
De reden voor de Sony-hack was het verschijnen van de comedyfilmThe Interview,waarin de Amerikaanse acteurs Seth Rogen en James Franco naar Noord-Korea worden gestuurd om Kim Jong-un te interviewen. De cia geeft ze een extra missie mee: ze moeten de Noord-Koreaanse dictator vermoorden en (spoiler alert) slagen daar ook in. Vanuit Noord-Korea wordt furieus op de filmplannen gereageerd en zelfs de VN-ambassadeur trekt aan de bel. Tevergeefs uiteraard, Sony en de VS beroepen zich op de vrijheid van meningsuiting. Pyongyang noemt dit een 'oorlogsdaad' en dreigt met een 'genadeloze vergelding'. Seth Rogen kan er wel om lachen en grapt op Twitter: 'Meestal willen mensen me pas vermoorden nádat ze twaalf dollar voor mijn film hebben betaald.'
Noord-Korea lekt vervolgens de gehackte gegevens van Sony, onder meer documenten met bsn-nummers, salarissen en medische informatie van medewerkers. Op internet verschijnen interne mails met racistische opmerkingen over president Barack Obama en geroddel over onder anderen Angelina Jolie. Zeker vijf nog niet uitgebrachte films duiken op piratenwebsites op, en het script van de aankomende James Bond-filmSpectrekomt naar buiten. Als Sony hierna nog steedsThe Interviewweigert terug te trekken, wordt gezinspeeld op een terroristische aanval op Amerikaanse bioscopen. Een gevoelig punt, omdat twee jaar eerder in Colorado in een bioscoop twintig mensen waren doodgeschoten en zeventig anderen gewond raakten. Het motief was helder bij de Sony-hack: wie de Gerespecteerde Maarschalk beledigt, moet bloeden. Pyongyang haalde geen geldelijk gewin uit de hack, die volgens cybersecurity-analisten nog een ander doel diende dan Sony te straffen. 'Het was een geschikt doelwit om hun bekwaamheid te tonen', zegt Marcus Carlauskas, voormalig nationaal inlichtingenofficier voor Noord-Korea voor de Amerikaanse regering. Een soort cyber-coming-out: dit kunnen we, dus sol niet met ons.
De laatste jaren focust het regime vooral op hacks waaraan geld te verdienen is. Met name cryptobedrijven, -beurzen en slecht beveiligde -wallets moeten het ontgelden. Ook banken worden te grazen genomen. Omdat dergelijke operaties in het verborgene geschieden, is het moeilijk in te schatten hoeveel geld dit het Kim-regime oplevert. 'Daar krijg je bijna geen inzicht in', zegt Christiaan Beek, 'de Noord-Koreanen geven niets prijs en ook de getroffen bedrijven houden liever stil hoeveel schade ze hebben geleden. Blockchainbedrijf Chainalysis schatte dat in 2023 door Pyongyang voor negenhonderd miljoen euro werd gestolen van cryptovaluta-handelsplatforms. De Verenigde Naties spraken van 2,75 miljard euro aan door Noord-Korea geroofde cryptovaluta tussen 2017 en 2023.
In 2016 en 2017 werdenveel strengere VN-sancties tegen Pyongyang ingevoerd met als doel het Kim-regime financieel zo hard mogelijk te treffen. Om toch aan geld te komen én om de geldstromen verborgen te houden, was het niet gek voor Noord-Korea om zich te gaan richten op crypto. Een bijzondere bijkomstigheid was dat de strafmaatregelen het land ook nieuwe zakenpartners opleverde. Een hoge Noord-Koreaanse diplomaat, inmiddels gevlucht, vertelde aan de BBC dat na de VN-sancties bepaalde criminele groepenjuisttoenadering zochtenomdathij Noord-Koreaans was.
Hierdoor is het beeld ontstaan dat Noord-Koreaanse hacks ooit politiek gemotiveerd waren, maar nu nog enkel om keiharde (crypto)valuta draaien. 'Na de aanval op Sony werd hacken ingezet om harde valuta te genereren voor het bewind', zei Noord-Korea-deskundige James Lewis van het Center for Strategic and International Studies tegen persbureau Reuters. 'Tot nu toe heeft dat beter gewerkt dan drugshandel, valsemunterij, smokkel - hun gebruikelijke trucs.'
Toch is dat te kort door de bocht, vindt Dave Maasland. 'Wat Noord-Korea zo interessant maakt, is dat de dreigingen van alle kanten komen', zegt de analist. Volgens hem heeft Rusland zich lang op sabotage gericht, is China juist goed in spionage en focussen andere cyberspelers zich op financieel gewin. 'Noord-Korea richt zich op alle drie en dat is reden tot zorg.'
Als voorbeeld haalt hij een recente Noord-Koreaanse cyberaanval op een Nederlands defensiebedrijf aan. De hoeveelheid moeite die hierin gestoken werd, was verbluffend. 'Er waren echt lijkende LinkedIn-profielen opgetuigd en vervolgens werd een baanaanbod gedaan bij Project Kuiper, een satellietproject van Amazon, aan één persoon die daarin geïnteresseerd zou kunnen zijn', vertelt hij. 'Dus niet eenphishing-mail naar duizenden mensen sturen in de hoop dat iemand erin trapt, maar je specifiek richten op één persoon om hem te verleiden een pdf te openen.' Vervolgens heb je meteen toegang tot een systeem met de meest gevoelige informatie. Het lukte Maasland om iemand van het defensiebedrijf te bereiken en de aanval te stoppen.
Deze gerichte aanvallen zijn onderdeel van een mondiale campagne om in te breken bij Europese en andere defensiebedrijven. Zo hoopt Pyongyang militaire technologie buit te maken voor de eigen krijgsmacht. Dezesocial engineering-campagne wordt internationaal ook wel Operation Dream Job genoemd, omdat specifiek uitgekozen individuen droombanen aangeboden krijgen.
Ook de aanvallen op Zuid-Korea zijn vaak politiek gemotiveerd. In 2016 werd maar liefst tweehonderd gigabyte aan gegevens van de Zuid-Koreaanse krijgsmacht buitgemaakt, waaronder gedetailleerde plannen over hoe een oorlog met Noord-Korea zou verlopen en hoe in zo'n geval Kim Jong-un snel 'uitgeschakeld' zou kunnen worden. Gevoeliger informatie bestaat haast niet. 'Ergens hoop ik dat de Zuid-Koreaanse krijgsmacht de documenten opzettelijk naar het noorden heeft gelekt en stiekem een andere strategie hanteert', zei Kim Tae-woo, de voormalige voorzitter van het Korea Institute for National Unification, tegen deFinancial Times.
De Noord-Koreaanse techno-nerds zijn bovendien multi-inzetbaar. 'De meeste hackers richten zich op Windows-systemen, maar de Noord-Koreaanse teams kunnen ook op Apple en Linux opereren', weet Maasland. Volgens hem richten de meeste hackers zich op het verkrijgen van bepaalde middelen en wapens en kijken ze dán wat ze daarmee kunnen. 'Noord-Koreanen kijken juist eerst naar welk doelwit zij willen treffen en maken dan een plan over hoe ze daar binnen gaan komen.'
Een van de meest iconische financieel gedreven cyberaanvallen van Noord-Korea is de boven genoemde digitale bankroof van de Centrale Bank van Bangladesh. Het was Pyongyang bijna gelukt om een miljard dollar te roven, een absurd hoog bedrag. Slechts twee tikfouten zorgden ervoor dat het bij tientallen miljoenen bleef. Maar de aanval liet zien dat het hier ging om zeer geraffineerde, deskundige cybercriminelen. De bankroof vormde de inspiratie voor de zeer goed beluisterde BBC-podcastThe Lazarus Heist.
De WannaCry-aanval van 2017 deedduizenden mensen de schrik om het hart slaan toen ze hun computer opstartten. 'Oeps, je bestanden zijn versleuteld!' stond er droog boven aan een rood scherm met een afbeelding van een groot slot ernaast, om de zaken nog maar even te benadrukken. Door 275 euro in bitcoin over te maken, zouden de files weer toegankelijk worden voor de gebruiker - anders werd alles verwijderd. Deze mondialeransomware-aanval van ongekende proporties werd WannaCry gedoopt vanwege het gevoel dat het zien van een dergelijk scherm oproept. De ruim driehonderdduizend computers die wereldwijd werden getroffen, waren niet alleen van eenvoudige individuen. Vooral de Britse National Health Service kwam in het nieuws door gijzeling van haar apparaten, waardoor operaties moesten worden uitgesteld en ziekenhuizen ontregeld raakten. Ook bondgenoten van Noord-Korea werden niet gespaard: in China, Rusland en Iran werden vele computers getroffen. De aanval, die na enkele uren gestopt werd, zorgde wereldwijd voor miljarden euro's aan schade.
Een recente cyberaanval die indruk maakte op Dave Maasland was de zogeheten 3CX-hack. Voor zover bekend werd voor de eerste keer ooit een zogehetendouble supply chain attackuitgevoerd. Dat werkt als volgt: je verschaft jezelf toegang tot het systeem van één slachtoffer, waarmee je een heel netwerk inkomt. Vervolgens kom je via dat netwerk bij een ander, tweede bedrijf binnen, in dit geval softwareontwikkelingsbedrijf 3CX. 'Een bedrijf met twaalf miljoen klanten', zegt Maasland. 'Nu is er alleen als test een kleine cryptovaluta-minergeplaatst, maar als ze iets als WannaCry hadden gedaan, waren de gevolgen desastreus geweest.'
Toch lijken WannaCry en 3CX voor Pyongyang slechts oefeningen. Bij WannaCry heeft voor zover bekend niemand die het losgeld betaalde zijn gegevens teruggekregen, waardoor er niet veel geld werd overgemaakt. En bij 3CX had flink wat schade kunnen worden aangericht, alleen gebeurde dit niet. Mogelijk wilden de hackers in beide gevallen alleen kijken of ze het konden. 'Noord-Korea is erin geslaagd een van de grootste softwarebedrijven binnen te dringen', concludeert Maasland. 'Dat heeft ze sowieso zelfvertrouwen gegeven.'
Als Noord-Korea in de toekomst deze wapens wél met volle kracht inzet, zijn de gevolgen voor de getroffen bedrijven en landen niet te overzien. Er is geen reden om aan te nemen dat Pyongyang hier niet toe over zal gaan: tot nu toe laten de hackers weinig terughoudendheid zien.
Eerder zag Christiaan Beek al hoe Iran en Noord-Korea kennis overhacking toolsmet elkaar deelden. Iets soortgelijks baart Dave Maasland nu zorgen. 'Je ziet dat Rusland en Noord-Korea informatie aan het delen zijn.' Pyongyang levert het Kremlin flink wat granaten en raketten voor de oorlog in Oekraïne, in ruil lijkt Moskou te hebben geholpen met de technologie voor Noord-Koreaanse spionagesatellieten. 'De kans is groot dat ze ook digitale expertise aan het delen zijn.'
Maasland pleit voor het zwaarder inzetten op de bestaande Nederlandse cybersecuritystrategie, maar kijkt ook naar de andere zijde van de Atlantische Oceaan. 'De Verenigde Staten hebben recent in hun nationale cyberveiligheidsdoelen het ontwrichten van vijandelijke infrastructuren opgenomen', zegt hij. 'Ik zou het zeker toejuichen als Nederland zich bij die Amerikaanse strategie zou aansluiten.'
Dat zal vanuit overheden moeten komen. 'Die moeten inzetten op strategisch denken, zowel aan de preventiekant als aan de monitoringskant', zegt hij. 'De kans dat je doelwit bent is klein, de kans dat je slachtoffer wordt is groot. Nederland is een van de meest gedigitaliseerde landen op aarde, die voor Noord-Korea kan fungeren als belangrijke springplank naar de rest van de wereld. Het zou struisvogelpolitiek zijn als we dat niet serieus namen.'
Mario Tama / Getty Images | Een Noord-Koreaan wordt beschuldigd van diverse cyberaanvallen, waaronder een digitale bankroof. Los Angeles, VS