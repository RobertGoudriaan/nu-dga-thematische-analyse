Onzichtbaar worden Literatuur Teju Cole

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
28 september 2023
Door alledaagse dingen te observeren, geeft schrijver Teju Cole vorm aan het zijn van een zwarte man in de wereld. Dat vereist stilte, stilte die we ook kunnen vinden in Dakar of op een plein in Rotterdam.
In stilte observeren is een luxe.Een die we niet allemaal bezitten, bedenkt James Baldwin wanneer hij in Leukerbad verblijft. Hij reist af naar Leukerbad om in een chalet van de moeder van een vriend te verblijven, om daar te werken aan zijn grensverleggende romanGiovanni's Room. Het is 1951. In Leukerbad vindt hij de stilte die nodig is voor creatie en de dwingende kracht van eenzaamheid die schrijvers de pen in de hand drukt. Weg van zijn geanimeerde leven als Afro-Amerikaanse gay man in Parijs is Baldwin in Leukerbad bovenal vreemdeling. Hij wordt er bekeken door volwassenen, nagefloten en aangeraakt door hun kinderen. Over een groot deel van het Afrikaanse continent heerst nog een koloniaal bewind en Baldwin zelf is het gesegregeerde Amerika ontvlucht. Hij zegt over de dorpelingen: 'In dit alles, waarin men moet toegeven dat er de charme was van oprechte verwondering en waarin er zeker geen element van opzettelijke onvriendelijkheid was, was er toch geen suggestie dat ik mens was: ik was gewoon een levend wonder.'
Er zijn plekken die door hun esthetiek intuïtief de rust van alledaagsheid uitnodigen. Plekken die zo zijn ingericht dat je vanzelf in stilte vervalt, dat je in stilte kunt observeren, omdat de mensen die er leven zichzelf de toestemming hebben gegeven stil te staan. Vaak, maar niet altijd, is rust daar te koop. Ik verblijf op zo'n plek in Almadies, een buitenwijk van Dakar, waar ik een Airbnb boek. Als de taxi in het stikdonker de oprit eindelijk gevonden heeft, gaat de grote witte poort open en achter die poort komt de stem van een Senegalese man vandaan die de taxichauffeur in Wolof bedankt voor zijn werk. Dan draag ik mijn spullen naar de voordeur waar een Zwitserse vrouw de deur opendoet, een nachtlichtje in de welkomsthal aandoet en me in haar waterval van Frans verwelkomt in haar buitenlandse familiewoning.
In het duister van mijn slaapkamer legt ze me uit hoe ik de deur naar de tuin en het zwembad goed dicht moet houden. Als ik haar vraag waar ik mijn koffer kwijt kan, wijst ze naar boven in de kledingkast. De enige manier om daar bij te kunnen is met één been balanceren op het nachtkastje, met de lege koffer op mijn hoofd.
Ik doe een nachtlampje aan en begin met uitpakken.
Baldwins verblijf in Leukerbad is het aanknopingspunt voor het openingsessay in Teju Cole'sKnown and Strange Things(2016, vertaald alsVertrouwde en vreemde dingen),de bundel waarin de auteur en fotograaf spreekt over alle dingen die hij weet en alle dingen die hem vreemd zijn. Hij bezoekt tentoonstellingen, dineert bij pretentieus intellectueel gezelschap in Manhattan, probeert een definitie voor fotografie te vinden en filosofeert over de alledaagse tragedies van het leven. En hij bezoekt Leukerbad, op de verjaardag van Baldwin, waarbij hij als een soort reïncarnatie van Baldwin figureert.
Known and Strange Thingsweerspiegelt Cole's interesse voor literatuur, kunst, fotografie, politiek en cultuur. Essay is het medium waarin Cole uitblinkt voor lezers van mijn generatie en mijn interessegebied. Zijn honger om de wereld die hij te zien krijgt nauwgezet in zich op te nemen, is ook de honger die jonge mensen nu eenmaal te stillen hebben.
Opvallend is de vrijheid die Cole zichzelf in zijn denken geeft, hij observeert de dingen zoals ze zijn en zoals ze niet zijn. Als hij een straatmuzikant in New York trompet hoort spelen, doet het hem denken aan opera. Als hij een nieuwe vulpen uitprobeert, doet hij dat niet zomaar, maar altijd door de eerste zinnen van het middeleeuwse Angelsaksische gedichtBeowolfuit te schrijven.
Dus: wanneer zijn bus naar Leukerbad rijdt, rijdt die niet de straat in, maar de wolken binnen, en tussen de ene wolk en de volgende vangt hij in de verte glimpen op van het Leukerbad waarover hij via Baldwin uitgebreid heeft gelezen. Het is etenstijd en de stad is geen gewone stad, maar een verzameling gele puntjes.
Ze komen dertig minuten na hun vertrek uit Leuk aan. De trein naar Leuk was aangekomen uit Visp, de trein uit Visp was gearriveerd uit Bern, en de trein dáárvoor kwam uit Zürich, vanwaar Cole 's middags was vertrokken. Drie treinen, een bus en een korte wandeling, allemaal door een imposant robuust Zwitsers landschap. Ze bereiken Leukerbad in de schemering. Cole's observaties leggen de nadruk op esthetiek, minder op emotionele beleving. Een van Cole's personages zegt dat als je te loyaal bent aan je eigen lijden, je vergeet dat anderen dat ook doen.
Cole maakt ook van zijn personages de perfecte observanten. In zijn debuutromanOpen City(2016,Open stad)introduceert hij Julius, een jonge psychiater in opleiding, die New York verkent. Julius dwaalt elke avond door de straten en ontmoet bekenden en onbekenden. Het is vanaf het begin duidelijk dat Julius zijn lange wandelingen door de stad maakt om ergens aan te ontsnappen. Julius merkt op hoe kortstondig geluk kan zijn en hoe broos, omdat het gebaseerd is op eenvoudige dingen, zoals een warm restaurant binnenlopen na een regenbui, de geur van eten en wijn, boeiende gesprekken voeren en het zachte daglicht op glanzende houten restauranttafels zien. Deze redelijk voor de hand liggende dingen om je stemming van de ene naar de andere te doen omslaan, voelen voor hem bijna als schaakstukken op een schaakbord. En dat overdreven bewustzijn van schaken met zichzelf doet zijn geluk, zelfs midden in een geluksmoment, een beetje minder gelukkig voelen.
Wat gebeurt er als je jezelftoestemming geeft om te kijken, wanneer je vooral gewend bent om bekeken te worden? Auteur en kunstcriticus Simone Zeefuik schreef afgelopen juni op uitnodiging van Jeanine Berkel een tweedelige liefdesbrief overMoments Contained,het vier meter hoge bronzen beeld van een jonge zwarte vrouw in T-shirt en joggingbroek dat op het stationsplein in Rotterdam staat. De jonge vrouw doet niets. Ze kijkt ook niemand in het bijzonder aan. Simpelweg (be)staan is haar onderscheiding. Het beeld is van de Britse beeldend kunstenaar Thomas J. Price, wiens werk zich typeert door het portretteren van het alledaagse zijn van zwarte mensen, in scherp contrast met beelden van zwarte 'strijd' en 'overleving'.
'Ik verlang naar een zichtbaarheid die ons een erkenning geeft die vreugdevol is', zegt Zeefuik. 'Of op z'n minst een troost brengt, een verlichting die geen vernietiging van ons vraagt of ons herinnert aan onze vernietiging.'
Ze doelt op de westerse publieke ruimte waar op een aantal voorbeelden na, zoals deze beelden van J. Price in Rotterdam en Londen, in het straatbeeld geen monumenten zijn van zwarte mensen die niets doen. Beelden zoals die van J. Price draaien de traditionele rol van kijker en bekeken worden om. Simpelweg bestaan wordt een monumentale aangelegenheid, waardoor je je als kijker gaat afvragen waarom de alledaagsheid van zwarte lichamen eigenlijk zo verwaarloosbaar wordt geacht. Mag een zwart lichaam, monumentaal of anders, simpelweg bestaan en ruimte innemen? Het antwoord is ja, maar het straatbeeld en de beelden die we via populaire cultuur gevoed krijgen doen anders vermoeden.
In de Airbnb in Almadieszie ik Sophie weer. Dat is niet haar echte naam, maar de naam die de Zuid-Afrikaanse beeldend kunstenaar Mary Sibande geeft aan haar beeldhouwwerken van verschillende prototypen vrouwen die in dienst staan van rijke (Zuid-Afrikaanse) gezinnen. Dienstmeiden in de volksmond.
In Sibande's werk zijn de dienstmeiden levensgrote etalagepoppen met het gezicht van Sibande zelf. De kunstenares vormt hun uniformen om tot weelderige Victoriaanse jurken die flirten met het idee dat ze in een handomdraai de plek van 'hun mevrouw' zouden kunnen innemen. De kunstenaar verklaart dat het lichaam, met name de huid en kleding - het uniform, de hoodie, de joggingbroek - de plaats is waar geschiedenis wordt betwist en fantasieën worden uitgespeeld. De optelsom daarvan zijn de stereotypen waarmee een gemiddeld paar ogen de wereld bekijkt. Dat paar ogen wil een groep op de meest algemene en herkenbare manier vertegenwoordigen. En tegelijk wordt die groep onzichtbaar door die generalisatie. Sibande's muze, de 'dienstmeid', wordt traditioneel gezien als een onzichtbaar figuur voor degenen die ze bedient. Ze heeft geen individualiteit en dit wordt in de wereld benadrukt met uniformen, vertekende namen en verwijderde families.
Op de eerste avond krijg ik een rondleiding van de benedenverdieping van het 'bescheiden' expat-onderkomen van de Zwitserse vrouw des huizes. Ik mag die rondleiding opnemen en aan mijn moeder sturen als teken dat ik goed aangekomen ben. Eenmaal aangekomen in de keuken benadrukt de vrouw des huizes: 'We zijn niet altijd thuis, dus mocht je Mariam niet kunnen vinden, dan is dit waar je ontbijt kunt nemen.'
Ze wijst een gedeelte van de keuken aan waar brood en zoet beleg en een tweetal keukenplanken met poedermelk, koffie en thee klaarstaan. 'Je kunt gewoon wat pakken.'
Ik vraag mijn moeder later de naam van de jonge vrouw die voor haar werkte toen ik klein was. Vérédiana, waarschijnlijk een vervorming van Veridien, 'groene andalusiet'. Er loopt een ironisch spoor van kolonisatie door de Rwandese namenregisters, mensen met Franse namen die ze zelf niet geheel (willen) kunnen uitspreken. Ze schrijven het onverstoord zoals ze het fonetisch zouden zeggen in de moedertaal. Zoals een ontspannen tong het toelaat.
Sophie loop ik de volgende ochtend tegen het lijf. Er zingen vogels in de tuin en de tuinman spiegelt zijn fluiten aan hun ritme. Mijn kamer is aan de kant van een schoon zwembad. Het huis blijkt nog indrukwekkender bij daglicht, omheind door bloesem en het hoge metalen witte hek met een poortwachter voor de deur. Mariam is een Senegalese vrouw van eind dertig. Op de dagen dat ze werkt, zo'n zes dagen in de week, bereidt ze een uitgebreid ontbijt voor mij in de hemeltuin. Ze spreekt nooit over een gezin, maar dat kan zijn om degene tegenover haar gerust te stellen over haar toewijding.
Sibande zegt dat als je niet door een dienstmeid bent opgevoed en grootgebracht, je moeder of tante wel als een dienstmeid gewerkt zal hebben. Alle drie zijn waar voor mij. De man des huizes is druk in de weer met thuis-meetings in zijn kantoor. De vrouw des huizes met boodschappen doen in een Franse supermarkt waar ze 'alles hebben'. Mariam staat om de dag het stijve katoen van de kleren van het gezin te strijken op een verouderde strijkplank. Het strijkijzer is ingewikkeld en groot, heeft een aparte waterbak, een soort moederschip dat borrelt en pruttelt en de strijkijzer-ufo van stroom voorziet.
Ze pauzeert als ze me ziet, verrast door mijn jonge voorkomen. Ik ben een ongehuwde jonge vrouw die alleen op reis is, dat is in de wereld synoniem voor 'onbegeleide minderjarige'. Ik ben op zoek naar een plek om die wereld in stilte te kunnen observeren. Zonder mezelf zo uitermate bekeken te voelen. Cole zegt:'To be stranger is to be looked at. To be black is to be looked at especially.'Mezelf terugtrekken in overwegend zwarte ruimtes is daar de remedie voor.'C'est quand vous voulez madame',zegt Mariam, alsof ze mijn gedachten leest, maar verwijzend naar het ontbijt, en ze gaat weer met de ufo en de waterbak in de weer. De vrouw des huizes snelt langs met een zak boodschappen. Mariams handbeweging gaat op en neer. Voor, tijdens en na mijn ontbijt gaat dat nog een tijdje door. Diezelfde avond vertelt de vrouw des huizes me hoe ze nooit meer in Zwitserland zou kunnen leven. Net wanneer ik kan denken dat het iets te maken heeft met alle hulp die ze hier krijgt, kijkt ze me samenzweerderig aan en knijpt haar ogen tot spleetjes. 'Het is het weer daar hè. Al die kou, ik kan er niet meer tegen.'
Ongestoord observeren is een luxe.De jonge vrouw in haar joggingbroek met de handen in de zakken moet ons er volgens Simone Zeefuik aan herinneren dat stilte ook een kwestie van ruimte innemen is. En hoe krachtig het is om deze ruimtes te creëren in het midden van chaos. 'Deze prachtige lof voor het pauzeren, in een ruimte die zo synoniem is met geluid, drukte en haast, is poëtisch. Het is een schoonheid die we vaak missen of haastig voorbijgaan omdat ons is geleerd dat stilte tijdverspilling is in plaats van er een onderdeel van te zijn. Opnieuw leren om niet alleen onze geluiden te waarderen en onszelf te herkennen wanneer we niet worden gepresenteerd in gespectaculariseerde vormen, vereist verbeeldingskracht.'
De man des huizes vertelt me op de derde avond na het avondeten hoe hij het huis waarvoor hij zo'n tien jaar moest sparen zelf heeft vormgegeven. De witgekalkte Casablanca-muren aan de buitenkant. Het ovaalvormige zwembad. De zuilen waarop het balkon van de tweede verdieping staat, op de patio van de hemeltuin met uitzicht op het zwembad. De vrijheid. De vrijheid.
Tijdens dat gesprek trekt hij zijn boekenkast open en overhandigt me Senegalese titels over revolutie, waaronderMaïmounavan Abdoulaye Sadji met als ondertitelpetite fille noire. Over een jonge Senegalese vrouw die haar geboortedorp verlaat om te huwen en te werken in de stad Dakar. 'Voor je onderzoek', zegt hij erbij.
De vrouw des huizes zit aan de eettafel, haar ene oog gericht op een oude krant, het andere op ons gesprek. Hij had meer dan vijftien jaar in Zwitserland versleten, op de universiteit gezeten, zijn vrouw ontmoet. Ik zie het vuur in zijn ogen als hij over zijn jeugd in Senegal spreekt, het vuur zie ik doven als hij over zijn jaren in Europa praat. In de grond van de familiewoning investeerde hij een tiental jaar eerder, toen hij wist dat hij terug zou gaan. Om een ongestoord leven te leiden, met toestemming om naar jezelf te kijken, kun je het beste op tijd beginnen met sparen, lijkt hij mij te willen vertellen. Vaak, maar niet altijd, koop je die ruimte met jeugd.
'Bon, moi je vais dormir',kondigt de vrouw des huizes aan, en laat ons diep in gesprek achter. Ze loopt blootsvoets de betegelde woonkamer uit, de welkomsthal in en klimt de trap op de nacht in.
Als ik later die weeklaat thuiskom met de taxi, fluiten er mannen aan de poort die even potdicht lijkt te blijven. Er klinkt wat kabaal en de chauffeur ruziet binnensmonds met de fluitende mannen, om niemand wakker te maken.
Ik ben opvallend gekleed en lichtelijk aangeschoten. De poort gaat eindelijk open. Erachter verschijnt een jongeman en als ik in zijn richting loop, vraagt hij of alles oké is, of ik lastiggevallen ben. In het ganglicht zie ik dat hij een tiener is.
Hij spreekt me aan met u, zoals je dat doet als je spreekt met een ongehuwde vrouw van wie je de leeftijd niet kunt inschatten, maar die ergens tussen de leeftijd van je ouders en die van jouzelf in moet liggen. Dit zal de zoon zijn over wie de vrouw des huizes het in haar Airbnb-oproep had toen ze sprak van 'een gezellig mixed gezin in een buitenwijk van Dakar'. Ik glimlach en bedank hem voor zijn goede zorgen.
Teju Cole mist de zwarte lichamen in publieke ruimtes. Met name in de ruimtes die hem fascineren: de musea, de literatuur, de pretentieuzedinner partiesin Manhattan. Om in stilte te kunnen observeren moet je onzichtbaar zijn. Dat probeert Teju Cole zichzelf te maken, de stille observant. Dat is bijzonder, omdat het zijn van een vreemdeling het moeilijk maakt jezelf onzichtbaar te maken. Je kunt zelden ononderbroken observeren, omdat je zelf de geobserveerde bent.
Maar misschien is het juist dat eeuwige bekeken zijn dat Cole de wereld zo nauwgezet doet bekijken. Cole geeft zichzelf het fundamentele recht om alledaagse dingen te observeren. Soms zijn het de grote tragedies van het leven, zoals ouderdom en de dood. Maar meestal spreekt hij over de onopvallende maar doordringende tragedie van het bestaan: dat het er is, dat het doordendert, en dat je op de meeste dagen bar weinig overkomt, tenzij je dat overkomen opzoekt.
Dat is ook hoe zijn literatuur leest, als verhalen die je overkomen, maar die je net zo goed niet hadden kunnen overkomen. En die je zelfs kunnen vervelen, omdat ze druk bezig zijn met doordenderen. Met zijn observerende schrijven werkt Cole door de gevoelens van bestaan in de wereld heen. Het zijn van een zwarte man in de wereld, het zijn van een levend wonder. Het dichtstbijzijnde van God.
Cole zegt altijd zo observerend te zijn geweest. Hij verwijst naar het moment dat hij zijn kerkelijke opvoeding vaarwel zei. Van God los zijn liet het soort leegte achter die vraagt om een andere manier van troost vinden voor het leven. En dat iets vond hij in luisteren naar wat de God in de wereld om hem heen te zeggen had. Poëzie, of dingen die doordrongen zijn van een oprechte poëtische geest, is volgens hem geen vervanging voor religie, maar houdt de wereld wel drijvende.
Op de vierde ochtendkomen mijn Senegalese vrienden me ophalen terwijl ik nog aan mijn ontbijt zit.'T'es là?'appen ze. 'We staan voor de poort van de villa.' De vrouw des huizes vraagt of ze ook thee of koffie lusten. Het is zondag, Mariams vrije dag. Ze antwoorden ja en sluiten zich aan bij de ontbijttafel. Als een van hen een broodje van de broodplank op tafel pakt, voel ik de helderblauwe ogen van de vrouw des huizes in mijn rug branden. Ze roept me bij haar. Het is niet de bedoeling dat ik mijn gezelschap voed. Daarvoor had ze onvoldoende rekening gehouden tijdens het boodschappen doen. Niet dat het erg is, maar het is wel zo fijn als er genoeg overblijft voor haarzelf en haar gezin.
'Het is juist omdat ze naar niemand kijkt dat ik weet dat we worden gezien', zegt Zeefuik overMoments Contained. 'Niet bekeken, maar begrepen in onze verlangens om onszelf te zien in de landschappen van de steden waar we deel van uitmaken.' Om jezelf toestemming te geven naar jezelf te kijken, heb je verbeelding nodig. Die kan komen in de vorm van jezelf zien deelnemen in het straatbeeld, zonder uitzonderlijke aanleiding of urgentie. Op de manier waarop bestaan alleen voldoende onderscheiding geniet. Besluiten om naar jezelf te kijken vereist volgens Zeefuik visie, zorg en tederheid. De tederheid van babyhaartjes op een vier meter hogepetite fille noire. 'Want zelfs zonder haar voetstuk is het meer dan vakmanschap, meer dan niet alleen kritiek leveren. Het is een manier om eurocentrische verbanden tussen schaal, materialen, vorm en belang te weigeren. MetMoments Containedbiedt J. Price ons onszelf in een van mijn favoriete vormen van rust: ongestoordheid.'
Vaak, of zeg maar altijd, koop je die ruimte met revolutie.
Op de dag van mijn vertrek breekt er iets. Het geduld van de vrouw des huizes die me verzekert dat zij en haar man een lunchafspraak hebben met vrienden en mij helaas op de stoep zullen moeten zetten als mijn taxi niet op tijd komt. Het nachtkastje dat mijn gewicht geen tweede keer aankon. Het tijdstip waarop ik had afgesproken met mijn vrienden die niet durfden te vertellen dat ze geen geld voor een tweede taxi naar Almadies hadden, zodat ik mijn taxi eerst naar hen en dan naar mezelf moest sturen. Het geduld van de man des huizes die besluit mij, mijn vrienden, en al mijn bagage af te zetten bij mijn volgende verblijfslocatie, in de familieauto, zodat ze alsnog te laat zullen komen. De stilte, als we de vier deuren van de grote zwarte jeep dicht hebben geslagen en hij een diepe zucht laat vallen en de motor aandraait.
Maggie Janik | Teju Cole wil de wereld nauwgezet in zich opnemen