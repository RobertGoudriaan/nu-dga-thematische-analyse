Voetgangers eerst, maar niet in het Koerdisch

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
15 augustus 2024
Diyarbakir -De gemeente Diyarbakir in Zuidoost-Turkije heeft de witte verf weer tevoorschijn gehaald om 'Hêdî' en 'Pesi peya' op de straten te kalken. Het was een dag eerder op last van de plaatselijke gouverneur verwijderd. De woorden betekenen niets politieks: hêdî betekent 'langzaam', 'pesi peya' betekent 'voetgangers eerst'. Het is de taal, Koerdisch, die het probleem is. Verboden!
De gemeente Diyarbakir is niet de enige Koerdische stad die opnieuw aan het verven is geslagen. Het begon in Van, tegen de Iraanse grens, waar een Turkse burger met de zegen van de antiterrorismepolitie - die hij van tevoren had geraadpleegd - hêdî en pesi peya overschilderde. Dat inspireerde gouverneurs, die allemaal van akp-huize zijn en dus Erdogan-gezind, in Diyarbakir en Mardin maar ook in een aantal kleinere steden het Koerdisch te laten verdwijnen. Alleen het Turkse 'Yavas' en 'Önce yaya' bleven staan.
Gekozen Koerdische burgemeesters hebben officieel bezwaar aangetekend, net als advocatenverenigingen in verschillende steden. Ze voelen de urgentie omdat ook Koerdische dans en muziek weer ouderwets onderdrukt worden: de afgelopen weken zijn er tientallen Koerden opgepakt die op straat of zelfs op een besloten bruiloft Koerdische liederen zongen en de Koerdische 'govend' dansten, al dan niet vergezeld van een politieke slogan. 'Propaganda voor een terroristische organisatie' is dat.
De Koerdische taal en cultuur zijn in Turkije nooit expliciet verboden geweest. Immers is decennialang het bestaan van Koerden als zodanig ontkend, en wat niet bestaat, kun je niet verbieden. Grondwet en wetboeken, inclusief de verkeerswetten dus, stellen dat in Turkije de taal Turks is en de cultuur en tradities ook, en dat daarvan mag niet worden afgeweken. Wie wel afwijkt, doet aan separatisme, en dat staat weer gelijk aan terrorisme. Vandaar dat uitingen van Koerdische taal en cultuur onder de terrorisme-wetgeving worden vervolgd.
Zo lang als het duurt worden automobilisten weer in het Turks én Koerdisch gemaand langzamer te rijden en voetgangers voor te laten gaan. Maar de kans dat de staat het erbij laat zitten is klein.