Schalks

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
5 oktober 2023
KUNST Wybrand Hendriks
Wybrand Hendriks (1744-1831) werd in 1785 aangesteld als 'kastelein' van Teylers Museum, de instelling in Haarlem die de doopsgezinde koopman Pieter Teyler (1702-1778) had opgericht 'voor de bevordering van kunst en wetenschap'. Hendriks was in Amsterdam opgeleid als behangselschilder en had zich aan de Stadsacademie ontwikkeld tot een veelzijdig kunstenaar. Hij trouwde met Agatha Ketel, de weduwe van de schilder Anthonie Palthe, en nam met haar de leiding in de behangselfabriek van wijlen haar echtgenoot. De baan die hij daarna kreeg in Teylers was niet te versmaden: een goed salaris, een ruim huis met atelierruimte aan de Damstraat, een enorm netwerk van welgestelde Haarlemse intellectuelen, plus de opdracht de collectie niet alleen te bewaren, maar ook te verrijken.
Mede dankzij Hendriks verwierf Teylers tekeningen van Rembrandt en Michelangelo; hij maakte ook tientallen kopieën naar zeventiendeeeuwse meesters, Frans Hals voorop.
De tentoonstelling laat de prettige omstandigheden zien waarin Hendriks floreerde en de dingen die zijn belangstelling hadden. Hij was een handige aquarellist, vooral in landschappen, hij was ook een kwieke portrettenmaker. Er is een galerij van leden van de Haarlemse Teekenacademie, getekend in krijt, die allemaal even treffend en natuurlijk zijn. Dat laatste speelt eigenlijk door alles: in al zijn werk zit een nieuw soort 'natuurlijkheid' die typisch lijkt voor de periode en het vooruitstrevende milieu. Het lijkt de dames en heren die zich door Hendriks laten portretteren opvallend weinig te schelen dat hij ze voldaan en zelfingenomen toont (mijnheer en mevrouw Feitama-De Haan zelfs gewoon nors, vadsig en narrig). Evenzogoed bereikt hij een vrolijke ontspanning in de portretten van de acteur Adriaan van der Willigen en de ondernemer Jan Swaving, sterker nog: daar zit onmiskenbaar humor in. Zijn eigen kop, die hier een paar keer in zelfportret voorbijkomt, is schalks, ook als hij zichzelf afbeeldt met zijn vrouw. Dat lijkt een vermanend gesprek te zijn, maar bij Hendriks twinkelt er iets stouts in de blik, en zijn vrouw gelooft 't allemaal wel, die praatjes van hem.
Je kunt die ongedwongenheid in verband brengen met de geest van verlichting die in die jaren in de kring van Teylers genootschap moet hebben geheerst. Dit waren lieden met een frisse kijk op de werkelijkheid, op de natuur, maar ook op de economie, de staatsinrichting en de politiek. Hendriks hoorde tot de burgers die in 1787 en 1795 de wapens opnamen voor de patriottische zaak en zich inzetten voor soepuitdeling onder de armen.
In die sfeer maakte Hendriks een paar hoogst originele schilderijen. Daaronder is een waar meesterwerkje,Interieur met een slapende man(1815-20). Je herkent daarin natuurlijk de erfenis van Vermeer en De Hooch, de setting van burgers in een doodgewoon vertrek met een open raam, maar bij Hendriks is de oude heer die bijna een kwart van het beeldvlak inneemt zachtjes ingedommeld en voorover gezakt, de pijp nog in de mond. Zo'n schilderij bestond nog niet vóór Hendriks. Het grote verleden is nog overal, maar hier komt iets nieuws aan.
Koen Kleijn
Wybrand Hendriks was hier!
Teylers Museum, Haarlem, t/m 7 januari,https://teylersmuseum.nl
Teylers Museum | Zelfportret van Wybrand Hendriks met zijn echtgenote Agatha Ketel, 1791-1802. Olieverf op paneel, 35,6 x 48,9 cm