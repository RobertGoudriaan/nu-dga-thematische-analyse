Te weinig, te laat Dichters&Denkers

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
2 mei 2024
Als Nederland in de oorlog minder dociel en onverschillig was geweest, hadden meer joden kunnen onderduiken of vluchten, zo laten Michal Citroen en Loes Gompes zien inEen adresenDe vlucht wordt duur betaald.
Er zijn van die aannamesover het verleden die met geen geschiedschrijving weg te krijgen zijn. Dat de joden zich in de oorlog als makke schapen lieten deporteren en vermoorden is er een van. Onbegrijpelijk, oordeelde men achteraf. Want dat een heel volk zich zomaar naar de slachtbank had laten afvoeren, moest toch wel duiden op een zekere gelatenheid, om niet te zeggen op een onvaderlandse lijdzaamheid.
Dat een historicus als Jacques Presser inOndergang,het even gedetailleerde als verpletterende verslag van de jodenvervolging in ons land, bewees dat er wel degelijk joods verzet bestond, kreeg geen plek in de algemene herinnering. Dat zijn collega Loe de Jong in zijn geschiedwerk over de Tweede Wereldoorlog duidelijk maakte hoe onontkoombaar, mede dankzij de vaderlandse participatie, de vervolging was; het maakte weinig uit. Ze - de joden - hadden het laten gebeuren, met bovendien de medewerking van hun eigen Joodse Raad, het orgaan dat alle Duitse maatregelen als onvermijdelijke laatste oordelen doorgaf aan de joodse bevolking.
Maar toch. Vele historische deelstudies over de aanloop tot de shoah in ons land en een televisieserie en boek over de Joodse Raad verder (Bart van den BoomsDe politiek van het kleinste kwaad)neemt het begrip toe dat het ingewikkelder ligt. Het besef groeit dat oordelen over handelingen en houdingen in oorlogstijd allereerst kennis vereist. En het is juist daarom zo goed dat er onlangs twee studies verschenen die aantonen hoe gecompliceerd en bovenmenselijk moeilijk het destijds was voor degenen op wie de nazi's het voorzien hadden. Het een is een groot boek dat niet alleen de pretentie heeft het drama van de onderduik in al zijn geledingen te beschrijven, maar dat die pretentie ook volledig waarmaakt. Het ander is het verslag van een kleiner verhaal over joodse vluchtelingen dat evenwel veelzeggend blijkt voor de positie van de joden in '40-'45.
Wat beide auteurs verenigt is dat ze de geschiedschrijving van de vervolgden niet afzonderen van die van het niet-vervolgde deel van Nederland. Hun verhaal is ook ons verhaal, in tegenwerking, laksheid en hulpverlening, en in gedeelde ervaring met politiek en bestuur.
Een adresvan historicus en journalist Michal Citroen is een soort vervolg op haar eerdere boek over de kille ontvangst van de teruggekeerde joden na de oorlog met de veelzeggende titelU wordt door niemand verwacht,waarin Nederlanders zich erover beklagen dat 'juist mijn jood terug moest komen'. Ging dat, kort gezegd, over de lotgenoten van haar opa die Auschwitz had overleefd, in haar nieuwe boek zoekt ze in de verhalen van talloze onderduikers het verhaal van haar ondergedoken vader, waarvan ze als kind niet begreep waarom hij het zo moeilijk had - hij had toch niet in Auschwitz gezeten, maar hier verstopt de bevrijding afgewacht?
Als diepongelukkig pubermeisje uit een getraumatiseerde familie komt ze niet op het idee om hem te vragen hoe hij de oorlog, die toch vooral te boek stond als opa's oorlog, had overleefd. Wat ze wel wist, van die ene keer dat hij er zelf over begon, was dat hun huis was leeggeroofd, hij zijn familie was kwijtgeraakt en bij talloze vrienden had aangebeld die hem allemaal de deur hadden geweigerd. 'Wegwezen Hans, en niet meer hier komen' en 'een van die jongens van Citroen is hier!' was wat hij hoorde achter luikjes van deuren die gesloten bleven.
De gebeurtenis moet in haar hoofd zijn blijven hangen en een gaatje hebben geprikt in de vanzelfsprekende hiërarchie, met haar grootvader op de bovenste en haar vader op de onderste tree van oorlogsleed. En nu is er dan dit boek, Een adres,dat voor zover achterhaalbaar het drama van haar vader vertelt, maar dat vooral de onderduik reconstrueert als fenomeen, of om in de geest van de auteur te blijven als Nederlands-joods fenomeen. Dat lijkt een verwaarloosbare nuance, maar dat is het niet. Want, zo benadrukt de auteur, het waren (vooral) Nederlandse joodse staatsburgers die werden ontrecht, vervolgd en deels onderdoken, het was een Nederlands-joodse organisatie die daarin een even tragische als grote rol speelde, en het waren Nederlandse Nederlanders die bij dit alles meewerkten, tegenwerkten of niets deden.
We lezen over het vooroorlogse heilige geloof in de neutraliteit, dat volgens de auteur een klimaat van onachtzaamheid schiep, over de paniek, de zelfmoordgolf in mei '40, en over de vluchtpogingen van joodse gezinnen - het onderwerp dat in het andere boek een heel eigen drama blijkt. We komen te weten hoe op de militaire nederlaag een soort civiele ambtelijke overgave volgt, en hoe bestuurlijk Nederland besmet raakt met het motto: 'op je post blijven om erger te voorkomen'. Zaken die de auteur niet als eerste benoemt, maar die in dit boek over het ergste kwaad uit de oorlog een extra pijnlijke lading krijgen. Ze plaatst de onderduik in de geschiedenis van '40-'45 omdat alleen zo te begrijpen is waarom hij zo traag en laat op gang kwam en relatief beperkt bleef -too little, too late,schrijft Citroen (bijna 107.000 joden zijn gedeporteerd, nauwelijks 5500 keerden er terug, 25.000 tot 28.000 doken er onder, waarvan 16.000 tot 17.000 de oorlog overleefden).
Welbeschouwd behandelt Citroens boek twee periodes. Eerst is er de tijd van de cultuur van gehoorzaamheid, waarop een periode van in omvang bescheiden losmaking van die gezagsgetrouwheid volgt. En van die gezeglijkheid is de Nederlandse samenleving tot diep in haar haarvaten doordrongen. 'Elke keer een beetje meewerken aan de ondergang', zo vat Citroen het ambtelijke vaderlandse handelen en niet-handelen samen in een pesterig geladen, bijna presseriaans zinnetje zoals ze er meer schrijft.
En wat misschien wel het schokkendste van dit boek is: ook de Joodse Raad blijkt ermee geïnfecteerd. Van het verspreiden van de jodenster tot en met de rugzakken ento do-lijstjes voor wie op transport moest, was de raad volgzaam (om te vertragen, om hoop te geven, en om te begeleiden). De raad sprak zelfs een gebod uit tegen het onderduiken omdat de hele joodse gemeenschap erdoor in gevaar zou worden gebracht, en verhief het woord zelf tot een taboe. Als het een keer tijdens een vergadering valt, wordt de bijeenkomst onmiddellijk geschorst. 'Dit woord past niet in ons vocabulaire', sprak voorzitter Cohen.
Het tragische is dat deze lankmoedigheid doorsijpelde naar onder. Wanneer een betrouwbare schoolvriend de gewone joodse jongen Eli Asser (de latere tekstschrijver van tv-series als't Schaep met de 5 pooten)op straat ernaar vraagt,
krimpt deze alleen al door gebruik van dit woord ineen.
De historicus Micha Citroen laat ons maar één conclusie: het 'meewerken' van de Joodse Raad past akelig goed - als het er al niet een gevolg van is - bij onze kenmerkende neiging tot volgzaamheid en medewerking, en valt dus niet zozeer de joodse maar de Nederlandse cultuur aan te rekenen. Dat is een belangrijk en vernieuwend inzicht.
De algemenere omslag van volgzaamheid naar verzet vindt plaats wanneer in april-mei '43 deArbeitseinsatzafgeroepen wordt en de georganiseerde onderduik pas echt van de grond komt, op het moment dat de meeste joden al zijn afgevoerd. Ondertussen waren er steeds meer joden die het erop waagden, en waren er ook meer groepen - uit het studentenverzet en vaak uit christelijke kring - die een schuilplaats aanboden. 'Dat onderduiken de enige kans was om te overleven was de eerste horde die genomen moest worden, de eigen wil loslaten de volgende', schrijft de auteur. De overlevingskansen van ondergedokenen waren tien keer groter dan van gedeporteerden en vijftig keer groter dan van gedeporteerden naar Auschwitz of Sobibor. Want wie eenmaal duikt levert de oude persoon in voor een nieuwe die zich alles moet laten welgevallen op het risico van weggestuurd worden. En ze laat zien hoe het proces van onderduiken verloopt, wat je allemaal moet overwinnen om het te durven, dat je geld moet hebben, contacten, aanmoediging van familie, moed om alles achter te laten, en vooral een adres.
Dankzij een enorme hoeveelheid dagboekfragmenten en opgetekende interviews maken we kennis met de 'schuilmensen'. Ze maken zichzelf onzichtbaar, passen zich aan, leven in een klein hok dicht op elkaar, brengen dikwijls hun kinderen elders onder en weten niet of ze hun kroost ooit nog terug zullen zien, en redden het zo tot de bevrijding. 'Soms geloof ik dat ik op het randje van krankzinnigheid leef', schrijft een onderduiker.
Een ander krijgt een conflict met de onderduikverlener omdat hij een peer wil schillen waarvan de huiseigenaar weet dat juist vlak onder de schil de meeste vitamines zitten - 'de les die ik uit het peerincident trok was', noteert de ondergedokene in een terugblik, 'dat men bij het aanvaarden van iemands gastvrijheid zich tegelijkertijd naar het hele complex van de levensopvattingen van de gastheer heeft te richten'.
Weer een ander maakt mee dat een boer hem een slaapkamer met bed aanbiedt als hij zich tot het christendom bekeert, in het andere geval moet hij in de stal tussen de dieren slapen (een verhaal dat in de dagboeken en gesprekken verschillende keren terugkeert). De vader van de auteur ten slotte wordt al dan niet gevraagd of gedwongen - de schrijfster heeft het niet kunnen achterhalen - om tijdens zijn onderduik in de Achterhoek als koerier op pad te gaan, waarop hij wordt gepakt, zwaar mishandeld en, tot zijn geluk, weer wordt vrijgelaten. Er was engelengeduld en vooral veel lef voor nodig, schrijft de auteur, om onder te duiken.
Voor vluchten geldt uiteraard hetzelfde, zo blijkt uitDe vlucht wordt duur betaaldvan journalist Loes Gompes. Zij volgt in haar boek de vlucht van haar familie en een bevriend gezin. Haar opa besluit al in 1940, na het lezen vanMein Kampf,dat ze als joden weg moeten wezen, de bevriende opa besluit zulks op maandag 13 juli 1942, één dag voor de grote razzia in de binnenstad en Amsterdam-Zuid. Via VichyFrankrijk en Portugal weten beide gezinnen respectievelijk in Nederlands-Indië en Jamaica terecht te komen, waar het ene in een jappenkamp en het andere in een relatief luxe resort de oorlog overleeft.
De weg ernaartoe zit vol gevaren en is geplaveid met naargeestige ambtelijke en semi-ambtelijke tegenwerking. Telkens horen ze dat vergunningen, doorreisvisa en andere noodzakelijke papieren vanwege allerlei verdragen en afspraken nog niet of helemaal niet kunnen worden afgegeven. Precisiedwang regeert waar soepelheid gepast zou zijn. Dat ze het redden is doorgaans te danken aan eigenzinnige eenlingen als de joodse zelfbenoemde diplomaat Sally Noach die in Lyon alles voor de met Gompes bevriende joodse familie regelt waartoe de regelvaste officiële Nederlandse vertegenwoordigende instanties niet in staat zijn.
De schrijfster volgt de families op de voet en schetst de onzekere, bange en ook soms onwerkelijk luchthartige sfeer in de vluchtelingengemeenschappen treffend, tegelijkertijd geeft ze een ontluisterend beeld van de Nederlandse vertegenwoordigers en gezagsdragers in den vreemde. Het regent ruziemakende jonkers en baronnen in dienst van Hare Majesteit en antisemitisme blijkt tot in de hoogste diplomatieke kringen heel gewoon. 'Ze lijden vaak aan een hinderlijke combinatie van joodse en socialistische opvattingen', noteert een minister in ballingschap over joodse vluchtelingen. Jonkheer Van Lidth de Jeude, regeringscommissaris voor vluchtelingen en later minister van Oorlog in Londen, heeft het in zijn dagboeken over 'pretentieuze joden' en 'jodenbengels'.
Het min of meer vanzelfsprekende alledaagse antisemitisme in deze kringen wordt ook opgetekend door Sally Noach, die in het laatste oorlogsjaar naar Londen weet te vluchten. Er hadden, zo concludeert hij in een rapport dat hij op eigen initiatief schrijft en aan Wilhelmina aanbiedt, veel meer vluchtelingen gered kunnen worden als de Nederlandse ambtenaren zich sterker hadden ingezet en het lef hadden gehad om meer buiten de gebaande paden van de traditionele diplomatie te opereren. De geboden hulp bleek vaak te laat en halfhartig en ze mocht niets kosten. In plaats van de beschikbare goudvoorraden aan te wenden voor de opvang van vluchtelingen, deed het Nederlandse kabinet in Londen een beroep op fondsen, met name van joods-Amerikaanse particulieren, die met miljoenen over de brug kwamen.
De berooide vluchtelingen werden geacht na de oorlog hun 'schulden' aan de overheid terug te betalen. Zo kreeg de grootvader van de schrijfster, voordat hij mocht inschepen naar de vluchtbestemming, van een ambtenaar achter een tafeltje een lijst voorgeschoteld met alle voor hem en zijn familie gemaakte en nog te maken kosten door de Nederlandse regering, of hij die schuldverklaring maar wilde ondertekenen, luidde het bevel op verzoek.
Beide boeken dwingen tot eenzelfde slotsom: waar medemenselijkheid de juiste houding zou zijn geweest, verschool men zich achter formalisme en beriep men zich, in het beste geval, op overmacht.
Het roept de vraag op of de joodse geschiedenis - door Citroen terecht tot de Nederlandse gerekend - destijds ook als zodanig werd ervaren. 'Realistischer is het om vast te stellen dat de problemen van de joden een "side story" waren', schrijft ze zelf. De omgang van overheidswege met de vluchtelingen - door Loes Gompes pijnlijk nauwgezet beschreven - wijst in die richting en evenzo het betrekkelijk geringe aantal joden aan wie onderduik werd verleend (wat uiteraard niet afdoet aan de moed van wie wel 'een adres' ter beschikking stelden). 'Was er bij die acht miljoen Nederlanders geen plaats voor anderhalf tot twee procent joden?' vraagt Citroen zich af in een van de vele voor haar typische retorische zinnetjes die in PressersOndergangniet zouden hebben misstaan.
Ze laat zien hoe de onderduikers door onder te duiken verzet pleegden tegen de polderstroom van dociliteit in, waardoor ook de Joodse Raad was aangestoken. Presser gaf de vermoorde joden een gezicht, Michal Citroen gaf de ondergedoken overlevenden een stem.
Bij talloze vrienden had hij aangebeld, ze hadden hem de deur geweigerd. 'Wegwezen Hans, en niet meer hier komen'
... MICHAL CITROEN Een adres: De geschiedenis van de joodse onderduik Alfabet, 637 blz. LOES GOMPES De vlucht wordt duur betaald: De oorlogsgeschiedenis van twee joodse families Alfabet, 363 blz.