Vrijdenkers

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
26 september 2024
KUNST het kleedje

Deze maand kwamWhat's Next? The Future with Bill Gatesonline op Netflix, waarin Gates naar de toekomst kijkt en klimaatverandering ziet, inkomensongelijkheid en feitenvrije politiek. De eerste aflevering gaat over artificiële intelligentie,What Can AI Do for Us/to Us?De datacenters die nodig zijn om AI te laten draaien komen niet aan bod. Wel de verwachting dat AI de klimaatproblematiek zal oplossen. Gates belichaamt een tech-optimisme dat ik met bewondering en wantrouwen onderga. Merkwaardige sprong in de tijd: naar de jaren vijftig van de vorige eeuw. Toen werd er door Albert Daan en Tiets Daan-Stiemens, vrijdenkers, beiden als arts opgeleid en woonachtig te Deventer, ook naar de toekomst gekeken. De ontheemding van de Tweede Wereldoorlog achter zich latend, vol van de geest van de wederopbouw, stichtten ze een gezin. Het plan om uiting te geven aan hun vertrouwen in de menselijke rede liep al langer met hen mee. Ze wilden de geschiedenis van de aarde en het menselijke denken visueel uitwerken. Een bezoek aan het wandkleed van Bayeux in Normandië en Ernée 't Hooft, beroemd contemporain handwerkster, leidde tussen 15 oktober 1953 en 1 maart 1959 tot het prachtig kleurrijk borduren van hun plannen op 28 meter olifantengrijs grof linnen, 45 centimeter breed. Ze lieten zich onder andere inspireren doorA Short History of the Worldvan H.G. Wells. Het kunstwerk dat dit opleverde noemden ze, zoals dat gaat in familietaal - of zoals Virginia Woolf het noemde:
'little language' - het kleedje. Het understatement als stijlvorm is volstrekt incongruent te noemen met onze tijd.
Het kleedjeis tot eind oktober te bekijken in een zijbeuk van de Walburgiskerk in Zutphen. En gelukkig zijn er verklarende en ondersteunende teksten, want het zijn drie sporen die over dat linnen lopen. Alle drie even barstensvol beelden en informatie, en niet alles is in een oogopslag te lezen of te begrijpen. Onverwacht roerde het me. Is het de volle omvang ervan, of het prachtige handwerk, en kleurgebruik, de precisie en de toewijding? Dat geliefde fictieverhalen er een plek in hebben,Nils Holgerssonbijvoorbeeld? Of het rotsvaste geloof in de ratio dat spreekt uit hun selectie, die stevige verankering van hun optimisme? Linnaeus krijgt op 4/5 een kleine verwijzing onderin, en iets van zijn geest ademt door het geheel. Die hele onderneming, om te ordenen, onder te brengen, achter elkaar te zetten, die helehistory of consiousnesszichtbaar te maken, eindigend in de jaren zestig, verbluffend is het, dit stripverhaal, dat al die jaren hoog in de woonkamer van de Daans hing en na verhuizing een leven op de plank was beschoren.
Hadden ze tot nu geleefd, dan zou Bill Gates er allicht opgekomen zijn, maar je kunt het wereldwijde web zelf ook zien als een kleedje natuurlijk, de voortzetting, gemaakt door miljoenen handen.
Han van Wieringen
het kleedjevan Albert Daan en Tiets Daan-Stiemens is t/m 25 oktober te zien in de Walburgiskerk in Zutphen