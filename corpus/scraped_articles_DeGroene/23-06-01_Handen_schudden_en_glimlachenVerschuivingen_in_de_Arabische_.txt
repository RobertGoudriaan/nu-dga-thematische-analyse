Handen schudden en glimlachen Verschuivingen in de Arabische wereld

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
1 juni 2023
Sinds Amerika afstand neemt van het Midden-Oosten vallen de vijanden elkaar in de armen. Vier Arabische landen drukten Israël aan de borst, Iran en Saoedi-Arabië begroeven de strijdbijl, Assad is weer welkom. Gloort er een nieuw Midden-Oosten?
Het zag er gemoedelijk uit, voor de diplomatieke coup van het jaar. In Beijing stond deze lente een Chinese diplomaat met links naast hem, in galakostuum, een Iraanse onderhandelaar en rechts, in traditioneel Arabisch gewaad, zijn Saoedische tegenhanger. Iran en Saoedi-Arabië waren decennialang gezworen vijanden, maar nu stonden de mannen minzaam glimlachend hand in hand. De Verenigde Staten, die als machtsmakelaar van het Midden-Oosten zestig jaar lang zulke akkoorden begeleidden, waren nergens te zien.
Niet alleen diplomaten leggen nieuwe routes af in het Midden-Oosten. Vliegtuigladingen vol luidruchtige Israëlische vakantiegangers landen dagelijks in de Verenigde Arabische Emiraten en profiteren van Israëls eerste 'warme vrede' met een buurland sinds zijn oprichting. Sinds de Emiraten en Israël in 2020 de 'Abraham-akkoorden' sloten, hebben meer dan een half miljoen Israëliërs de reis gemaakt. Binnenkort zullen er tussen de landen twintig vluchten per dag zijn. Drie andere Arabische landen sloten zich bij de overeenkomst met Israël aan en de mogelijkheid wordt onderzocht of Saoedi-Arabië erbij komt - nog maar kort geleden ondenkbaar.
Het grootste conflict van de regio, dat in Jemen, lijkt na negen jaar oorlog en bijna vierhonderdduizend doden ook richting vrede te gaan. Syrië is weer in de familie opgenomen. Landen die een paar jaar geleden vooral vijanden en weinig vrienden hadden, zoals Turkije, bewegen zich weer soepeler in wat decennialang de meest gespannen regio van de wereld was. En de toenadering betreft niet alleen politiek en toerisme: Saoedi-Arabië en de andere Golfstaten investeren vorstelijk in Egypte, Jordanië en andere buurlanden en schetsen visies voor een economisch geïntegreerde, innoverende regio die nog twintig jaar leverancier is van de wereldwijde brandstofeconomie en daarna klaar is voor de toekomst.
Het sleutelwoord is autonomie. 'Er is een wijdverbreid gevoel dat het Midden-Oosten veel meer op zichzelf aangewezen is dan hiervoor. Dat de landen zelf een nieuwe modus vivendi moeten vinden', zegt de Britse Midden-Oosten-expert Kristian Coates Ulrichsen, schrijver van diverse boeken over de Arabische wereld, in een telefonisch gesprek. 'Er waren al eerder momenten van regionale toenadering. Maar deze keer is het anders, omdat alle landen heel duidelijk zien dat de Verenigde Staten minder betrokken zijn dan ze zeventig jaar zijn geweest. Er opent zich een ruimte die er niet eerder was.'
Twijfels zijn er ook. Een eerder hoogtepunt van regionaal zelfvertrouwen en inkomsten uit olie, in de jaren zeventig, liep uit op autoritaire regimes en zelfverrijking, wapenwedlopen, grote economische ongelijkheid, politieke islam en stagnatie. Israël is bij de 'straat' in het Midden-Oosten veel minder populair dan bij de elites. Niemand vertrouwt Iran; de sociale en economische problemen die mensenmassa's op de been brachten in 2011 en 2019 zijn niet weg. En de regio heeft een lange traditie van rivaliteit en ijdelheidsprojecten. Was het wegstappen van de VS echt de sleutel om al die problemen op te lossen?
Centraal in het nieuwe Midden-Oostenstaan de torenhoge ambities van Saoedi-Arabië. Om daar een voorproefje van te krijgen hoef je alleen maar op je computer te zoeken naar 'Neom', en op een filmpresentatie te klikken van 'The Line'. Deze futuristische Saoedische stad is in essentie een spiegelende, kaarsrechte muur van 170 kilometer lang, vijfhonderd meter hoog (anderhalf keer de Eiffeltoren) en tweehonderd meter breed. Daarbinnen komen volgens de plannen negen miljoen mensen te wonen die emissieloos en circulair leven, bevrijd van de vervuiling en inefficiëntie van het verleden. Een half jaar geleden is begonnen met de voorbereidingen voor de bouw.
The Line maakt deel uit van Vision 2030, een groots plan dat de Saoedische kroonprins Mohammed bin Salman in 2016 ontvouwde. Simpel gezegd betekent het: Saoedi-Arabië met oliegeld klaarstomen voor een toekomst (vanaf 2030) waarin het land niet meer van olie afhankelijk is. In de Arabische olielanden heerst opluchting dat de wereld na de Russische invasie van Oekraïne de brandstofeconomie weer heeft omarmd. Voorlopig: velen zijn ervan overtuigd dat de energietransitie weliswaar is uitgesteld, maar er wel aankomt.
Met een royale scheut huichelachtigheid presenteert Bin Salman Saoedi-Arabië als een land dat het klimaatprobleem via Vision 2030 gaat oplossen. Daarnaast moet het plan Saoedi-Arabië een dynamische en innovatieve economie opleveren, publieke diensten zoals onderwijs en gezondheidszorg de beste van de wereld maken, het land een knooppunt maken van internationale handel en voor een zachter imago zorgen dan dat van publieke executies en zweepslagen voor rijdende vrouwen.
Hoewel Vision 2030 al halverwege de beschikbare tijd is en er nog best wat werk valt te verrichten, lopen de Saoedi's al vol vertrouwen te verkondigen dat het land de onbetwiste leider van het Midden-Oosten is en in elk denkbaar opzicht heel belangrijk. Dat wordt voorlopig niet met hoon beantwoord. In het Midden-Oosten is Saudi-Arabië populair, volgens de Arab Barometer, waarschijnlijk mede omdat veel mensen in de regio willen dat de landen van het Midden-Oosten onderling hun zaakjes regelen. Vanwege het 'geopolitieke equivalent van op de juiste plek zijn op het juiste moment', schreefForeign Policy,heeft Saoedi-Arabië internationaal gezien de wind in de rug.
Er is alleen een probleem, en geenslickpromotiefilmpje of poenerige conferentie kon dat vorig jaar maart verhullen. Toen ging op vijftien kilometer van de racebaan van Jeddah, een dag voordat daar de Formule 1 werd verreden, een oliedepot in vlammen op nadat het was getroffen door raketten uit buurland Jemen. Daar woedt al negen jaar een burgeroorlog waar Saoedi-Arabië zich op een rampzalige manier in heeft gemengd en waar het zich nu niet meer uit los kan maken. De aanval, net tijdens zo'n groot evenement, onderstreepte dat er niet genoeg regionale stabiliteit en veiligheid is voor zoiets als Vision 2030. En als de Saoedi's dat toch willen bereiken, moeten ze langs het land dat de afgelopen twintig jaar flink aan regionale macht heeft gewonnen: Iran.
Dat heeft Saoedi-Arabië dus ook gedaan. En dat was, ondanks alle handdrukken en glimlachen, een vernederende exercitie. In 2019 viel Iran namelijk met drones eerst schepen in de Perzische Golf en later twee grote Saoedische olie-installaties aan, wat voor felle branden zorgde en een terugval van de Saoedische olieproductie met de helft. Kort daarna zocht het koninkrijk contact met Iran, wat uiteindelijk leidde tot het akkoord van afgelopen lente.
'Die aanvallen hebben de Saoedi's en de Emiraten echt diep geschokt. Ze bleken alleen te staan in een mate die ze niet hadden voorzien', zegt Coates Ulrichsen. 'Zij rekenden voor bescherming op hun bondgenoot Amerika. Maar in 2011 had president Obama tot hun schok de Egyptische president Moebarak laten vallen, tijdens de Arabische lente. Bij de Iraanse aanvallen van 2019 zei president Trump letterlijk: "De Saoedi's zijn aangevallen, niet wij", en deed hij niks. En in 2021 trok president Biden de VS chaotisch terug uit Afghanistan. Dat alles heeft de Golfstaten ervan overtuigd dat de VS onbetrouwbaar zijn als bondgenoot. En dat ze het qua veiligheid zelf moeten regelen.'
'Qua veiligheid' slaat in het Midden-Oostenmeestal op Iran. Het grote sjiitische land is al sinds de Iraanse revolutie van 1979 bij uitstek een 'anti-status-quo-macht' in de regio, maar Iran was ook decennia vrij geïsoleerd. Dat is in de afgelopen twintig jaar veranderd. Eerst kreeg het land grote invloed in Libanon. Daarna nam het feitelijk de macht over in buurland Irak, nadat de VS daar hun aartsvijand Saddam Hoessein hadden verwijderd. Vervolgens begon Iran in Jemen de Houthi's te steunen, vijanden van Saoedi-Arabië. En ten slotte mengde het zich diep in de Syrische burgeroorlog, aan de kant van de uiteindelijke winnaar Assad. Iran heeft zo een soort halve maan aan landen gecreëerd waar het grote invloed heeft. Overal ging die invloed ten koste van Saoedi-Arabië. In Syrië voerde Iran oorlog en won van milities die door de Saoedi's werden gesteund. In Jemen steunt Iran juist een militie waarvan Saoedi-Arabië niet kan winnen.
Iran groeide de afgelopen twintig jaar uit tot een regionale grootmacht die door bijna iedereen wordt gevreesd. Betrokken in allerlei conflicten via de steun aan radicale strijdgroepen, heel dicht bij de ontwikkeling van een kernwapen, met een vloot van raketten en drones en ideologisch toegewijd aan een onverzoenlijke, sjiitische vorm van politieke islam. Een land ook waar de interne machtsstrijd tussen hervormers en conservatieven beslist is in het voordeel van de laatsten. Dat geeft duidelijkheid: een overeenkomst met Iran betekende in het verleden in de praktijk vaak een overeenkomst met de gematigde krachten in de regering; het bleef de vraag of de conservatieve generaals en ayatollahs zich eraan zouden onderwerpen.
Maar de conservatieve dominantie roept ook de vraag op over de Iraanse intenties. Geestelijk leider Khamenei maakte onlangs in een bijeenkomst met ministers, ambassadeurs en diplomaten duidelijk dat dit Iran zijn geopolitieke doelen niet opgeeft. 'Wendbaarheid is vereist', zei hij over de nieuwe koers in het buitenlands beleid. 'Wanneer je voortgang boekt en tegen een rotsformatie stuit, zoek dan een alternatieve route en omzeil de rots.' Khamenei noemde dattaqiyya,een 'diep binnen de islam verankerd begrip' dat inhoudt dat het gerechtvaardigd is om je ware intenties te verbergen als je bedreigd wordt.
Kan tegen die achtergrond een akkoord tussen Iran en Saoedi-Arabië ooit iets meer zijn dan alleen een tijdelijke verzoening? Nee, denkt Joost Hiltermann, Midden-Oosten-expert van de denktank International Crisis Group. Het akkoord is volgens hem pragmatisch en niet per se voor de lange termijn. 'Iran voelt zich uitgesloten van de wereld en de regio en ervaart sociale druk vanuit zijn bevolking. Onlangs demonstreerden er nog tienduizenden Iraniërs in tal van steden', zegt hij. Ontspanning in de regio kan de Iraanse economie helpen en de bevolking meer toekomstperspectief geven. Wat niet betekent dat het regime ook maar één van zijn geopolitieke doelstellingen opgeeft om dit akkoord met Saoedi-Arabië te sluiten.
Voor Saoedi-Arabië geldt hetzelfde, denkt Hiltermann. Vooral omdat het land zich enorm heeft verslikt in de oorlog in buurland Jemen. 'De Saoedi's hebben een groot probleem in Jemen. De Houthi's zijn er de afgelopen jaren alleen maar sterker op geworden en kunnen Saoedi-Arabië onder vuur nemen met raketten.' Als Saoedi-Arabië zijn economie werkelijk divers en internationaal wil maken, zal het buitenlandse investeerders en expats moeten aantrekken. En dat gaat niet als je chipsfabriek elk moment kan worden opgeblazen omdat er zo nodig oorlog gevoerd moet worden in Jemen. 'Als de Saoedische regering Vision 2030 wil realiseren, moet het een land creëren waar investeerders zich veilig voelen tegen raketaanvallen', zegt Hiltermann. 'Dat vereist medewerking van Iran.'
Evengoed kan ook een pragmatischakkoord stabiliteit opleveren. Als de ambities van SaoediArabië en de andere Golfstaten vruchten afwerpen en de hele regio meeprofiteert, kan het huidige pad wel degelijk een nieuw soort Midden-Oosten opleveren. Maar zelfs als dat allemaal lukt, zullen er landen zijn die er minder bij winnen - of die erbij verliezen. Jemen is er wellicht een van. Jarenlang hebben Saoedi-Arabië en Iran daar het vuur van de oorlog aangeblazen, en nu zij zich hebben verzoend zijn er ook in Jemen stappen richting vrede. Maar de Jemenieten zullen het zelf moeten opknappen: Saoedi-Arabië en Iran zullen het land waarschijnlijk aan zijn lot overlaten nu ze hun eigen agenda er niet meer kunnen dienen.
'Iran heeft eigenlijk geen belang bij wat er binnen Jemen gebeurt', zegt Joost Hiltermann. Het gebruikte de Houthi's alleen om SaoediArabië problemen te bezorgen en interesseert zich verder weinig voor vrede op zich. Ook de Nederlandse Arabist Laila al-Zwaini, die in Jemen woonde en er onderzoek deed, denkt dat Jemen aan zijn lot wordt overgelaten. 'De stappen richting vrede in Jemen zetten economie en veiligheidsbelangen voorop,security-eneconomic-centered peacein plaats vanpeople-centered peace',zegt ze. 'Dat plant de zaden voor meer conflict in plaats van minder.'
Het doet Al-Zwaini denken aan Afghanistan. 'De VS sloten daar een deal met de Taliban zonder de Afghaanse regering daarbij te betrekken. In Jemen is dat net zo. Saoedi-Arabië wil er zo snel mogelijk weg, ongeacht de prijs. Het onderhandelt nu alleen met de Houthi's, zonder de internationaal erkende regering van Jemen daarbij te betrekken.' Zo'n deal lost de onderliggende strijd, gevoerd door gefragmenteerde strijdgroepen die weer verschillende sponsors in de regio hebben, niet op. 'Zonder twee partijen die vrede kunnen sluiten, blijft het conflict in delen van het land voortduren', denkt Al-Zwaini.
Of de nieuwe situatie goed uitpakt voor Libanon en Irak is nog een open vraag. Saoedi-Arabië en Iran voerden felle concurrentie in die landen, door vijandige facties en strijdgroepen te steunen. Nu hun concurrentie in ieder geval tijdelijk luwt, kunnen de spanningen daar afnemen en kan er ruimte komen voor economische groei - al blijft het dan de vraag of alleen de elites of ook de bevolking daarvan de vruchten plukken. Volgens zwartkijkers worden beide landen echter uitgeleverd aan Iran, en zijn de Irakezen die recent nog met duizenden demonstreerden en 'Weg met Iran, Bagdad blijft vrij!' schreeuwden de grootste slachtoffers.
Het akkoord zal het Iran waarschijnlijk ook makkelijker maken om zijn invloed te houden in Syrië. Onlangs liet de Arabische Liga Syrië weer toe, wat door experts als Joost Hiltermann werd gezien als een manier van Saoedi-Arabië en de andere Golfstaten om weer invloed terug te winnen. 'De Golfstaten kunnen veel betekenen voor de economische wederopbouw van Syrië', zegt Hiltermann, 'maar vanwege de internationale sancties zit daar een limiet aan. En Assad blijft voor de overleving van zijn regime afhankelijk van Iran. De Iraanse invloed zal blijven.'
Dat is allemaal ontzettendtegen het zere been van Israël, waar vijandschap met Iran de grote obsessie van de regering is. 'Een partnerschap met Iran betekent een partnerschap met ellende', waarschuwde premier Netanyahu. Israël zag juist een nieuw Midden-Oosten voor zich waarin de vrijhandel en samenwerkingsverdragen over elkaar heen zouden buitelen en iedereen zich met elkaar verenigde - mét Israël en tégen Iran. Israël zou in dat Midden-Oosten zorgen voor hightech-industrie en veiligheid. 'Wij zijn het nieuwe Amerika van de regio', pochte de vorige minister van Defensie toen hij een plan ontvouwde voor een soort regionaal raketschild van Israëlische lasers.
Dat gaat dus nu de andere kant op. En het nieuwe Amerika van de regio lijkt niet Israël, maar China. De gunfactor voor China is groot in de regio, stelt Kristian Coates Ulrichsen. 'Het is onduidelijk of China meer voor het Midden-Oosten kan betekenen dan een gigantische afzetmarkt, want militair kan China niets betekenen voor veiligheid in de regio', zegt hij. 'Maar de Chinezen hebben zich heel effectief gepresenteerd als een alternatief voor een politiek van confrontatie en spanning, gesymboliseerd door de VS en Israël. China kiest geopolitiek geen kant. Beijing seinde dat het de regio wil helpen om zijn eigen oplossingen te zoeken, dat er een andere toekomst mogelijk is. Het was daar duidelijk een goed moment voor. De boodschap sloeg sterk aan.'
Om te geloven dat het nieuwe Midden-Oosten die eigen oplossingen gaat vinden, moet je wel de onderliggende oorzaken van twintig jaar onderlinge vijandschap omdenken. En in bijna magische oplossingen geloven voor de sociale en politieke problemen die het Midden-Oosten de afgelopen twintig jaar plaagden. Zowel in 2011 als in 2019 gingen honderdduizenden mensen in tal van landen de straat op om een waaier aan grieven: werkloosheid, onderdrukking en onvrijheid, ongelijkheid, vriendjespolitiek, staatsgeweld en onveiligheid, gebrek aan perspectieven. De wens van meer religieuze bemoeienis in de politiek stijgt volgens opiniepeilingen, terwijl het aandeel van het Midden-Oosten in de wereldeconomie het afgelopen decennium met een kwart daalde.
Zal een nieuwe koers slagen, met min of meer dezelfde regimes en dezelfde heersende families, gebouwd rondom nieuwe samenwerking en het verstandig investeren van de laatste oogst van de brandstofeconomie? Gebaseerd op het verleden voorspeltThe Economistdat het nieuwe MiddenOosten 'rijker, machtiger, maar ook instabieler zal zijn'.Het experiment loopt.