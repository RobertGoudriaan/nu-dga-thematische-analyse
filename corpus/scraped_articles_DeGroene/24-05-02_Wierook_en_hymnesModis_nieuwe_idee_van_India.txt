Wierook en hymnes Modi's nieuwe idee van India

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
2 mei 2024
In tien jaar tijd heeft premier Narendra Modi een hindoenationalistische stempel op India gedrukt. Nu een derde termijn lonkt, boort hij 'spiritualisme' aan als politieke strategie.
'En dat belooft Narendra Modijullie.' Telkens galmen de woorden van de Indiase premier over de hoofden van de menigte. Dit is zijn mantra, ter afsluiting van de voorspellingen over wat hij in petto heeft als hij de macht blijft: meer banen, meer hulp aan armen en meer tempels. Er zijn honderdduizend stoelen klaargezet op het zanderige veld bij de universiteitscampus van Mysore, een oude paleisstad in de zuidelijke deelstaat Karnataka. Ze zijn bijna allemaal bezet.
India verkeert in verkiezingsmodus en dat betekent een electoraal spektakel op ongeëvenaarde schaal. Verspreid over een periode van zeven weken bepalen 960 miljoen kiesgerechtigden de politieke toekomst van hun land, dat in steeds meer opzichten een mondiale speler is. Een paar jaar geleden schoot de bevolkingsomvang die van China voorbij. De kans is groot dat India de komende jaren uitgroeit tot de derde grootste economie ter wereld. Het vooruitzicht doet de regering-Modi in de handen wrijven: aanzien op het internationale toneel is het grote streven.
De grootste democratie ter wereld, dat was India al geruime tijd. Sinds de onafhankelijkheid in 1947 is het gelukt om op gezette tijden een goed georganiseerde stembusgang op te zetten, met een algemeen aanvaarde telling van de resultaten en een geweldloze machtsoverdracht. Het is een bron van trots dat het Indiase electoraat, verdeeld langs oneindig veel scheidslijnen op het gebied van taal, levensovertuiging en kaste, in ieder geval op één punt met elkaar verbindt. Tegelijkertijd legt juist deze geschiedenis een last op de schouders van het land, zo schreef de politiek denker Pratap Bhanu Mehta in 2003 in een essay getiteldThe Burden of Democracy. Bij de indrukwekkende democratische geschiedenis van India hoort altijd de dreiging van 'het grimmige narratief van achteruitgang'.
Zeker de laatste jaren is die dreiging reëel gebleken. India is gekelderd in de indexen die gezondheid van de democratie aangeven. Die kijken verder dan alleen de stembusgang en nemen ook andere factoren mee, zoals de mate van persvrijheid, rechten voor minderheden en onafhankelijkheid van de rechtspraak. Dit bredere plaatje laat een verschraling zien. Onderzoeksinstituut V-Dem, een Zweedse organisatie die de stand van de democratie in de wereld bijhoudt, omschrijft India als kampioen 'autocratisering'. V-Dem spreekt over een 'electorale autocratie': ja, er wordt in vrijheid gekozen, maar het resultaat van de stembusgang is een autoritair bewind.
In New Delhi wordt door velen schamper gereageerd op dit soort onheilsberichten. 'Hoezo "electorale autocratie"? Als er vrije verkiezingen zijn kun je toch niet spreken van autocratie', zegt Hindol Sengupta, een populaire publiekshistoricus die zich heeft toegelegd op de geschiedenis van politiek hindoeïsme. Volgens Sengupta kiest Modi er simpelweg voor India langs eigen in plaats van internationale maatstaven te leggen. 'Alarmisme', concludeerde S. Prasannarajan, hoofdredacteur van het tijdschriftOpen. 'India is een electorale autocratie enkel voor wie niet begrijpt dat Modi politiek bedrijft vanuit diepe overtuiging.' Volgens Prasannarajan begrijpt Modi dat 'alleen macht verandering teweeg kan brengen'. Dit enthousiast onthaal van onversneden machtspolitiek laat zien hoe stevig Modi in het zadel zit: er zijn genoeg prominenten die zijn leiderschapsstijl positief onthalen .
Waar vriend en vijand het over eens zijn, is dat Narendra Modi een nieuw tijdperk in India heeft ingeluid. De eerste generatie leiders van een onafhankelijk India was een Engelssprekende seculiere elite, gevormd door geweldloze strijd voor onafhankelijkheid en samengeklit in het Indian National Congress, de partij van Mahatma Gandhi en India's eerste premier, Jawaharlal Nehru. Het India dat gestalte kreeg onder de handen van deze klasse was afgekeken van het westerse liberale model. Daar hoorde een politieke cultuur bij waarin identitaire en culturele kenmerken verscholen bleven. De staat, een federale in het geval van India, was er niet om cultuur en religie te bevorderen, maar om ervoor te zorgen dat elke subcultuur dezelfde rechten genoot.
De opmars van Modi betekende een breuk. Hijzelf kwam van buiten de politieke elite. Hij werd gevormd door jarenlange dienst binnen de Rashtriya Swayamsevak Sangh (rss), opgericht in de jaren twintig van de vorige eeuw en sterk gelijkend op Europese fascistische bewegingen. Modi's partij is de Bharatiya Janata Party (bjp), die andere idealen heeft dan secularisme en pluriformiteit, en het politieke verlengstuk van rss vormt. De bjp en de rss streven een zogehetenHindu rashtrana, een staat waarin de hindoeistische cultuur en eeuwenoude geschiedenis leidend zijn. Waar het idee van cultuurnationalisme binnen India en zeker ook daarbuiten met wantrouwen werd bezien, is het voor Modi een natuurlijk uitgangspunt. 'Ik ben geboren als Hindoe en in ben een nationalist', zei hij in 2013 toenThe Indian Expresshem vroeg naar zijn drijfveren. Daaruit komt volgens Modi niets anders volgen dan 'hindoe-nationalisme'.
Tien jaar geleden zag ik Modivoor het eerst, op het moment dat hij de overgang maakte van relatief onbekende deelstaatleider (in Gujarat) naar landelijk politicus. Hij sprak toen nog niet in de derde persoon over zichzelf. Ik volgde Modi op eenyatra,een rondreis die deels campagnetour en deels bedevaart was. Zijn tiendaagse tocht, waarbij hij leefde op een dieet van enkel water, eindigde bij Pavagadh, een plaats in Gujarat die zowel voor hindoes als voor moslims een bedevaartsoord is. Modi beloofde zijn kiezersachhe din -goede dagen - en liep zich alvast warm als wereldleider. Onder luid applaus deed hij de mededeling dat hij niet langer persona non grata was in het Westen. De VS en het Verenigd Koninkrijk hadden hem eerder diplomatiek in de ban gedaan vanwege het wegkijken bij een uitbarsting van etnisch geweld tegen de moslimbevolking in Gujarat in 2002. Maar die smet op het blazoen bleek steeds minder een bezwaar.
Op 16 mei 2014 danste een uitzinnige menigte op de binnenplaats van het bjp-hoofdkantoor in Delhi. De bjp had voor het eerst een absolute meerderheid in het parlement, Modi werd premier.
Bij de verkiezingen van 2019 werd dit mandaat verder uitgebreid. Terwijl er feest werd gevierd legde een bestuurslid van de jongerenafdeling van de bjp uit dat ik een politieke revolutie had meegemaakt. Modi's opponent, Rahul Gandhi, het gezicht van de Congrespartij, achterkleinzoon van Nehru en Modi's tegenstrever, hing in de touwen. Er kwam een einde aan de macht van een politieke dynastie. Ik kreeg thee aangeboden in een papieren beker waarop 'NaMo-chai' stond, een verwijzing naar Modi's verleden als eenvoudigechaiwalla,theeverkoper. Het bekertje was tekenend voor wat eerst een campagnetrucje was en daarna een machtsstrategie werd: de naam van de grote leider zo vaak mogelijk laten terugkomen. 'Er spoelt een tsunamodi over het land en de gevolgen zullen groot zijn', kreeg ik te horen.
Tien jaar later is India's ingrijpende transformatie misschien niet direct zichtbaar - je moet nog altijd door dikke lagen smog heen turen - Modi's inzet voor eenswachh bharat,een schoon India, leverde weliswaar een schonere Ganges-rivier op, maar nauwelijks schonere lucht. Natuurlijk zijn er tastbare resultaten: de regering-Modi is er trots op dat elk Indiaas dorp inmiddels is aangesloten op het elektriciteitsnet. Het koken op rokerige houtvuurtjes heeft plaatsgemaakt voor schonere gascilinders, gratis beschikbaar gesteld namens Modi. De treinen hebben een upgrade gekregen, net als veel snelwegen. Het aantal vliegvelden is verdubbeld. Toch is de grootste transformatie een nieuwe invulling van wat 'India' betekent, wat het betekent om Indiaas te zijn, en vooral ook: wat daar niet bij hoort.
Grofweg kun je democratieën in de wereld opdelen in twee categorieën. Voor sommige landen is de dagelijkse praktijk van belang. Aan rituelen, symbolen en een voortdurend debat over wat democratie nu precies betekent wordt doorgaans weinig belang gehecht. Nederland behoort tot deze klasse. De tweede categorie zou je 'ideële democratieën' kunnen noemen. De Verenigde Staten zijn een voorbeeld, net als Frankrijk: ze spiegelen zich actief aan historische verklaarde idealen en debatteren constant over de vraag in hoeverre die idealen juist zijn en nageleefd worden. India is bij uitstek een ideële democratie.
Na de onafhankelijkheid was democratie zelfs de voornaamste grondslag waarop India's politieke identiteit stoelde, zo beschreef de politicoloog Sunil Khilnani in zijn standaardwerkThe Idea of Indiauit 1997. Modi is anders omdat hij cultuur en religie centraal stelt in staatszaken, concludeerde Ravi Agrawal, hoofdredacteur van het tijdschriftForeign Policyin een recent essay getiteldThe New Idea of India. Modi vindt verkiezingen zeker belangrijk, concludeert Agrawal, hij haalt er immers zijn mandaat vandaan. 'Maar hij definieert de natie via het hindoeïsme.' In dit opzicht gaat India voorop in een trend: overal ter wereld verliest het inclusieve, neutrale model van democratie terrein op het exclusieve model, dat binnen- en buitenstaanders aanwijst op basis van culturele kenmerken. Wie door deze bril kijkt naar het land, ziet het nieuwe India overal.
'Geboorteplaatsvan Krishna 100 meter', een eenvoudig handbeschilderd houten bordje wijst de weg naar heilige grond in het hartje van Mathura, een tempelstad een paar honderd kilometer ten zuidoosten van Delhi in de deelstaat Uttar Pradesh. Hier kwam volgens de mythologie een van de voornaamste godheden uit het hindoeïstische pantheon ter wereld, in een cel waar zijn ouders waren opgesloten door zijn oom, de koning van Mathura. Deze vorst vreesde een voorspelling dat hij gedood zou worden door zijn eigen neef. Het Krishna Janmabhoomi-complex, een verzameling tempels op een ommuurd binnenterrein, trekt jaarlijks honderdduizenden pelgrims die via een trappetje de ondergrondse ruimte indalen waar Krishna ter wereld zou zijn gekomen. Ze storten zich ter aarde voor het altaar met de beeltenis van de blauwgekleurde godsfiguur. Elk half uur trekt een streng kijkende priester er een gordijntje voor om het beeld te laten bijkomen van alle devote aandacht.
Direct boven de cel bevindt zich de Shahi Idgah-moskee: drie forse uienkoepels, wit en groen geschilderd en gebouwd door Aurangzeb, de Mogol-keizer die van 1658 tot 1707 heerste in het noorden van het huidige India. De moskee in Mathura was een van de voornaamste die hij liet aanleggen, op de plek waar ooit een Krishnatempel stond die, volgens de overlevering, het huidige complex in pracht en praal vele malen te boven ging. En dat maakt het huidige Mathura tot een klein Jerusalem: meerdere religieuze stromingen en hun heilige gebouwen samengebald op een plek, en bron van spanningen.
De moslimgemeenschap van Mathura kan de Shahi Idgah-moskee alleen op gebedstijden betreden via een achteringang, langs een vuilnisbelt en onder toezicht van verschillende politieposten. 'Ik wordt telkens gefouilleerd als ik naar binnen ga', vertelt Maulana Abdul Wahid, de imam van Shahi Idgah. In kruiszit in zijn woning legt hij uit dat hij zijn congregatie de afgelopen jaren heeft zien krimpen. Tijdens corona werd het moskeebezoek sterk ingeperkt, terwijl het tempelbezoek volop doorging, vertelt hij. De politiebewaking schrikt gelovigen verder af. 'Ze proberen onze gemeenschap langzaam te versterven.'
Het is illustratief voor de verdrukking die wordt ervaren door de Indiase moslimgemeenschap, ruim tweehonderd miljoen zielen groot. Sinds Modi aan de macht is, zo rapporteren burgerrechtenorganisaties, is het sektarisch geweld toegenomen: islamitische woonwijken worden plat gebulldozerd, er is sprake van lynchpartijen en economische uitsluiting.
Aan de huidige precaire situatie in Mathura zal de komende jaren een einde komen, voorspelt Kapil Sharma, de een in smetteloos wit gewaad gestoken secretaris van het bestuur van de Krishna-tempel. Hij gaat ervan uit dat de Shahi Idgah-moskee wordt afgebroken, een besluit waar volgens Sharma zowel een juridische als historische grondslag voor is. 'Wij zijn de eigenaar van het terrein, we hebben de documenten waaruit dat blijkt. Bovendien hoort dit gebouw hier niet. Aurangzeb was een plunderaar, die het gemunt had op de rijkdommen van India, net zoals later de Britten.' Op de vraag of moskee en tempel, gezien de eeuwen die erover heen zijn gegaan, niet een stukje grond in het onmetelijk grote India kunnen delen antwoordt hij resoluut: 'Wij waren hier eerder.'
Er lopen rechtszaken en archeologische onderzoeken, maar recente ontwikkelingen geven Sharma vertrouwen dat de Krishna-aanbidders Mathura straks inderdaad voor zichzelf hebben. Afgelopen november bracht Modi, als eerste Indiase premier ooit, een bezoek aan het Krishna Janmabhoomi-complex. Het bezoek maakte hem 'emotioneel', berichtte hij. Enkele weken later vergaapte India zich via televisiekanalen en digitalefeedsaan de spectaculaire openingsceremonie van een tempel in Ajodhya, ook in Uttar Pradesh. Dit gebouw is gewijd aan Ram, een andere prominente hindoe-godheid, die in Ajodhya zou zijn geboren. Het enorme uit zandsteen opgetrokken complex is komen te staan op de plek waar de afgelopen eeuwen een moskee stond. Deze Babri Masjid werd begin jaren negentig verwoest door een menigte hindoes, de fanatieke speerpunt van een beweging om Ajodhya terug te claimen voor het hindoeïsme. Bij de rellen die volgden vielen tweeduizend doden.
Deze tempelbeweging gaf vaart aan de opmars van de bjp, toen nog een marginale partij. Aanvoerder was Lal Krishna Advani, een prominente bjp-politicus uit de gelederen van de rss. In 1990 reed hij in een tot strijdwagen omgebouwde Toyota vanuit Gujarat naar Ajodhya om hindoes te inspireren zich bij de tempelbeweging aan te sluiten. Op foto's uit die tijd staat Advani naast de toen nog onbekende Modi op de wagen, die verwijst naar deRamayana, het hindoe-epos waarin Rama in een strijdwagen optrekt richting zijn vijanden.
Bijna 25 jaar later was Modi de voorganger die de Ram-tempel mocht inwijden. Het was een uitgebreid ritueel met Modi die een dubbele rol als priester en premier vervulde. Terwijl helikopters ladingen bloemblaadjes uitstrooiden sprak Modi over het begin van 'een nieuw tijdperk voor India'. Volgens de premier, die de Ajodhya-tempel sindsdien presenteert als een vervulde verkiezingsbelofte, werd op die dag 'de basis gelegd voor het India van de komende duizend jaar'. In Varanasi, de heilige stad aan de rivier de Ganges, is eenzelfde proces gaande om oude tempels te herbouwen nadat ze eeuwen geleden verwoest werden door de Mogols. 'Over vijf jaar staat die moskee er niet meer', sprak Kapil Sharma, de secretaris van de Krishnatempel, bij het uitgeleide doen.
De tempel-queestewaar Modi zich op heeft toegelegd is meer dan een verkiezingsstunt. Modi-kenners benadrukken dat zijn spirituele overtuiging onlosmakelijk verknoopt is met zijn streven naar macht - macht die hij wil gebruiken om het pluralistisch seculiere India te transformeren tot een natie getekend door een dominante hindoe-cultuur.Firstpost, een Indiase nieuwswebsite, noemde Modi's optreden in Ajodhya een 'paradigmawisseling' waarbij de omslag werd gemaakt naar 'spiritueel nationalisme'. Als leider van het grootste land ter wereld gemeten naar bevolkingsomvang, introduceert Modi daarmee een nieuwe vorm van politiek in het mondiale bestel. Waar in de vorige eeuwen grote 'ismen', zoals liberalisme en communisme om voorrang vochten, is daar nu 'spiritualisme' bij gekomen.
In het geval van India betekent dat een zelfbeeld als een beschaving, met eigen tradities, teksten en rituelen die duizenden jaren teruggaan, zo legde Ram Madhav me uit. Madhav was van 2014 tot 2020 voorzitter van de bjp en geeft tegenwoordig leiding aan de India Foundation, een denktank die nauw gelieerd is aan de regering-Modi. In zijn kantoor in Delhi benadrukte Madhav hoezeer Modi's nieuwe India draait om erkenning. 'We zijn eindelijk op het punt aangekomen dat Indiërs meer gerespecteerd worden in de wereld', zei Madhav. 'Een Indiaas paspoort is voor mensen een symbool van trots geworden.' Dat Modi wordt benaderd door wereldleiders uit Europa en de VS en zichzelf opwerpt als een geopolitieke goeroe die bij vrede wil bemiddelen zijn volgens Madhav bewijzen van deze ontwikkeling. Uit zijn betoog werd ook duidelijk hoezeer Modi's insteek fungeert als schild tegen kritiek op democratische achteruitgang. De zorgen over verslechtering komen volgens hem voort uit de misvatting dat westerse democratische normen ook een op een voor India zouden moeten gelden. 'Dit hebben we na de onafhankelijkheid geprobeerd, maar het leidde uiteindelijk tot stilstand', aldus Madhav.
Het idee van een spirituele wending helpt ook om grip te krijgen op de curieuze uitlatingen van Modi. Zo stelde hij dat de medische wetenschap in India zich al eeuwen geleden bezighield met kunstmatige voortplanting. Hij verwees naar het Sanskriet-epos deMahabharatadat het verhaal vertelt over de strijder Karna die geboren werd uit een soort onbevlekte ontvangenis. De aanbidding van Ganesh, de god met de olifantenslurf, duidde op een andere medische vooruitstrevendheid. 'Er moet een soort plastisch chirurg geweest zijn die destijds het hoofd van een olifant op een mensenlichaam wist te zetten', sprak Modi bij de opening van een ziekenhuis. Ook sterrenkunde en vliegtuigbouwkunde zouden in India al zijn uitgevonden ruim voordat dat elders gebeurde.
De schampere commentaren dat Modi wel een cursus wetenschapsgeschiedenis kon gebruiken, zagen iets over hoofd. De claims van een machthebber hoeven niet letterlijk waar te zijn om concrete gevolgen te hebben. Modi's strategie is een gevoel van trots aanwakkeren bij zijn achterban en zichzelf presenteren als object waarop dat gevoel tijdens verkiezingen kan worden geprojecteerd. 'Het vernieuwende aan Modi is dat hij bronnen aanboort die hier geworteld zijn', zegt publicist Hindol Sengupta. 'Dat is iets waar kiezers behoefte aan hebben. Je moet de kracht van symboliek niet onderschatten'.
Ook de democratie zelf is onderdeel van deze dynamiek geworden. Modi stelt dat vroege beschavingen op het Indiase subcontinent deze staatsvorm al uitoefenden, ruim voor de Klassieke Oudheid in Europa. Oude verhandelingen in het Sanskriet over niet-erfelijke macht waren het bewijs.
Opnieuw was accuraatheid niet het voornaamste punt. De claim dat India 'de moeder van de democratie' is draaide om een impliciete afwijzing van het idee dat democratie iets is dat kan worden gedefinieerd vanuit het Westen en waarnaar India zich moet voegen.
Modi's spirituele draai wordt door sommigen dan ook gezien als illustratief voor een veranderende wereldorde. Dat landen zoals India zich niet langer voegen naar een op het Westen geënte democratische wereldorde onderstreept hoezeer de 'zoektocht naar universele waarden voorbij is', concludeerde geopolitiek commentator Bruno Maçaes in zijn essayThe Attack Of The Civilization Statein het tijdschriftNoema. Hoe nieuwe, inheemse politieke identiteiten, ogenschijnlijk esoterisch en opgehangen aan mistige geschiedkundige noties, daadwerkelijk effect sorteren is niet alleen in de binnenlandse maar ook in de internationale politiek zichtbaar. Toen Europa en de VS een dringend beroep deden op Modi om zich te scharen bij een internationale coalitie tegen Rusland, voelde hij daar niets voor en zag hij kans om tegen lagere prijzen afnemer te worden van Russische brandstoffen die het Westen voortaan boycotte (en deze deels weer door te verkopen aan datzelfde Westen). 'Deze episode is tekenend voor de nieuwe strategische autonomie van India', concludeerde Ram Madhav.
Modi's critici wijzen eropdat alle wierook en hymnes een manier zijn om het Indiase electoraat af te leiden van een gebrek aan daadwerkelijke vooruitgang. InPrice of the Modi Yearszet de journalist Aakar Patel op een rij dat, alle beloften over goede dagen ten spijt, tien jaar Modi weinig verbetering heeft opgeleverd. Zo zakte India naar plaats 111 van de 125 in de Global Hunger Index. De omstandigheden van kinderen, gemeten naar sterfte, gebrek aan onderwijs en kinderarbeid, vertoonden ook een verslechtering de afgelopen jaren. In 2023 hadden minder Indiers een baan dan in 2014. Dat India niettemin een gemiddelde groei van het bbp van zes procent per jaar had, wijst erop dat de vruchten van vooruitgang vooral aan de bovenkant geoogst worden. Toch is het niet zo dat de regering-Modi heeft stilgezeten. Patel somt tientallen overheidsinitiatieven op. Sommige daarvan werden een succes, zoals de directe cash-betalingen aan lage inkomens via een systeem van digitaal bankieren waarop vrijwel iedere Indiër is aangesloten. Maar in meeste gevallen bleef het bij een ronkende aankondiging. Het 'merk Modi' is vele malen sterker dan het 'product Modi' rechtvaardigt, is zijn conclusie.
De kanalen waarlangs dit soort dissonante geluiden doorklinken zijn de afgelopen jaren steeds smaller geworden. 'De cijfers op basis waarvan te controleren valt hoe India er echt voorstaat, worden niet langer vrijgegeven door de overheid', vertelt Yamini Aiyar, een beleidsonderzoeker in New Delhi. De denktank waar ze tot voor kort leiding aan gaf, het Centre for Policy Research, raakte zijn vergunning kwijt om buitenlandse geldstromen aan te schrijven. Ook andere onafhankelijke organisaties bleek dit lot beschoren. Amnesty International staakte in 2020 daarom zijn werkzaamheden in India. 'Wie kritiek heeft op het beleid van de regering wordt als snel als "antinationaal" of "anti-hindoe" aangemerkt', aldus Aiyar.
Modi zelf laat zich zelden onderwerpen aan vragen van de pers, en als dat gebeurt is het resultaat een vooral hagiografisch gesprek. Grote delen van de media zijn in handen gekomen van een Modi-vriendelijke ondernemersklasse. Journalisten krijgen te maken met rechtszaken, vaak aangespannen door de staat die hun 'ondermijning' of zelfs 'terrorisme' ten laste legt. Vanwege gewelddreigingen is India volgens de Reporters Without Borders, een organisatie die zich inzet voor persvrijheid, 'een van de gevaarlijkste landen ter wereld voor de media'. In de persvrijheidsindex van deze organisatie is India inmiddels gezakt naar plaats 161 van de 180, drie plaatsen onder Rusland. Buitenlandse correspondenten die kritisch over Modi berichten lopen het risico hun perslicentie kwijt te raken. Nu het verkiezingstijd is, blijken veel media een verlengstuk van de Modi-campagne. Het in Bangalore gevestigdeThe News Minuteturfde de televisieberichtgeving de afgelopen twee maanden. Daaruit bleek dat ruim een kwart van de primetime-uitzendingen gingen over de successen van Modi. Meer dan de helft werd besteed aan kritiek op politieke oppositiepartijen.
Niet dat er van die oppositie veel over is. Na de verkiezingen van 2019 had de ooit almachtige Congrespartij nog 52 zetels in de Lok Sabha, India's parlement. De bjp, samen met een aantal bevriende coalitiepartijen, kreeg er 353. Een monsterzege, die vooral ook te danken was aan India's districtenstelsel. Het totale aantal bjp-stemmers in India kwam uit op net iets minder dan 38 procent. 'Het is een vergissing om dit land gelijk te schakelen met het hindoe-nationalisme van Modi', zegt Rajeev Bhargava, een politieke wetenschapper gespecialiseerd in de geschiedenis van secularisme in India. Hij wijst op resultaten van onderzoeksbureau Pew, waaruit blijkt dat meer dan tachtig procent 'religieuze tolerantie' noemt als kenmerk van wat het betekent om Indiër te zijn. In 2023 schreef BhargavaReimagining Indian Secularismwaarin hij, deels op basis van oude bronnen, laat zien dat het vreedzaam naast elkaar bestaan van geloofstradities de kern van het hindoeïsme is. Er zijn ook andere manieren van recht doen aan India als een oude hindoe-beschaving, is zijn punt.
De gedachte dat niethet hele land zich achter de Modi-revolutie heeft geschaard houdt ook India's politieke oppositie op de been. En dus steekt de gestalte van Rahul Gandhi op een maandagmiddag uit het open dakraam van een jeep die zich een weg baant door de dorpen en heuvels van Wayanad. Dit district in de zuidelijke deelstaat Kerala is een van de weinige plekken waar de man die al meer dan een decennium het gezicht van de Congrespartij vormt verzekerd is van een parlementszetel. Het kiesdistrict waarvandaan zijn vader, grootmoeder en overgrootvader premier werden - Amethi, in Uttar Pradesh - heeft Gandhi moeten opgeven nadat de bjp daar won in 2019.
Ook Gandhi is veranderd. Tien jaar geleden stond hij bekend als een weinig gemotiveerde telg die vanwege zijn bloedlijn in plaats van merites op zijn plek terecht was gekomen. Tien jaar in de politieke woestijn hebben van hem een volhouder gemaakt, zelfs al is dat tegen beter weten in. Zijn baard ging van kort-hipsterig naar een peper-en-zoutkleur, zijn gezicht is gaan rimpelen. Hij heeft Modi's autoritaire koers tot inzet van de verkiezingen gemaakt. Waar Modi een groots India belooft, koos de Congrespartij voor de slogan'We promise you freedom from fear'.
De kiezers die zich rondom Gandhi's jeep verzamelen beschermen hun hoofd met een gevouwen bananenblad tegen de brandende middagzon. Ze houden bordjes omhoog waarop een vriendelijk getekende versie van Rahul Gandhi staat, omringd door blije gezichten. De beeltenis in zachte kleuren vormt een contrast met het hindoe-nationalistische beeldmerk van brandende vuren, gespierde goden en drietanden. Gandhi spreekt graag over India als een 'land van liefde, niet van haat'. In Wayanad benadrukt hij hoe de regering-Modi het land tekort heeft gedaan. 'Boeren zitten in schulden, terwijl grote bedrijven hun schuld vergeven krijgen', zegt hij. En: 'Iemand die doet alsof één cultuur de belangrijkste is, begrijpt India niet.'
Gandhi wordt welwillend aangehoord maar de leuze 'Rahul zindabad','overwinning aan Rahul', is eerder een bezweringsformule dan een reële verwachting. In opmaat naar deze verkiezingen hebben Modi en de bjp de greep op de democratie nog verder verstevigd. De partijkas is gevuld met een duizelingwekkend bedrag van omgerekend bijna een miljard euro.
Dit dankzij een maatregel die het mogelijk maakte om anoniem te doneren door zogeheten 'verkiezingsobligaties' te kopen. Het officiele doel was zwart geld uit de verkiezingscampagnes weren, maar in de praktijk bleken de verkiezingsobligaties vooral een manier voor grote bedrijven om geld richting de politiek te sluizen. Tegen de tijd dat het hoogste gerechtshof in India dit systeem onwettig verklaarde, waren de donaties al gedaan.
Het maakt de Indiase verkiezingen behalve de grootste ter wereld ook de duurste. Bankrekeningen van de Congrespartij werden juist bevroren, op basis van fraude-aantijgingen. Als gevolg van politieke manoeuvres wordt Election Commission of India, die toeziet op de verkiezingen, sinds kort in meerderheid bemand door politiek benoemden.
Tegen de hoogste ministers van Delhi en de deelstaat Andhra Pradesh, beide behorend tot een oppositiepartij, werd een arrestatiebevel uitgevaardigd. De bjp is tot in de puntjes georganiseerd. 'Er zijn 850.000 stemlocaties in India, we hebben vrijwilligers op vrijwel al die plekken' vertelde Ram Madhav trots.
Modi-fanatisme doet de rest. In Mysore, waar Modi zijn campagne begon om na electorale successen in de noordelijke deelstaten, de zogehetenHindi-belt, ook de zuidelijke deelstaten te veroveren, zat op de eerste rij een middelbare scholier. Hruday was zijn naam. Hij was net geslaagd, nog net niet kiesgerechtigd en hoopte binnenkort een technische opleiding te gaan volgen. Hij hield een zelfgemaakt bord omhoog. Daarop stond Modi afgebeeld als een belichaming van Chamundi, een godin uit de heuvels rondom Mysore. Een tiental armen waaierden uit haar lichaam, wijzend naar wat Modi allemaal gedaan had: India digitaliseren, de Ganges opschonen, de Ram-tempel doen verrijzen.
'Dit zijn de werken van Modi', sprak Hruday enthousiast. 'Ik kan niet wachten op wat er de komende jaren nog bij komt.'
Anushree Fadnavis / Reuters | Politiebewaking bij de ingang van de Shahi Idgahmoskee in Mathura, 24 januari