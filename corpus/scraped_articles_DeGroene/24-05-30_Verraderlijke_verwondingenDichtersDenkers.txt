Verraderlijke verwondingen Dichters&Denkers

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
30 mei 2024
InDe wraak is aan mijvan de Franse sterschrijfster Marie Ndiaye wordt een vrouw gek van een jeugdherinnering. Wat er precies is gebeurd blijft in het midden.
Op een koude januaridagdient zich een opmerkelijke nieuwe cliënt aan bij mr. Susane. Opmerkelijk, omdat hij haar vraagt zijn vrouw te verdedigen. Zij heeft hun drie kleine kinderen vermoord, een verbijsterende daad waar de kranten vol van hebben gestaan, en mr. Susane is niet bepaald een gerenommeerde advocaat. Een jaar geleden is ze haar eigen kantoor in Bordeaux begonnen en ze heeft slechts een handjevol zaken onder zich; ondanks haar 42 jaar voelt ze zich soms een beginneling.
Het is ook opmerkelijk omdat mr. Susane denkt dat ze de man lange tijd geleden al eens heeft ontmoet, toen zij tien was en hij een paar jaar ouder, in het chique huis in de wijk Caudéran, waar hij met zijn ouders woonde. De ontmoeting heeft ze in haar geheugen opgeslagen als 'het beste wat me ooit is overkomen', maar nu hij opeens in haar kantoor staat, voelt ze zo'n schok dat het is alsof ze een harde klap op haar voorhoofd heeft gekregen. Ze voelt zich ontregeld. Hij wekt op geen enkele manier de indruk dat hij zich haar herinnert, maar op haar vraag of hij vroeger in Caudéran heeft gewoond antwoordt hij bevestigend. Ja, toen hij nog jong was.
Zo begintDe wraak is aan mij, de nieuwe roman van de Franse schrijfster Marie Ndiaye, en wie haar werk niet kent, zal denken dat in het vervolg uit de doeken wordt gedaan waarom de driedubbele kindermoord is gepleegd en hoe het zit met die ontmoeting meer dan dertig jaar geleden. Maar zo'n schrijfster is Ndiaye niet. Mysteries te over in haar boeken, maar die worden niet opgelost. Ze houdt je gevangen in het hoofd van haar personages en die worden geplaagd door onrustbarende gebeurtenissen uit hun verleden, maar hun herinneringen zijn bedrieglijk en hun werkelijkheid is verwrongen. Het gaat haar dan ook niet zozeer om de gebeurtenissen, maar om de nawerking ervan en de drama's die ze beschrijft zijn bovenal psychodrama's.
Haar protagonisten zijn vaak vervreemd van hun omgeving. Ze hebben een grens overgestoken - vaak figuurlijk, de grens van de arbeidersklasse naar de middenklasse, zoals inLadivine(2013), waarin Clarisse voor haar bourgeois man en dochter verborgen houdt dat haar moeder een arme schoonmaakster is. Of zoals inLa Cheffe(2016), waarin een arm meisje met een boerenachtergrond gaat koken voor rijke gourmands en hun onverzadigbare trek haar uitholt. Soms is de oversteek letterlijk, zoals inDrie sterke vrouwen(2009), waarin de vrouwelijke personages vanuit Afrika in Frankrijk terecht zijn gekomen of de overtocht willen maken - in beide gevallen bevinden ze zich in een nooddruftige situatie.
Of het nu om klasse of om migratie gaat, de band met ouders en familieleden is door de overgang vaak verstoord geraakt, soms zelfs helemaal doorgesneden. Zo nu en dan lijkt Ndiaye een afdaling in waanzin te beschrijven, gedreven door stress of isolatie of angst. Maar haar personages mogen dan eenlingen zijn, soms zelfs regelrechte outcasts, Ndiaye bekleedt ze altijd met kracht en waardigheid.
Marie Ndiaye werd in 1967 geboren als dochter van een Franse moeder en een Senegalese vader. Het maakt dat ze in Frankrijk als zwarte schrijfster wordt gezien, iets waar zij zich tegen verzet, want ze werd opgevoed door haar moeder, die lerares was op een lycée in een welvarende buitenwijk van Parijs, en zij en haar broer waren op school de enige niet-witte leerlingen. Op vragen over Afrikaanse invloeden in haar werk reageert Ndiaye met dat zij een culturele erfgenaam van 'Molière, Rousseau, Proust' is en dat zij geen biculturele opoeding heeft gehad. Over haar vader werd thuis niet gesproken; ze ontmoette hem pas toen ze vijftien was.
Toen ze zeventien was werd haar eerste roman gepubliceerd,Quant au riche avenir(vertaald alsDe jonge Z).Het verhaal wil dat ze het manuscript in de brievenbus van uitgeverij Les Éditions de Minuit gooide en dat Jérôme Lindon, vermaard omdat hij de Franse uitgever van Samuel Beckett was, haar een paar dagen later opwachtte op het schoolplein. Hij dacht dat ze lerares was. Sinds haar debuut schreef ze vijftien romans, twee kinderboeken, een trits toneelstukken en werkte ze mee aan twee filmscenario's. Ze ontving een aantal prestigieuze literaire prijzen, waaronder de Prix Goncourt voorDrie sterke vrouwen, en is inmiddels een van de best gelezen en meest gewaardeerde Franse schrijfsters.
De wraak is aan mijis weer vintage Marie Ndiaye. Mr. Susane, die consequent met haar achternaam en titel wordt opgevoerd in de roman, als om aan te geven hoezeer ze hecht aan de status van haar professie, is haar milieu ontgroeid. Haar ouders - vader eenvoudige gemeenteambtenaar; moeder werkster - verlangden hartstochtelijk naar haar verheffing. En nu ze advocate is, zijn het angst en teleurstelling die de relatie met mr. Susane kleuren. Angst bij de ouders 'dat ze haar ambities zou laten varen en genoegen zou nemen met een onbeduidende, geruststellende loopbaan, waartoe ze gezien haar klasse was voorbestemd'. Teleurstelling bij de ouders als mr. Susane komt aanrijden in haar twintig jaar oude Twingo - de auto waarin je rijdt is per slot van rekening de 'maatstaf voor succes of mislukking'. Teleurstelling bij mr. Susane omdat ze haar ouders altijd de verleidelijke versie van haar leven moet voorhouden, dat ze hen voortdurend moet troosten maar zelf nooit aanspraak kan maken op troost.
Vanaf de dag dat Gilles Principaux haar bezoekt, de man van de vrouw die hun drie kinderen vermoordde, verliest mr. Susane haar evenwicht, groeit de twijfel aan haar geheugen en glijdt ze meer en meer af richting de waanzin. Wat heeft er 32 jaar geleden precies plaatsgevonden in dat chique huis in Caudéran? Zij was met haar moeder meegegaan, die er kwam strijken, en ze was door de oudere jongen meegevraagd naar zijn kamer. Hij had haar uitgedaagd en gevraagd wat ze vond van zijn fossielenverzameling, zijn muziek, de sfeer in het huis in het algemeen. En zij, aan wie niemand ooit had gevraagd om haar mening te geven, had gepraat, waarbij ze haar best deed zo goed mogelijk te formuleren. Het had haar zicht gegeven op een andere wereld, op een ander bestaan. 'Het is aan hem te danken', zei mr. Susane tegen haar ouders, 'dat ik nu advocaat ben.'
Maar is de man in haar kantoor wel dezelfde als de jongen van destijds? Haar moeder komt steeds met nieuwe namen van dat gezin in Caudéran op de proppen - heetten ze niet Majuraux? Of Ravelet? Klopt haar herinnering wel? Is ze door hem aangerand, waar haar vader van overtuigd is? Had zij niet na die ontmoeting haar prachtige lange haren afgeknipt? Telkens keert het zinnetje terug: wie was Gilles Principaux voor haar? En hoe vaker het terugkeert, hoe sterker de twijfel, en hoe groter haar angst.
De onzekerheid in de relatie met Gilles Principaux strekt zich uit naar verhoudingen met anderen, die als het ware parallelle levens aan dat van haar leiden. Steeds lijkt het daarbij te gaan om de verraderlijke verwondingen die worden veroorzaakt door de aspiratie de eigen achtergrond te verlaten. Mr. Susane zoekt Marylene Principaux op in de gevangenis, om te horen waarom ze haar kinderen heeft vermoord, maar in de koortsachtige monoloog die zij afsteekt, blijft het antwoord achterwege.
De reden die mr. Susane concipieert heeft veel weg van projectie: Marylene komt ook uit een arbeidersgezin en ook zij heeft zich omhooggewerkt, tot lerares Frans, maar na de geboorte van haar eerste kind is ze opgehouden met werken, en werd haar ambitie een 'supermoeder, à la een topatlete' te zijn. En ook bij haar familie is er de teleurstelling en daarna een breuk. Ze zijn ervan overtuigd dat Gilles Principaux met opzet een vrouw uit een lager milieu heeft getrouwd en dat hij er alles aan heeft gedaan om haar ervan te overtuigen dat ze niet veel voorstelde. Hij heeft haar eenvoudigweg 'tot zijn slavin gemaakt'.
En dan is er nog haar eigen werkster, Sharon, die ze in dienst heeft genomen 'uit strijdbaarheid', niet omdat er in haar kleine appartement veel schoon te maken valt. Een vriend had tijdens een etentje gevraagd of iemand nog geïnteresseerd was in zijn werkster, 'een Mauritiaanse, zonder papieren, maar verder niets op aan te merken'. Mr. Susane had zijn achteloosheid schandalig gevonden. Sharon is net als zij een 'strever', ze is naar Frankrijk getrokken om een beter bestaan op te bouwen. En ook haar relatie met haar achtergebleven familie is verstoord, zij willen niet dat ze stappen zet en houden de papieren achter die nodig zijn om een verblijfsvergunning te krijgen - mr. Susane wil dat pro bono voor haar proberen te regelen. Maar net als haar andere relaties is die met Sharon ambivalent. Mr. Susane heeft het gevoel dat Sharon haar veroordeelt.
Aan verwikkelingen geen gebrek inDe wraak is aan mij, maar uiteindelijk gaat de roman om de crisis waarin mr. Susane terechtkomt en word je als lezer meegesleept in de turbulentie die zich in haar afspeelt. Dat zorgt voor een hallucinerende leeservaring, als je je laat meeslepen door de bedwelmende stijl van Ndiaye en de obsessies waar mr. Susane door geplaagd wordt. En die wraak uit de titel komt ook, aan het einde van de roman, als mr. Susane de angst van zich heeft afgeworpen. Het is wraak op Gilles Principaux, maar vooral op waar hij in haar ogen voor staat, de zelfgenoegzaamheid van de hogere middenklasse. Wie was Gilles Principaux voor haar?
Julien Mignot / The New York Times / ANP | Marie NDiaye zorgt voor een hallucinerende leeservaring