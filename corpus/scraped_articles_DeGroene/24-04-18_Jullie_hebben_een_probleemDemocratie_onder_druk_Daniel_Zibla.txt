'Jullie hebben een probleem' Democratie onder druk Daniel Ziblatt

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
18 april 2024
De Amerikaanse politicoloog Daniel Ziblatt vond conservatieven altijd cruciaal in een democratie. Maar na zijn bestsellerHow Democracies Dieverloor hij dat optimisme. Steeds vaker blijken conservatieven de weg te effenen voor radicaal-rechts.
Sla het werk van Daniel Ziblattplat en je komt ongeveer uit bij: vertel me hoe gezond je conservatieve partij is, en ik vertel je hoe gezond je democratie is. 'Conservatieven kunnen vaandeldragers van een democratie zijn', zegt hij. 'Maar ook haar ondergang inluiden.'
In de nasleep van Donalds Trumps verkiezingszege werd de Harvard-politicoloog wereldwijd geroemd omHow Democracies Die(2018), een boek geschreven in haast met zijn collega-hoogleraar Steven Levitsky. Zo'n beetje elke zichzelf respecterende krant waar ook ter wereld riep het uit tot 'boek van het jaar' of moest het wekenlang handhaven in bestsellerrijtjes. Minder bekend is dat Ziblatt acht maanden daarvoor ook al een boek had uitgegeven, het veel academischere en taaiereConservative Parties and the Birth of Democracy(2017).
Daarin beschrijft hij de sleutelrol die conservatieven al sinds de negentiende eeuw vervullen in democratieën. Tegen de achtergrond van stijgende welvaart en emancipatiebewegingen waren zij het die al die hervormingsdrang in goede banen konden leiden door een rem te vormen op al te groot enthousiasme. Als ze dat goed deden, voorkwamen ze revolutie en bloedvergieten, zoals in het Verenigd Koninkrijk. Als zij het slecht deden, luidden ze een oorlog in, zoals in Duitsland en Italië.
Elke conservatieve beweging is in de kern bang voor verlies, zegt Ziblatt. 'Historisch zijn het altijd de verdedigers geweest van rijkdom, bestaande macht en privileges.' Sinds het ontstaan van conservatieve partijen hebben zij altijd geworsteld met hetzelfde dilemma: als we meedoen aan democratisering, ondermijnen we dan niet onze eigen positie? Of is democratie ookonsspel en kunnen we daarbinnen belangen beschermen? 'Hoe kan een beweging van economische elites een brede kiezersgroep aanspreken en tegelijkertijd haar eigen belangen, macht en manier van leven beschermen?'
Slimme conservatieve bewegingen, zo betoogt Ziblatt, bouwden volwassen partijen op en omarmden, soms schoorvoetend, de democratie. Touwtrekkend met arbeidersbewegingen verdedigden ze hun belangen in vergaderzaaltjes. Korte-termijnconservatieven kozen voor verzet tegen de democratie en voedden daarmee de revoluties die ze vreesden.
Het leidde tot het inzicht waarmee Ziblatt zijn boek over conservatieven afsloot: progressieven die dromen van vergaande democratisering moeten accepteren dat een trager proces waarbij een conservatieve partij afremt te verkiezen valt boven de 'chronische regimeschommelingen tussen democraten en autoritairen'. Hij bood voor die conclusie bijna zijn verontschuldigingen aan. 'Het is nooit mijn intentie geweest om met sombere wetenschap een gecompromitteerde versie van de democratie te vieren. Maar dit is nou eenmaal waar de feiten mij brachten.'
Het maakte de professor lange tijd optimistisch over conservatieven. 'Democratie is altijd gegaan over het uitdagen van hiërarchie en diepgewortelde belangen', zegt hij. 'En mensen geven macht niet makkelijk op. Zodra die macht wordt bevraagd zal dat altijd voelen alsofhunrechten worden geschonden. Dus vechten ze terug, en dat mag.' De cruciale vraag is hoe dat terugvechten gebeurt.
Nu is Ziblatts optimisme tanende. Zijn schrijven wordt al zeven jaar lang met elk boek somberder. Zo weigerde hij in zijn boek uit 2017 nog de naam Donald Trump te laten vallen - 'ik werd altijd moe van al die saaie parallellen tussen vroeger en nu' - maar acht maanden later inHow Democracies Diedeed hij dat alsnog. Hij waarschuwde plots voor wat er op het spel stond. Hij berispte de Republikeinse Partij voor de gevaarlijke manier waarop zij Trump had omarmd, al weigerden hij en zijn medeauteur de partij als 'autoritair' te bestempelen. 'Zou de huidige crisis in Amerika deel kunnen uitmaken van een mondiale golf van democratische terugval?' schreven ze toen. 'Wij zijn sceptisch.'
Sinds eind vorig jaar is er een nieuw boek.Tyranny of the Minority(2023) is een prachtige historische vertelling over hoe de architecten van democratie altijd angstig zijn geweest voor de 'tirannie van de massa' en daardoor tal van waarborgen inbouwden om die tirannie te voorkomen. Maar nu, in onze tijd, zijn het juist diezelfde waarborgen die door een reactionaire minderheid worden omgezet in wapens om de meerderheid op de knieën te krijgen: in de Verenigde Staten worden abortuswetgeving en wapenrestricties, waar de meerderheid voor is, tegengehouden. Mensen worden, via oude wetten, zelfs weggehouden bij stembussen.
Al op de eerste pagina's is het aanvankelijke optimisme van Daniel Ziblatt zo goed als weg. Opnieuw openen hij en de man met wie hij de bestseller uit 2017 schreef met een zelfcorrectie: 'We hebben gewelddadige opstanden en pogingen om verkiezingen over de hele wereld ongedaan te maken bestudeerd', schrijven ze. 'Maar we hadden nooit gedacht dat we dat hier zouden zien. Noch hadden we ons kunnen voorstellen dat een van Amerika's grote partijen zich in deze eeuw zou afkeren van democratie.'
Bent u terugblikkend te voorzichtig of te optimistisch geweest?
'Misschien wel ja', zegt Ziblatt vanuit Berlijn, waar hij aan het Wissenschaftszentrum Berlin für Sozialforschung een onderzoeksgroep leidt. 'In 2016 waren de Republikeinen die nu allemaal aan de kant van Trump staan nog aan het waarschuwen. Ze noemden hem gevaarlijk en roekeloos. Er was een zichtbare weerstand. Maar je zou zeker kunnen zeggen dat wij het vermogen van de Republikeinse Partij om de populariteit van Trump te weerstaan hebben overschat.' Hij wijst op cijfers van Freedom House dat in 2016 de Amerikaanse democratie nog op het niveau van Duitsland en Canada waardeerde, nu is dat teruggevallen naar het niveau van Roemenië en Argentinië. 'Natuurlijk ben ik minder optimistisch, als ik dat niet zou zijn zou ik aan waanbeelden lijden. Maar terug naar je vraag: ik dacht daadwerkelijk dat er een sterke tegenbeweging op gang zou komen.'
Waarom kwam die er niet?
'Een van de lessen die ik trok uit het bestuderen van conservatieven voor mijn eerste boek was dat het voor gezonde rechtse bewegingen, zoals de Conservatieven in Groot-Brittannië, enorm lang duurde om een partij op te bouwen die effectief met democratie kon omgaan. Wat hen wel was gelukt, was in Duitsland totaal mislukt omdat ze hetovernighthadden moeten doen, vlak na de Weimar Republiek. Politieke partijen die in staat zijn om democratie te dragen kunnen geen pop-up-restaurants zijn. Ze moeten bewegen als gletsjers. Het zijn organisaties die tijd, constante energie en institutioneel leren nodig hebben. Daarom had ik ook vertrouwen in de Republikeinse Partij. Hoe kon een partij die al bestaat sinds Abraham Lincoln en altijd een autoritaire tak heeft gehad zich zo verliezen? Hun dilemma met Trump was niet nieuw. In elke periode in de geschiedenis was er zo'n soort figuur. Neem Henry Ford, een antisemiet. De sympathie voor de nazi's hing rond de dertig procent. De aanhang voor dit soort denken was toen ongeveer even groot als vandaag.'
Wat is er nu dan anders?
'De puzzel die niemand nog echt goed heeft opgelost is hoe deze verandering zo snel heeft kunnen plaatsvinden. De beste verklaring is volgens mij dat een partij als de Republikeinse in de jaren negentig en begin deze eeuw is verzwakt van binnenuit, door mensen als de Koch Brothers(conservatief-libertaire miljardairs die de partij financieren - cvdv)en later de Tea Party en de National Rifle Association. Zij wonnen aan invloed op een moment dat de partij nog wel sterk leek, maar in feite niet veel meer was dan een lege huls. Hetzelfde zie je gebeuren in Europa. Massapartijen zijn verlaten door de massa's waardoor er geen correctie meer is.'
Volgens u is de conditie van een conservatieve partij een soort thermometer waaraan je de gezondheid van een democratie kunt aflezen. Als we vandaag kijken naar deze partijen in de westerse wereld, hoe gaat het dan met de democratie?
'Elk land heeft zijn eigen verhaal. Maar de algemene trend is dat centrum-rechts ingrijpend verzwakt is. Misschien nog niet zichtbaar in Nederland, maar wel in de meeste andere landen. Zeker in Duitsland, maar kijk ook naar de desastreuze staat waarin de Conservatieve Partij in Groot-Brittannië zich bevindt. In Frankrijk bestaat er eigenlijk geen centrum-rechts meer. We zouden Emmanuel Macron kunnen beschouwen als een soort zelfbenoemd rechts, maar dat is het niet en het is al zeker niet conservatief. Die afwezigheid is slecht nieuws voor de democratie.'
Waarom?
'Je ziet de gevolgen overal. Kijk naar de gele-hesjesbeweging in Frankrijk. Die massamobilisatie van arbeiders is ontstaan omdat er geen robuuste partijstructuur was die hun onvrede tijdig kon mobiliseren. De opstand van boeren in de straten is ook zo'n extra-institutioneel protest dat ons leert dat de verbinding tussen groepen in de samenleving en politieke partijen zo zwak is dat ze niet eens meer via partijen willen werken. Grote partijen moeten hierop vooruitlopen en doorlopend relevant zijn voor dit soort groepen.'
Als een rode draad loopt die gedachte door het werk van Ziblatt. Zodra conservatieven het gevoel krijgen dat ze hun belangen niet langer binnen het democratisch systeem kunnen verdedigen, breken ze los en gaan ze twijfelen aan de democratie als geheel. 'Dat is wat we vandaag de dag zien', zegt de Harvard-professor. 'Een democratie vereist ten minste twee politieke partijen en in jouw land enorm veel meer. Het punt is dat niemand een monopolie op de waarheid heeft. Progressieven hebben dat niet en conservatieven ook niet; ze hebben vooral belangen. Bij elke verkiezing organiseer je jezelf zo goed mogelijk, je doet een poging en wanneer je verliest, trek je je tijdelijk terug om te hergroeperen zodat je later kunt terugkeren met betere argumenten. Als je lange tijd niet meer kunt winnen, wordt het verleidelijk om de regels los te laten. Dat werkt misschien op de korte termijn, maar op de lange termijn is het rampzalig voor iedereen.'
De boeken van Daniel Ziblatt en zijn medeauteur Steven Levitsky lezen als een soort institutionele wereldreis. Achteloos springen ze van de achterkamertjes van de Republikeinse Partij naar Thailand, waar de populistische premier Thaksin Shinawatra verkiezingen won met beloftes over een 'Nieuw Sociaal Contract'. Moeiteloos verbinden ze de bestorming van het Capitool op 6 januari 2021 met een couppoging door nationalisten in het Parijs van 1934. Venezuela, de Filipijnen, Duitsland, het Verenigd Koninkrijk, de grondwet van Noorwegen en Poolsefilibustersin de achttiende eeuw passeren de revue.
Om keer op keer terug te gaan naar dat ene centrale troostende punt: cruciaal voor elke deelnemer aan democratie is het geloof dat als je vandaag verliest je misschien morgen wel kunt winnen. In Ziblatts eigen land, de Verenigde Staten, is dit dramatisch misgelopen. De laatste keer dat de Republikeinen tijdens de presidentsverkiezingen óók depopular vote,de meerderheid van het land, achter zich kregen was in 2004, net na de inval van Irak. Sindsdien hebben de Republikeinen nooit meer meerderheden achter zich gekregen en zijn ze het systeem gaan veranderen op een manier waardoor ze alsnog hun macht konden behouden. 'Nu zien we systemische pogingen om in sommige staten het stemrecht in te perken, we hebben een president gehad die een vredige machtsoverdracht probeerde te verhinderen en we zien regelmatig geweld tegen verkiezingsfunctionarissen.'
InHow Democracies Diekwamen Ziblatt en Levitsky met vier criteria om autoritair leiderschap vast te stellen. Allereerst: verwerp verkiezingsresultaten of twijfel daar openlijk aan. Ten tweede: ontken de legitimiteit van je democratische tegenstanders door ze weg te zetten als verraders of criminelen. Ten derde: keur geweld of sabotage van de eigen achterban goed. En tot slot: geef uitdrukking aan de bereidheid om burgerlijke vrijheden in te perken door bijvoorbeeld rechten van medeburgers te ontkennen of door achter de pers aan te gaan.
Onze recente verkiezingen zijn gewonnen door een man die burgerlijke vrijheden van islamitische burgers wil inperken, hij valt de pers aan, zet zijn tegenstanders weg als 'heks' of 'verrader' en toen recent werd besloten dat hij geen premier zal worden, verkocht hij dat als iets rechtmatigs dat hem was afgepakt. Hij voldoet aan drie van uw vier criteria.
'Dan heb je een heel serieus probleem. Ik wil trouwens zo snel mogelijk naar Nederland komen. Jullie hebben die combinatie van fragmentatie op rechts, een tanend partijsysteem en de opkomst van een uiterst rechtse leider. Het is cruciaal om een scheiding aan te brengen tussen legitieme posities en de omgang met de democratie. Je mag voor strenge migratieregels zijn en zelfs voor dichte grenzen, dat mag een democratische partij vinden. De essentiële vraag is: legt een politiek leider zich neer bij deze vier principes?'
Dat is nu de vraag in onze kabinetsformatie. Op dit moment onderhandelt Geert Wilders met drie centrum-rechtse, veelal conservatieve partijen over het vormen van een regering. Wat is hun verantwoordelijkheid?
'Het argument dat je altijd zult horen is: sta hem toe om te regeren en de verantwoordelijkheid zal hem temmen. Maar de geschiedenis is bezaaid met voorbeelden die het tegendeel aantonen. Vooral de interbellumjaren met als lichtend voorbeeld het besluit van de Italiaanse premier Giovanni Gentile om Mussolini op te nemen in zijn kieslijst. Hij had nooit gedacht dat het hem naar de macht zou lanceren. En ja, er bestaan voorbeelden waar het wel werkt, maar de risico's zijn enorm. Vrijwel iedereen probeert in zijn persoonlijke leven al te grote risico's waarvan je de gevolgen niet kunt overzien te vermijden en dat moet je hier ook doen. Ja, je kunt dronken naar huis rijden en thuiskomen. Maar is het het risico waard? Als het misgaat zijn de gevolgen catastrofaal.'
U bent helder in het idee dat antidemocraten altijd buiten de macht gehouden moeten worden. Onze vertrekkende premier Mark Rutte slaagde daar jarenlang in. Maar tijdens de laatste campagne heeft zijn partij hierin gefaald door openlijk te filosoferen over samenwerking met Wilders. Wat moet een verantwoordelijk conservatief doen als die voor de eerste test is gezakt en nu leeft met de angst dat alsnog uitsluiten radicaal-rechts alleen maar groter maakt?
'Je zult je moeten afvragen of er geen andere coalitie mogelijk is. Waarom dat niet nastreven? Wij geven in ons boek tal van voorbeelden uit de jaren dertig waar katholieken en socialisten de handen ineenslaan om extreem-rechts buiten de macht te houden. In België slaagden ze daarin tot de nazi's binnenvielen.'
De angst om hem groter te maken houdt niet alleen conservatieven maar ook progressieven in hun greep.
'Over de hele wereld hoor je in deze situatie argumenten over noodzakelijkheid. Zo van "als we dit niet doen, dan komen ze sterker terug". Het zijn vrijwel altijd argumenten uit eigenbelang verhuld als iets anders. En dan vooral electoraal eigenbelang op de korte termijn. Het doet mij denken aan al die Republikeinen die zijn gaan dienen onder Trump. Zij belandden in machtige posities en verontschuldigden zich door te zeggen dat als zij die positie niet zouden innemen er niemand zou zijn om de schade te beperken. Daar zit een kern van waarheid in, maar het is opmerkelijk verenigbaar met de kans om zelf aan de macht te komen.
Ik ben zeer sceptisch als politieke leiders in zulke omstandigheden over "noodzaak" beginnen te praten.'
Voor een man die eindeloze bergen data heeft uitgeplozen en recent een boek schreef dat hoofdzakelijk gaat over grondwetten, keert Ziblatt wel erg vaak terug naar het idee 'dat instituties een democratie niet redden'. Wat de democratie dan wel redt? 'Politieke leiders, kiezers en vooral hun gedrag.' Het vormde de hoofdconclusie vanHow Democracies Die:democratieën gaan in deze eeuw niet met een harde klap ten onder - via een militaire coup of een generaal - maar verkruimelen geleidelijk.
Opnieuw is de sleutel daarvoor in handen van conservatieve of centrum-rechtse politici. Waar de politicoloog eerder kwam met criteria om democraten van autocraten te onderscheiden, werkt hij in zijn laatste boekTyranny of the Minorityeen nieuw verschil uit: het onderscheid tussen democraten die 'loyaal' zijn aan de democratie en zij die 'semi-loyaal' zijn. 'Het is eigenlijk makkelijk om te bepalen of een partij democratisch is of niet', zegt Ziblatt. 'Maar de tussengroep, de semi-loyalen, is veel lastiger te identificeren. Het zijn de politici die je er niet zomaar uitpikt in een groep. Ze lijken op normale politici, ze praten als normale politici en ze zijn zelf niet per se autoritair. Hun semi-loyale gedrag schuilt in de weerzin om antidemocratisch gedrag van anderen hard te veroordelen en af te wijzen.'
Ziblatt begrijpt dat wel, de verleidingen zijn groot en het alternatief kan eng zijn, maar, zo waarschuwt hij: het zijn korte-termijnoverwegingen. 'Wat vaak wordt vergeten is dat democratie meerdere rondes kent. Voor één ronde kun je het prima vinden om radicaal-rechts aan de macht te hebben, maar je mag nooit vergeten dat zij in de volgende ronde genormaliseerd zijn. Ze zijn plots acceptabel geworden en zullen terugkomen in de rondes die volgen. Dat is enorm gevaarlijk.'
Scott McIntyre / The New York Times / ANP | Gasten tijdens het Super Tuesday-feest voor Donald Trump in Mar-a-Lago, Palm Beach, Florida, 5 maart