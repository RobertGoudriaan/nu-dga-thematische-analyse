Misschien zijn zowel China als de VS hun piek voorbij In het nieuws

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
6 februari 2025
Donald Trump, zo is vaak gezegd, is een grillig figuur. Grotendeels is dat waar, maar op één punt is hij zijn hele leven bijzonder consistent. Al in de jaren tachtig, toen zijn aandacht nog vooral uitging naar de straten van New York, verkondigde Trump dat hij sterk geloofde in het nut van hoge importtarieven.The New York Timesvond de oorsprong van deze obsessie in een specifieke gebeurtenis: in 1988 verloor Trump tijdens een veiling. Hij bood op de piano die werd gebruikt in de filmklassiekerCasablanca. Een Japanse handelsmaatschappij ging er uiteindelijk mee vandoor. Daarna pleitte Trump in de Amerikaanse media voor vijftien tot twintig procent extra importheffingen op Japan.
In de jaren tachtig, het decennium waarin Trump uitgroeide tot wie hij is, vreesde Amerika economisch overvleugeld te worden door Japan, zo roept Diederik Baazil, journalist gevestigd in Tokio, in herinnering verderop in deze editie(zie pagina 22). Achteraf bleek die angst overtrokken - de Japanse economie bleek overgewaardeerd en liep halverwege de jaren negentig vast - maar algauw blies een volgende Aziatische speler de Amerikanen hete adem in de nek. Over de vraag of China op weg is om de VS voorbij te streven als machtigste economie ter wereld of dat de piek van China alweer voorbij is, worden uitvoerige academische, journalistieke en politieke discussies gevoerd. Trump, zo lijkt het, maakt zich zorgen en grijpt naar het handelswapen waar hij zo stellig in gelooft. Een extra tien procent heffing op Chinese import, zo verkondigde de Amerikaans president. Mexico en Canada kregen een extra 25 procent voor de kiezen.
De kans is groot dat in ieder geval dit deel van Trumps Chinabeleid de geschiedenis ingaat als een miskleun. Er is vrijwel geen econoom te vinden die Trumps aanname bevestigt dat de exporterende landen de kosten zullen betalen van de extra heffingen. Vrijwel iedere econoom wijst erop dat de rekening uiteindelijk terechtkomt bij importerende Amerikaanse bedrijven en de Amerikaanse consument. Want het dagelijks leven van de doorsnee Amerikaan draait op goedkope Chinese producten. Het is een illusie om te denken dat 'Made in America' dit zomaar kan vervangen.
Hoe dan ook bleek dat het instrumentarium dat de Verenigde Staten hanteren om China voor te blijven slecht werkt. De regeringBiden probeerde technologische vooruitgang in China te remmen met restricties op de export van computerchips naar het land. Onlangs bleek dat het Chinese bedrijf DeepSeek desondanks een AI-model had weten te maken dat zich kon meten met de Amerikaanse, en bovendien ook nog eens tegen bijzonder lage kosten. Het kostte Amerikaanse bedrijven duizend miljard dollar in beurswaarde. Er werd gesproken van een 'Sputnik-moment', vergelijkbaar met de schok die de lancering van de eerste kunstmaan door de SovjetUnie teweegbracht.
Tegelijk zijn er genoeg redenen om vraagtekens te blijven zetten bij Chinees succes. Een vastgoedbubbel, dalende geboortecijfers en kapitaalvlucht zijn signalen dat het Chinese model niet al te dynamisch is. Bovendien moet nog steeds bewezen worden dat een dictatuur daadwerkelijk kan samengaan met een langdurig vitale economie. Aan de andere kant: Amerika's autoritaire wending onder Trump maakt dat beide grootmachten eerder op dezelfde politieke schaal komen te zitten in plaats van dat ze elkaars ideologische tegenpolen zijn. 'Het kan natuurlijk tegelijk waar zijn, Piek China énAmerican Decline',schrijft Diederik Baazil.
Voor de beschouwers van het mondiale machtsspel is dat een intrigerende notie - en zeker ook voor de Europese Unie die moet bedenken hoe ze moet navigeren door de golven die zijn veroorzaakt door de strijd tussen de VS en China. Misschien gaat het niet om welke grootmacht de spectaculairste vooruitgang boekt, maar welke van de twee erin slaagt zichzelf het minst in de voet te schieten door besluiten van machthebbers die onvoldoende worden tegengesproken.
Het dagelijks leven van de Amerikaan draait op goedkope Chinese producten