Erger dan bommen Uithongering als oorlogswapen

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
15 februari 2024
Uithongering, zoals nu gebeurt in bijvoorbeeld Gaza, Oekraïne, Jemen en Tigray, is een van de oudste oorlogsmethoden en misschien wel de barbaarste. De internationale gemeenschap heeft nog te weinig middelen voor vervolging. De publieke opinie kan de druk opvoeren.
Gaza wordt uitgehongerd.Elke dag worden de sociale media overspoeld met berichten over toenemende armoede. Wanhopige mensen graven wortels op en eten gras. Kinderen zeven granen uit besmet diervoer. Ouders lijden honger om het weinige voedsel dat ze kunnen vinden aan hun kinderen te geven. Zuigelingen worden ziek en verliezen door diarree snel gewicht, zonder beschikbare medicijnen of voldoende dokters om hen te behandelen.
Noodartsen in Gaza hebben gewaarschuwd dat ze kinderen en volwassenen zien met tekenen van ernstige ondervoeding, en dat besmettelijke ziekten zich snel verspreiden als gevolg van verzwakte immuunsystemen, de ineenstorting van de infrastructuur voor schoon water, hygiene en sanitaire voorzieningen, en de overbevolking in de vluchtelingenkampen. Sinds het begin van de Israëlische aanvallen op Gaza is het voedselsysteem vernietigd. De gezondheidszorg is weggevaagd. Slechts een miniem deel van de noodzakelijke hulp wordt de Gazastrook binnengelaten.
Israël heeft de bevolking van Gaza op de rand van de hongersnood gebracht. Iedereen in Gaza heeft honger en het hongerniveau stijgt met de dag. Het Integrated Food Security Phase Classification (ipc) Famine Review Committee (frc), een onafhankelijke groep deskundigen die het bewijs voor de extreemste voedselcrises beoordeelt, heeft gezegd dat de hele bevolking in Gaza te maken heeft met acute voedselonzekerheid, 'het hoogste percentage mensen met een hoge mate van acute voedselonzekerheid dat het ipc-initiatief ooit heeft geclassificeerd voor een bepaald gebied of land'. Ten minste één op de vier huishoudens in de Gazastrook heeft te maken met een 'extreem gebrek aan voedsel, verhongering en uitputting van het uithoudingsvermogen'.
In een recente verklaring stelde een panel van mensenrechtenexperts van de VN het volgende: 'Het is ongekend om een hele burgerbevolking zo volledig en snel honger te laten lijden', eraan toevoegend dat Israël 'voedsel gebruikt als wapen tegen het Palestijnse volk'.
Uithongering is echter veel meer dan alleen honger of een gebrek aan voeding. Volgens het internationaal recht verwijst de term naar het opzettelijk onthouden aan burgers van voorwerpen die onmisbaar zijn voor hun overleving, hetgeen naast voedsel elk essentieel goed kan zijn dat nodig is om in leven te blijven, zoals medicijnen, elektriciteit, brandstof, kleding, onderdak en infrastructuur. En wat voor wie onmisbaar is, hangt af van de context: een zwangere Jemenitische vrouw heeft andere behoeften dan een mannelijke Oekraïense boer tijdens het oogstseizoen.
Rechtsgeleerden, humanitaire organisaties en mensenrechtengroeperingen hebben allemaal Israël herhaaldelijk beschuldigd van het gebruik van uithongering als oorlogstactiek, en dus van oorlogsmisdaden en ernstige mensenrechtenschendingen.
Uithongering, inclusief belegering en het onthouden van essentiële zaken, staat ook centraal in de rechtszaak die Zuid-Afrika onlangs tegen Israël heeft aangespannen bij het Internationaal Gerechtshof in Den Haag. In zijn verzoekschrift beschuldigt Zuid-Afrika de staat Israël van het schenden van de Genocide Conventie van 1948, die verbiedt om 'opzettelijk aan een groep [mensen] levensomstandigheden op te leggen die erop berekend zijn om geheel of gedeeltelijk haar fysieke vernietiging teweeg te brengen'.
Israël is niet het enige landdat honger en armoede als wapens gebruikt. Miljoenen burgers in meerdere conflicten worden uitgehongerd. Na een afname van de grote hongersnoden, tot op het punt dat ze bijna verdwenen waren, hebben we de afgelopen tien jaar een comeback gezien van hongersnoden als een kenmerk van de moderne oorlogvoering, naast een versnelde achteruitgang van humane normen over het niveau van lijden dat wordt toegebracht aan een burgerbevolking.
En toch zijn er nog nooit gevallen van door mensen veroorzaakte hongersnood vervolgd voor een internationaal gerechtshof. Met de zaak die Zuid-Afrika voor het Internationaal Gerechtshof heeft gebracht, komt daar misschien verandering in. 'Voor het eerst in de geschiedenis staat uithongering centraal in het internationaal recht', zegt Alex de Waal, uitvoerend directeur van de World Peace Foundation (wpf). 'Dit zou weleens de zaak kunnen zijn die het noodzakelijke precedent schept dat de criminalisering van uithongering op massale schaal over de juridische drempel tilt.'
Wetenschappers als De Waal dringen al lang aan op de formele strafbaarstelling van opzettelijke uithongering. Hij maakte deel uit van het gezamenlijke project Accountability for Starvation: Testing the Limits of the Law, waarin de wpf en de Global Rights Compliance (grc), een internationale juridische stichting die zich richt op het afleggen van verantwoording voor gruweldaden, samenwerkten om te documenteren hoe het bestaande internationale recht van toepassing zou kunnen zijn op het vervolgen van uithongering. 'Uithongering op massale schaal is geen natuurlijk fenomeen en ook geen toevallig bijproduct van oorlog', legde hij uit in een projectmemo. 'Het is het voorspelbare resultaat van opzettelijke acties en moet als crimineel worden behandeld.'
De bewijzen stapelen zich op. In Oekraïne wordt Rusland ervan beschuldigd uithongering als oorlogswapen te hebben gebruikt door middel van lucht- en artillerieaanvallen op essentiële civiele infrastructuur, de vernietiging van landbouwgrond en -machines, de beperking van de humanitaire toegang tot de door Rusland bezette gebieden, belegeringen, de blokkade van havens, en aanvallen op havenfaciliteiten. Tegelijkertijd heeft Rusland de Oekraïense graanvoorraden geplunderd in een geslaagde poging de Oekraïense economie te saboteren en zijn eigen oorlogsinspanningen te financieren. Wetenschappers hebben het een ontstellende paradox genoemd dat de Oekraïense bevolking honger lijdt, terwijl de Oekraïense regering moet smeken om internationale hulp om haar graan naar de wereldmarkt te kunnen exporteren.
Tijdens de oorlog in Syrië heeft de regeringAssad een 'knielen of verhongeren'-strategie gebruikt om stedelijke gebieden die in handen waren van de oppositie tot onderwerping te dwingen. Deze enclaves werden afgesloten en de toegang tot voedsel, water en andere eerste levensbehoeften zoals elektriciteit, gas, gezondheidszorg, geld en werk werd categorisch geweigerd aan iedereen die was ingesloten. Humanitaire hulp werd beperkt of helemaal geblokkeerd. Oost-Ghouta, een verzameling steden en dorpen in de buurt van Damascus, moest het langste beleg sinds de Tweede Wereldoorlog doorstaan. Voedsel, medische voorraden en basisvoorzieningen werden tegengehouden.
Gerichte aanvallen op ziekenhuizen, bakkerijen en gemeenschappelijke keukens 'toonden aan dat men vastbesloten was om de mensen maximale ontberingen toe te brengen', volgens een beleidsnota van de Global Rights Compliance en de World Peace Foundation. De voedselprijzen rezen de pan uit: in november 2017 kostte een kilo brood 1150 procent meer dan in het nabijgelegen Damascus, en de suikerprijzen stegen met ruim duizend procent.
In Jemen, een arm land met een kwetsbare economie en plattelandsgebieden waar al vóór het begin van de oorlog in 2015 honger heerste, zitten burgers gevangen tussen een blokkade door Saoedi-Arabië en de Emiraten aan de ene kant en de omleiding van hulp, voedsel en medicijnen door Houthi-milities aan de andere kant, wat heeft geleid tot een van de grootste en langdurigste hongersnoden ter wereld. In Zuid-Soedan zouden in 2023 naar verwachting ruim 7,8 miljoen mensen te weinig voedsel krijgen, grotendeels door de verwoestende gevolgen van de burgeroorlog en extreme weersomstandigheden. Ondanks het vredesakkoord van 2018 is het aantal gewapende facties toegenomen en blijft de mate van geweld tegen humanitaire organisaties tot de hoogste ter wereld behoren.
De vernietiging van civiele infrastructuur, gedwongen verhuizingen en de ontzegging van basisvoorzieningen, waaronder voedsel en medicijnen, maken deel uit van de anti-oproerstrategie van de junta in Myanmar en dragen bij aan de etnische zuivering en vermeende genocide op de Rohingya-bevolking. In Tigray hebben Ethiopische en Eritrese strijdende partijen gebruik gemaakt van uithongering als wapen, wat blijkt uit verschroeide-aardetactieken en aanvallen op onder meer watervoorzieningen, irrigatieinfrastructuur, boerderijen, graanopslagplaatsen, huizen en schuilplaatsen voor vluchtelingen. Humanitaire hulp en toegang tot de regio Tigray zijn ook beperkt of helemaal geblokkeerd. In deFood Security Outlookvan het Famine Early Warning Systems Network van december 2023 wordt opgemerkt dat Tigray een van de gebieden van de grootste zorg blijft.
Uithongering is een van de oudsteoorlogsmethoden en misschien wel een van de barbaarste. Zoals de wetenschappers en humanitaire hulpverleners Stephen Devereux, Julian May en Carla Bernardo onlangs opmerkten in een stuk voor het South African Centre of Excellence in Food Security, wordt deze tactiek 'gebruikt om langzaam te doden, emotioneel te verpletteren en uiteindelijk weg te vagen'. Uithongering heeft invloed op elk niveau van het leven in een gemeenschap. Zij belemmert of blokkeert de toegang tot gezondheidszorg, verscheurt sociale en zorgnetwerken en vernietigt solidariteitsbanden.
Het is een proces van sociale ineenstorting dat, zo schrijft Alex de Waal in zijn boekMass Starvation: The History and Future of Famine, 'een draaikolk van verhongering en een enorm verhoogde sterfte bereikt'. Tom Dannenbaum, universitair hoofddocent internationaal recht aan Fletcher School, heeft betoogd dat het buitengewone lijden dat wordt veroorzaakt door opzettelijke uithongering neerkomt op maatschappelijke marteling.
Tot voor kort was uithongering echter een geaccepteerde militaire strategie. De Lieber Code, een van de vroegste moderne teksten van humanitair recht in opdracht van de Amerikaanse president Abraham Lincoln, stond expliciet toe dat vijanden, zowel burgers als strijders, uitgehongerd werden om hun overgave te versnellen. Hoewel de Haagse Conventies van 1899 en 1907 bepalingen bevatten die relevant waren voor uithongering, was het pas na het einde van de Tweede Wereldoorlog, en later met de aanpassing van de twee Aanvullende Protocollen van de Conventie van Genève in 1977, dat uithongering van alle burgers specifiek werd verboden. Het Statuut van Rome, het verdrag dat in 2002 het Internationaal Strafhof (icc) oprichtte, erkende voor het eerst het misdrijf van uithongering op internationaal niveau, en een belangrijke wijziging in 2019 breidde de jurisdictie uit tot uithongering in niet-internationale gewapende conflicten, wat bijvoorbeeld relevant is voor Syrië en Jemen.
Vandaag is er voldoende wetgeving om de meeste hongermisdaden te vervolgen als de wil bestaat om dat te doen. Er zijn verschillende belangrijke redenen waarom dat niet is gebeurd, ondanks schijnbaar flagrante gevallen van hongermisdaden, zoals tijdens de genocides in Cambodja of Bosnië. Het is lang moeilijk geweest om uithongering vast te stellen, en de dood als gevolg van honger heeft vaak complexe en overlappende oorzaken, zoals ondervoeding, infecties en uitputting. Niet alle hongermisdaden eindigen in de dood.
Het is beslist eenvoudiger om politieke en militaire leiders te vervolgen voor het doden van mensen met geweren en mijnen, dan om hen te vervolgen voor het toebrengen van een langzaam en complex proces van ontberingen. Bovendien blijft de vraag naar opzet moeilijk - uithongering kan een doel zijn, een middel, of een roekeloos resultaat. Het ontbreken van een juridisch precedent maakt het vooruitzicht van het vervolgen van hongermisdaden nog ontmoedigender.
'En we hebben nog steeds de neiging om hongersnoden te verbinden met natuurrampen, dat is diep cultureel verankerd', zegt Alex de Waal. Het is een probleem dat deels wordt veroorzaakt door wat hij'Malthus' Zombie'noemt: Robert Thomas Malthus' essay uit 1798 waarin hij beweert dat overbevolking tot hongersnood leidt - een theorie die 'heel uitgebreid is weerlegd, maar toch onvermoeibaar blijft terugkomen'.
InMass Starvationmerkt Alex de Waal op dat journalisten nog steeds de term 'door de mens veroorzaakte hongersnoden' gebruiken alsof dit iets ongewoons is, terwijl hedendaagse massale hongersnoden bijna altijd worden veroorzaakt door politieke beslissingen, en vaak door conflicten en oorlogshandelingen. 'De belangrijkste schakels in de keten die tot hongersnood leiden zijn altijd politiek van aard', schrijft hij. Helaas kunnen humanitaire organisaties die zich inzetten om hongersnoden te verlichten beter werken als ze doen alsof dat niet zo is, omdat het op die manier vaak makkelijker is om fondsen te werven en omdat ze zich waarschijnlijk vrijer kunnen bewegen in een regio waar mensen ontberingen lijden als ze regeringen of militante groeperingen niet beschuldigen van politieke misdaden.
Door hongersnoden als natuurverschijnselen te zien, is het moeilijker om ze te vervolgen als de massale gruweldaden die ze in werkelijkheid zijn.
De nazi's gebruikten uithongeringmet gruwelijke gevolgen: als onderdeel van Operatie Barbarossa was het Hongerplan van de nazi's de berekende strategie om dertig miljoen mensen in de Sovjet-Unie door uithongering te doden, teneinde voedsel, grondstoffen en landbouwgrond vrij te maken voor de kolonisatie door Duitse boeren. Ruim twee miljoen sovjet-krijgsgevangenen werden uitgehongerd als onderdeel van dit plan en miljoenen anderen bezweken tijdens de belegering van sovjetsteden. Het mislukken van de nazi-invasie in de Sovjet-Unie en de onuitvoerbaarheid van het Hongerplan voorkwamen een nog hoger dodental.
Ondanks de gruwelen van deze misdaad is het Hongerplan niet op dezelfde manier in de gedeelde verbeelding doorgedrongen als andere massale gruweldaden van de nazi's, en het heeft zeker niet de paradigmatische status van de holocaust gekregen, betoogt De Waal. Een gemiste kans, en een enigszins ironische. Raphael Lemkin, de Poolse jurist die de term 'genocide' bedacht, hechtte meer belang aan uithongering - die hij 'rassendiscriminatie op het gebied van voedsel' noemde - dan aan massamoord en uitroeiing als middel om genocide te plegen, waar hij in zijn boekAxis Rule in Occupied Europeslechts één paragraaf aan wijdde.
Ondanks Lemkins aandringen op het definiëren van uithongering als een massale gruweldaad werd het in de uiteindelijke vonnissen van Neurenberg slechts gezien als een bijkomstigheid van andere oorlogsmisdaden van de nazi's, en de geallieerde mogendheden hadden volgens De Waal geen haast om uithongering als oorlogsmisdaad te vervolgen. 'Ze deden het zelf', zegt hij. 'Terwijl het Neurenberg Handvest werd geschreven, was de oorlog tegen Japan nog gaande. De Amerikaanse luchtmacht legde mijnen in Japanse havens en blokkeerde het land als onderdeel van Operation Starvation.' De geallieerden hadden in beide wereldoorlogen met succes militaire blokkades gebruikt en de Britse kolonisatoren waren verantwoordelijk voor miljoenen hongerdoden in Azië, met name in India, en in Ierland. Onder die omstandigheden zou het ongemakkelijk zijn geweest om aan te dringen op de definitie van uithongering als oorlogsmisdaad.
De afgelopen tien jaar heeft er echter een opmerkelijke verschuiving plaatsgevonden in de politieke wil. In 2018 nam de VN-Veiligheidsraad unaniem resolutie 2417 aan, waarin zowel het uithongeren van burgers als oorlogsmethode als het ontzeggen van humanitaire toegang tot de burgerbevolking krachtig wordt veroordeeld, de eerste keer dat een hogere VN-autoriteit het verband tussen hongersnood en conflicten erkent. In hetzelfde decennium zijn het gebruik van uithongering als wapen en de voedselonzekerheid tijdens oorlogen echter toegenomen, zodat het belangrijker dan ooit is om daders van hongermisdaden ter verantwoording te roepen.
'In de tien jaar dat we erop hameren om uithongering als oorlogswapen strafbaar te stellen, keken we naar de succesvolle campagne aangaande het als oorlogsmisdaad strafbaar stellen van seksueel geweld', legt De Waal uit. Seksueel geweld in conflicten wordt al heel lang veroordeeld in oorlogssituaties, en de krijgscodes die het tot wapen maken van verkrachting aan de kaak stellen dateren al van millennia geleden. Het duurde echter tot 1998 voordat het Internationaal Straftribunaal voor Rwanda het eerste internationale gerechtshof werd dat seksueel geweld in een burgeroorlog bestrafte; datzelfde jaar was het ook de eerste keer dat verkrachting een daad van genocide bleek te zijn, toen het tribunaal de voormalige Rwandese burgemeester Jean-Paul Akayesu veroordeelde. Het duurde nog langer, tot 2016, voordat het icc zijn eerste veroordeling wegens seksueel geweld uitsprak in de zaak tegen de voormalige vice-president van Congo, Jean-Pierre Bemba.
'Dit was niet alleen te danken aan juristen', denkt Alex de Waal. 'Er was destijds een enorme volksbeweging die campagne voerde tegen seksueel geweld als oorlogswapen, en de aanklagers reageerden op de publieke opinie. We moeten een soortgelijke tactiek gebruiken om genoeg publieke verontwaardiging te creëren tegen hongermisdaden.' En op dezelfde manier waarop het bereik van wat een seksueel en gendergerelateerd misdrijf is werd uitgebreid, om er specifieke overtredingen als gedwongen zwangerschap, gedwongen sterilisatie of seksuele slavernij aan toe te voegen, hopen hongercampagnevoerders een breder scala aan hongermisdaden te ontwikkelen.
Er is nog een andere parallel tussen de strijd voor de criminalisering van verschillende vormen van seksueel geweld en de erkenning van uithongering als oorlogswapen, die te maken heeft met de gevoelens van zelfverwijt en schuld die slachtoffers kunnen ervaren. 'Het leven van een hongerlijdend persoon is een leven van wreedheid en lijden. Als je moeder bent, word je gedwongen de keuze te maken of je dit kind medicijnen geeft of dat kind. Je zult je uitgehongerde buren de deur wijzen', zei De Waal in een recent webinar rond uithongering als oorlogswapen in Oekraïne. 'De daad van het erkennen van uithongering als een misdaad, begaan op een collectiviteit, is daarom een daad van emancipatie. Het is een manier voor de overlevenden om te zeggen: het was niet onze schuld. Iemand heeft ons dit aangedaan.'
Alex de Waal benadruktdat het belangrijk is om Israël ter verantwoording te roepen voor de wreedheden die het land begaat in Gaza, en dat een sterke pushback tegen deze misdaden zal helpen om de wereldwijde normen op dit gebied te herstellen. 'De publieke opinie kan heel krachtig zijn om uithongering als oorlogswapen onder de aandacht te brengen', zegt hij. 'Honger is een kwestie die mensen verenigt over politieke lijnen heen, dwars door geloofsovertuigingen en gemeenschappen.'
Het is niet genoeg om hulp toe te staan in Gaza en een staakt-het-vuren af te kondigen, zegt hij. 'Het sterven stopt niet als de gevechten stoppen. Er is heel veel infrastructuur verwoest en het duurt lang voordat de honger en de ziekte tot stilstand komen.'
In zijn rapport van december beval het IPC Famine Review Committee 'een uiterst dringende politieke reactie' aan om te reageren op de ongekende humanitaire catastrofe die Gaza heeft getroffen. 'Maar tot nu toe trekt Israël zich niets aan van de gerechtelijke uitspraken van het Internationaal Gerechtshof', waarschuwt De Waal. 'En straffeloosheid voor uithongering en hongersnood als wapen zou absoluut catastrofaal zijn. Dat zou niet alleen schadelijk zijn voor het internationale hulpsysteem dat nu al kraakt in zijn voegen. Het zou een aanmoediging zijn voor opkomende anti-humanitaire ideologieën die sommige levens als vervangbaar beschouwen.'
Vertaling: Menno Grootveld
Belal Khaled / ANP | Rafah, 5 februari, het uitdelen van voedsel in Gaza