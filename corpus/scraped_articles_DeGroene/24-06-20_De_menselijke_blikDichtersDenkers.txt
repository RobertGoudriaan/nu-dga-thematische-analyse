De menselijke blik Dichters&Denkers

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
20 juni 2024
Lezen wijZeven dieren bijten terugvan Frank Westerman, over de dieren die Willem Barentsz ontmoette op zijn poolreis, dan zien wij eigenlijk onszelf.
Voor de verandering is Willem Barentszin dit verhaal eens niet de held. Natuurlijk koestert een avonturier als Frank Westerman een fascinatie voor de ontdekkingsreiziger die in 1596 tijdens zijn befaamde poging om 'langs de Noord' te varen met zijn flottielje vastvroor bij Nova Zembla, de dood vond in de poolcirkel, en mede dankzij deze glorieuze mislukking de geschiedenisboeken in is gegaan als een van de grootste Nederlanders aller tijden, maar daar gaat zijn nieuwe boek niet over. Barentsz is niet meer dan een 'dwaalgast'. Meestal wordt die term gebruikt om dieren (vaak vogels) te beschrijven die uit koers zijn geraakt en terecht zijn gekomen in een habitat die niet de hunne is. Dat geldt ook voor Barentsz, schrijft Westerman: hij kwam op plekken waar een mens zich eigenlijk niet hoort te wagen. Maar hij is ook een dwaalgast in overdrachtelijke zin, een personage dat zo nu en dan opduikt op de bladzijden vanZeven dieren bijten terug,als rode draad en figurant tegelijk, want in dit boek is het hoofdtoneel gereserveerd voor de narwal, de lemming, de paling, de rotgans, de ijsbeer, het rendier en de koningskrab.
Wat dit zevental gemeen heeft is, dat het dieren zijn die Barentsz en zijn mannen op hun tocht tegenkwamen en daarom een plekje hebben gekregen in Westermans bestiarium. Deze Arctische fauna houdt ons namelijk 'een betere spiegel voor dan de gladste ijsplaat'. De geschiedenis van de beruchte expeditie helpt ook om het contrast te schetsen met onze tijd, waarin de containerschepen zich steeds gemakkelijker een weg door het smeltende poolijs weten te banen. Nu de mens, het opperdier, ziet wat voor ontwrichting hij aanricht, begint hij op een andere manier naar dieren te kijken: niet als voedsel, grondstof of bedreiging, maar als levende wezens met een geheel eigen belevingswereld, die veel complexer is dan we ons ooit hadden durven inbeelden.Das Tier an sich.
Op het eerste oog kan het lijken alsof Westerman aanhaakt bij de trend om 'niet-mensen' een stem te geven. Sommige schrijvers hebben er een missie van gemaakt om los te breken uit het antropocentrische perspectief en zetten hun verbeeldingskracht in om een inkijk te geven in de wereld van het bos of de oceaan. Hun grote inspiratiebron is Bruno Latour. De in 2022 overleden filosoof rekende af met het idee dat de mens boven de natuur staat en experimenteerde met de gedachte dat er een parlement zou moeten bestaan waarin ook dieren en dingen vertegenwoordigd worden - een experiment dat gretig is omarmd en uitgewerkt door filosofen en kunstenaars.
Wie denkt dat Westerman zich tot deze denkschool heeft bekeerd komt bedrogen uit. Bewust houdt hij afstand van het ecocentrische denken; het aan populariteit winnende idee dat de natuur rechten zou moeten krijgen, gaat hem een stap te ver. Hoe kun je werkelijk luisteren naar de Noordzee? Hoe weten we wat een ijsbeer of koningskrab echt wil? Mag je zeggen dat de lemmingen die zich massaal van de kliffen storten suïcide plegen? We kunnen volgens Westerman nooit echt ontsnappen aan de'human gaze',hoeveel empathie we ook tonen voor het niet-menselijk leven, en dat is reden om op je hoede te zijn bij het interpreteren van dierengedrag. 'Als ik een dier was zou ik de liefde van mensen wantrouwen.'
Je merkt dat hij niet goed weet wat hij aan moet met een schrijver als Eva Meijer die in haar boekZee nude golven aan het woord wil laten. In het werk van Latour en zijn discipelen ontwaart Westerman een haast religieuze ondertoon. 'Laat mij maar liever oldschool zijn', schrijft hij. 'Zoals ik het zie zijn mensen niet slechts een deel van het probleem, we zíjn het probleem. De plastic soep in de oceaan is ons brouwsel; geen ander dier kan die troep er ook weer uitvissen. Als nestbevuilers van de aarde zijn we onmisbaar bij welke schoonmaak dan ook. Dat vergt een antropocentrische benadering. Ik stel voor de rammelende leuze "Rechten voor de Natuur" te vervangen door "Plichten voor de mens".'
Lezers van zijn eerdere werk(Ingenieurs van de ziel,bijvoorbeeld) weten dat Westerman is opgeleid als waterbouwkundige, hij is een ingenieur die stiekem smult van, of in elk geval ontzag heeft voor grote infrastructurele projecten. Mensen die het landschap op de tekentafel herschikken en vervolgens met technische hoogstandjes hun plannen verwerkelijken - dat waren tijdens zijn studie de helden.
Toen er plannen werden gemaakt voor de Afsluitdijk vroeg niemand zich af wat dit zou betekenen voor de rotganzen, die zich traditiegetrouw volvraten op de zeewierveldjes rondom het Wad, voordat ze begonnen aan hun trektocht naar het Noorden. Ieder jaar zagen Nederlanders de ganzen in V-vormige formatie vertrekken, maar lange tijd wist niemand waar ze heen gingen, totdat de bemanning van Barentsz' vloot het 'geheime zomerverblijf' van de vogels ontdekte. 'Tot nu toe heeft men niet geweten waar ze haar eieren leggen en uitbroeden', noteerde Gerrit de Veer in zijn dagboek. Maar de officier had andere zaken aan zijn hoofd dan de verrijking van ornithologische kennis. 'En wij smeten een gans met een steen dood, die wij rookten en met wel zestig eieren mede scheep brachten.'
In 1932, lang na Barentsz' expeditie, werd de Zuiderzee afgesloten van de Waddenzee en bleven de rotganzen weg. Kwam dit doordat de Afsluitdijk de getijdenstroom had ontregeld, waardoor ook het zeewier was verdwenen? Was er iets anders aan de hand? In Westermans vertelling wordt het mysterie van de verdwenen ganzen bijnatrue crimeen zoals het hoort bij dat genre is de speurtocht belangrijker dan de ontknoping. Het is in elk geval geen spoiler te zeggen dat de ganzen terugkeerden en op zoek moesten naar alternatieve voedingsbronnen die ze, tot frustratie van de boeren, vonden op de weilanden vol eiwitrijk raaigras. Vroeger was de oplossing simpel geweest: afknallen die beesten. Nu wordt er een programma opgezet, 'Herintroductie Groot Zeegras', in een poging het teloorgegane ecosysteem weer in ere te herstellen.
Misschien is dat het verschil tussen de wereldbeelden van Latour en Westerman. Voor de Franse filosoof zou het grootheidswaanzin zijn, te denken dat wij mensen de natuurlijke balans die we zelf hebben verstoord met wat slimme ingrepen kunnen repareren, bij de Nederlandse schrijver klinkt er naast scepsis ook bewondering door voor dit soort pogingen. Nog steeds zijn we bezig het landschap naar onze hand te zetten, het zit nu eenmaal in de aard van het beestje, wat is veranderd is dat het niet langer uitsluitend de menselijke vooruitgang dient, maar ook het herstel van de natuur: 'De wapenspreukJe maintiendrailijkt te zijn vervangen doorNous renaturons',schrijft hij met milde spot. 'Wij Nederlanders eren Moeder Natuur, volhardend en toegewijd.'
Hoewel Westerman als weinig anderen de kunst beheerst om archiefmateriaal tot leven te wekken - hij weet hoe mensen dansten, wat er op het menu stond of hoe de zee glinsterde - blijft hij ook in zijn 'zoöproza' het soort journalist dat ter plekke moet zijn. Dus reist hij naar de Noordkaap, ook al is er dan geen lemming te bekennen, en slaapt hij in een tentje op Spitsbergen omdat daar nog niet zo lang geleden een Nederlandse campingbeheerder om het leven kwam bij een ijsbeeraanval. Het is niet genoeg dat hij van achter zijn schrijftafel online heeft kunnen volgen hoe een aanslagpleger bij de London Bridge werd tegengehouden door iemand die een narwaltand gebruikte als speer. Hij moet de plaats delict met eigen ogen zien, hij wil door de gangen lopen, zien hoe het licht naar binnen valt in de hal waar de narwaltand aan de muur hing.
Met enige pathos neemt hij vervolgens 'de zware taak' op zich om te achterhalen hoe de narwaltand daar ooit kwam. Wie schonk hem? Was het prins Philip? Wat maakt het uit, denk je, doet het er werkelijk zoveel toe? Maar Westerman heeft van dit hoofdstuk een sprookje gemaakt en wat is een sprookje zonder een prins? Des te verrassender is het dat hij de queeste net zo makkelijk weer opgeeft wanneer hij te horen krijgt dat hij eenFreedom of information-verzoek moet indienen als hij antwoorden wil. Niet omdat hij opziet tegen het papierwerk, maar uit vrees dat de uitkomst zijn zelfgecreëerde sprookje van magie zou ontdoen. 'Waar een ander bang zou zijn om bot te vangen, vreesde ik de onthulling', schrijft hij. Een meesterverteller weet: een goed verhaal moet je niet kapot checken.
Zijn moderne bestiarium biedt Westerman de gelegenheid om, meer nog dan in zijn andere boeken, lekker uit te waaieren. Zo kan het in het hoofdstuk over de lemming gaan over de cavia's die hij als kind had, Eva Brauns reis naar de Noordkaap, Japanse kamikazepiloten en de laatste dagen van zijn hoogbejaarde vader. Verwacht inZeven dieren bijten teruggeen uitgebreide biologische beschouwingen, ook als hij over dieren schrijft blijft Westerman een mensenmens. Niks geendas Tier an sich,nee, het dier doet dienst als spiegel en de reflectie is lang niet altijd flatteus.
... FRANK WESTERMAN Zeven dieren bijten terug Querido Fosfor, 296 blz.