Een fatsoenlijke afdeling

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
25 juli 2024
TELEVISIE The Kyiv Files
In 2017 ging in Kyiv het kgb-archief open. Sindsdien konden burgers lezen waar ze van verdacht werden; welke buren, collega's of zelfs vrienden informatie hadden gegeven; welke microfoons en camera's waren geplaatst.
Documentairemaker Walter Stokman kreeg toegang en maakte op basis van drie dossiersThe Kyiv Files.Die vertellingen dateren van vóór 1991, toen het land nog 'de Oekraïne' was, deelrepubliek van de ussr. Ze zijn exemplarisch voor de methoden van de geheime dienst, voor de paranoïde sfeer in de/een totalitaire staat, voor de mentaliteit van 'agenten' en burgers. Ze zijn niet representatief: één dossier betreft een Oekraïenstalige docente die (terecht en trots) verdacht werd van nationalistische sympathieen (dat moeten er ontelbaren zijn geweest). Het tweede betreft twee Nederlandse amateurspionnen die achter het Gordijn reisden en geen partij bleken voor de kgb-profs die (schaterlachend?) noteerden hoe de mannen vergeefs lampen, kastjes en muren van hun hotelkamer onderzochten. Ze kregen veertien jaar voor spionage, waarvan ze er twee uitzaten. Een van hen kwam wel vrij maar bleek psychisch gebroken. De derde casus: een jonge Française wier familiebezoek werd gezien als dekmantel voor spionage. Stokman bezoekt de inmiddels bejaarde vrouwen met het kgb-materiaal. En vindt in Nederland de caravan maar niet de paranoïde oude eenzaat die zich erin schuilhoudt. Gelukkig. Welk doel zou gediend zijn met confrontatie?
Verwacht dus geen film over Oekraïne in oorlog. Wel is de eerste filmpassage, waarschijnlijk kort voor de inval gedraaid, ijzersterk. Een bejaardenhuis in de westelijke stad Ivano-Frankivsk. Een bewoner heeft ontdekt dat hij 'niet loyaal aan de staat' werd geacht. Correct: 'Ik haatte het sovjetsysteem.' Een ander werkte jaren voor de kgb, net als haar man. 'Waarover praten jullie hier?' 'Hier praat niemand over zichzelf.' 'Ik stel nooit te veel vragen.' 'Ieder heeft zijn verleden.' Oftewel een tehuis vol daders, slachtoffers, schipperaars. Zwijgend. Wel een klassieke oorlogsveteraan, de borst vol medailles.
Verhelderend, later in de film, een oud-kgb'er. 'Ik heb nooit iemands vinger gebroken. We waren een fatsoenlijke afdeling, niet als in de jaren dertig.' Ze lijfden studenten in door via kgb-docenten afstuderen moeilijk te maken: afhankelijkheidsrekrutering. 'Hoe minder je weet, hoe beter je slaapt. Je tong is je vijand. De meeste mensen zijn vanbinnen nog altijd niet vrij. Zo is de ziel van het volk. Zal lang duren voor we vrije burgers hebben in plaats van sovjetburgers. Misschien de nieuwe generatie.'
Bogdan, toenmalig studentrekruut, versierde in opdracht de Franse toeriste. Het fotomateriaal bevat van zoen op straat tot seks. De geestige, sterke, inmiddels oude vrouw vertelt vrijmoedig over dat avontuur. Denkt aanvankelijk nog dat het verliefdheid van twee kanten was. En voelt zich door bewijsmateriaal steeds meer besmeurd. Door Bogdan. Maar toch ook door de filmer. Terecht, lijkt me. Hoe kan het eigenlijk dat hij dat dossier meekreeg?
Walter van der Kooi
Walter Stokman,The Kyiv Files,VPRO 2Doc, donderdag 25 juli, NPO 2, 22.10 uur