Zwart ben je niet, je leert het te zijn Holland Festival Macacos

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
16 mei 2024
In Brazilië is racisme net zo wijdverspreid als het geloof in de mythe van een 'raciale democratie'. Het zelfbeeld van de joviale, niet in ras geïnteresseerde Braziliaan lijkt tot elke prijs hooggehouden te moeten worden.
'Ma-ca-co, ma-ca-cooooo!'klonk het een paar weken geleden in een stadion weer uit honderden kelen tegen een zwarte spits die een doelpunt voor de tegenpartij had gescoord. Zelfs na afloop van de wedstrijd hield de jungle aan. Supporters, collectief op en neer springend met breed afhangende armen, dierlijk brullend. 'MACACO!' Aap!
Het is de meest kwetsende racistische belediging die je iemand in Brazilië kunt toevoegen. Niet het n-woord. De Braziliaanse rassenkwestie zit anders in elkaar. Zo heb ik vrienden die zichzelf gewoon voorstellen als'neguinho',kleinenegro (negrois het Portugese n-woord). Mijn forsere vriend heet'negão'.Zelfverzekerde mannen zijn het - en zich bewust van het Braziliaanse racisme. Ze schromen niet om iemand die henmacaconoemt onmiddellijk aan te geven bij de politie. (Of een dreun te verkopen.)
In de wet staat op racistische belediging twee tot vijf jaar gevangenisstraf. Maar het racisme klinkt overal. De zwarte serveerster in het hippe koffiehuis die van een vrouwelijke witte klant te horen krijgt: 'Jij hoort hier niet te werken, viezemacaca.'De peuter die voor het feest op de crèche door zijn moeder als clowntje verkleed wordt en door de juffen het masker van een aap wordt voorgebonden. Ze zetten de driejarige tegen de muur en laten de hele klas zingen: 'Macaco, macaco, je bent een aap.' De juffen snappen niet waarom de moeder zo woedend is. 'Het was gewoon een grapje.'
Dan die pizzabezorger die wordt uitgescholden door een witte dame die haar hond uitlaat. 'Ga terug naar je sloppenwijk, macaco.' De jongen vraagt wat hij haar misdaan heeft. De vrouw - een beroemde ex-volleybalster - wordt zo kwaad over zijn 'brutaliteit' dat ze de leren riem van haar hond losmaakt en hem ermee begint te slaan. 'Alsof ik een slaaf was', zegt de jongen, die bloedende striemen op zijn rug laat zien.
In al deze gevallen is het racisme gefilmd. Er waren getuigen en er is aangifte gedaan. Maar er is niemand voor veroordeeld. Sinds in 1989 de progressieve wet werd aangenomen waarin racisme strafbaar wordt gesteld heeft er nog nooit iemand voor gezeten.
Niet voor nietsheet de voorstelling van Clayton NascimentoMacacos. Apen. Een drie uur durend theaterstuk waarin de zwarte acteur en scenarioschrijver, met alleen zijn halfblote lijf, een lippenstift en zijn stem, de Braziliaanse geschiedenis uitbeeldt 'zoals die in geen enkel schoolboek beschreven staat'. Hij wil weten waar het harde maar tevens systemisch ontkende Braziliaanse racisme vandaan komt. Wat is de geschiedenis van het grootste slavenland ter wereld? Van de twaalf miljoen slaafgemaakte Afrikanen die de overtocht overleefden, belandde meer dan de helft in Brazilië. Zes procent ging naar de Verenigde Staten. Wat waren de verhalen waarmee na de afschaffing van de slavernij in 1888 de witte elite haar macht behield, in een land waar de meerderheid zwart was?
In een interview met de krantFolha de S.Paulobeschrijft de acteur het incident dat hem op het idee van zijn voorstelling bracht. 'Op mijn 29ste kwam ik op een avond uit de bioscoop in São Paulo.' Terwijl hij naar de bushalte loopt, begint een wit echtpaar tegen hem te schreeuwen dat hij een 'bandiet' is. Hij zou aan een gewapende overval hebben deelgenomen. 'U moet mij verwarren met een ander', antwoordt Nascimento. Maar er komt nog iemand die hem beschuldigt. En nog een. 'Al snel waren het er negen.' Clayton wordt aangevallen, geschopt en geslagen, terwijl iemand hem in een wurggreep tegen de grond houdt. Knie in zijn nek.Ik kan niet ademen.Clayton raakt buiten bewustzijn. Als hij bijkomt, heeft hij kneuzingen over zijn hele lijf en een paar gebroken ribben. Zijn herstel duurt maanden. Maar hij besluit: 'Ik ga hier kunst van maken.'
'Als je weet hoe het leven van zwarten bij ons in Brazilië eindigt, kun je meteen wel ophouden', zegt Nascimento lachend aan het begin van zijn voorstelling. Dan herhaalt hij hard en dreigend: 'Het goedkoopste vlees op de markt is het zwarte vlees. Wie van ons weet dat niet?!' Zachter nu. Zangerig. Met wuivende armen. 'Maar het theater is een droomfabriek. Hier kan ik een nieuwe toekomst maken voor mij en de mijnen. In deze arena kan ik een naam hebben. Ik kan een rechter zijn, een dokter, of... een diva! Eenjazz diva.'Met zijn grote talent voordragkruipt Nascimento in de huid van de Amerikaanse zangeres Bessie Smith. 'Kijk nou toch! Bloemen, applaus, publiek. Wat een heerlijkheid. Ik ben de Bessie Smith van Brazilië!' Dan beschrijft hij de dood van Smith. Na een auto-ongeluk sterft ze. Het witte ziekenhuis waar ze naartoe wordt gebracht weigert haar, omdat ze zwart is.
'Of ik kan een schrijver zijn.' Nascimento kruipt nu in de huid van Joaquim Machado de Assis (1839-1908). 'Ik ben de grootste schrijver van Brazilië. Wereldwijd bekend. Zoon van een werkster en een huisschilder. Autodidact. Daarom kan hij lezen en schrijven.' En dan: 'Jullie weten pas sinds tien jaar dat ik zwart was!'
Het 'opwitten van het ras'heet dat hier in Brazilië. Meer dan een eeuw lang dacht heel Brazilië dat de beroemde Machado de Assis wit was. Op alle afbeeldingen van Machado was zijn donkere huid letterlijk 'opgewit'. Zijn lippen waren smaller gemaakt en zijn haar was ontkroesd. Totdat een literatuurprofessor Machado's Afrikaanse afstamming herontdekte. 'Een schrijver met zijn genie en talent móest natuurlijk wel wit gemaakt worden', zegt professor Eduardo Duarte in zijn boek. 'Stel je het ongeloof en het schandaal voor als de meest beroemde schrijver van Brazilië zwart zou zijn geweest!'
De slavernij in Brazilië verschilde op een aantal belangrijke punten van de door Nederland, Spanje of Engeland opgelegde slavernijsystemen. Zo bevrijdden alle volken van Latijns-Amerika zichzelf in zwaar bevochten oorlogen van de Spaanse koloniale overheersing. De onafhankelijkheid van Brazilië in 1822 daarentegen kwam zonder slag of stoot tot stand. Veertien jaar eerder was de Portugese koning met medeneming van zijn hele hofhouding voor Napoleon naar Brazilië gevlucht. Het is de eerste en enige keer in de geschiedenis dat een kolonie zelf moederland werd.
Toen de Portugese koning na de nederlaag van Napoleon terug naar huis ging, bleef zijn oudste zoon Pedro achter in Rio. De jongeman vermaakte zich kostelijk in de tropen. Hij was gek op vrouwen van elke kleur en peinsde er niet over terug te keren naar het starre hofleven in Lissabon. Dom Pedro is net op de terugweg naar Rio van een bezoek aan zijn minnares in São Paulo als hem het bericht bereikt dat zijn vader een vloot naar Brazilië heeft gestuurd om hem terug te halen. Het verhaal gaat dat de koningszoon van zijn muilezel stapt, in de bosjes hurkt vanwege een aanval van diarree, en roept: 'Onafhankelijkheid of de dood!'
De Portugese vloot keert uiteindelijk om. Pedro kroont zichzelf à la Napoleon tot keizer. Zo wordt Brazilië een keizerrijk in plaats van een republiek, en tevens het grootste onafhankelijke land ter wereld dat volledig op slavernij is gebaseerd.
Pas in 1888 schaft de kleindochter van Dom Pedro, prinses Isabel, de slavernij af. Het allerlaatste land op het continent.
Voor de Braziliaanse elite rijst dan de vraag hoe ze hun macht en privileges moeten behouden in een land waar de grote meerderheid zwart is. Zuid-Afrika vindt voor dit dilemma later de apartheid uit. In de Verenigde Staten is er de segregatie. Maar daar waren slaafgemaakten een minderheid. Bovendien was in Amerika bijna de helft van de slaafgemaakten vrouw. Naar Brazilië werden vooral Afrikaanse mannen ontvoerd. Door systemische verkrachting en misbruik van slaafgemaakte zwarte vrouwen door hun witte 'eigenaren' en dier zonen was wat in Nederland of Amerika nog steeds 'zwart' werd genoemd in Brazilië allang een rijk geschakeerd kleurenpalet. Anders dan de protestanten in de VS en de Nederlandse koloniën zag de Braziliaanse katholieke kerk altijd weinig kwaad in rassenmenging. De clerus zelf deed er uitbundig aan mee.
In het Angelsaksische racisme vormt elk druppeltje zwart bloed een 'besmetting' van het blanke ras. De Braziliaanse variant is precies omgekeerd: wie zijn of haar witte bloed mengt met zwart, doet juist iets goeds. Die persoon helpt dan mee aan het 'opwitten' van het ras. Het idee achter 'opwitten' is even racistisch als dat van 'besmetten'. In beide gevallen is wit 'superieur' aan zwart. Maar de dagelijkse uitingen van opwitten voelen heel anders. Hier was nooit een verbod of taboe op gemengde stellen. Er waren nooit bordjes 'verboden voor zwarten'. In de tram, op het strand en op het werk zijn zwart en wit overal samen. Ze slaan elkaar op de schouder, omarmen elkaar en dansen samen. Want hoe meer zwart en wit elkaar tegenkomen, hoe eerder het 'paradijs' van de volledige opwitting - en dus het uitsterven van het zwarte ras - wordt bereikt.
In het Nationaal Museum van Rio hangt een beroemd schilderij uit 1895. Links op het grote doek staat een oude zwarte vrouw op blote voeten, haar handen dankbaar ten hemel geheven. Ze is duidelijk een slaafgemaakte, want die mochten in Brazilië geen schoenen dragen. Naast haar zit wat hier eenmulatawordt genoemd, een vrouw van gemengde afkomst. Op haar schoot heeft ze een wolk van een sneeuwwitte baby. De aanstichter van al dit geluk is de blanke man rechts. Duidelijk een boer of een arbeider die trots zijn witte nazaat bekijkt.De verlossing van Chamheet het schilderij. Het verwijst naar de vloek die de bijbelse aartsvader Noach over zijn zoon Cham uitsprak. De vloek bestond eruit dat Cham en zijn nazaten voor altijd 'dienaren van dienaars' zouden zijn. Het verhaal werd door het christendom opgepoetst om de slavernij goed te praten: alle zwarte mensen zouden nakomelingen van Cham zijn en dus gedoemd om anderen in slavernij te dienen. Het schilderij suggereert dat de zwarte mens 'verlost' wordt door te mengen en wit te worden.
In zijn voorstelling verwijstNascimento steeds naar deze geschiedenis. Zo geeft hij een magistrale vertolking van Dona Carlotta, de Spaanse echtgenote van de Portugese koning die, in tegenstelling tot haar zoon Pedro 'Brazilië haat' en op hoge poten teruggaat naar Portugal. De acteur neemt ook 'ons mooie, lieve prinsesje Isabel' op de hak, waarover de schoolboeken nog steeds beweren dat zij in haar eentje 'uit goedheid' de slavernij afschafte. Al meteen het jaar daarop, in 1889, roept een kongsi van militairen en slavenhouders de Republiek uit na een militaire coup. 'Hoelang bestaat Brazilië al', vraagt Clayton. 'Meer dan 520 jaar. Daarin hebben we 35 jaar democratie gehad. Als je een geschiedenisboek schrijft, zou het dus voor zeven procent over de democratie gaan en voor zeventig procent over slavernij.'
'Zweepslag, zweepslag, zweepslag', roept Clayton Nascimento. Hij kronkelt met zijn rug naar het publiek, terwijl hij beschrijft hoe overal op de pleinen depelourinhosstonden: dikke palen waaraan slaafgemaakten naakt werden vastgebonden om gegeseld te worden. Honderd tot tweehonderd zweepslagen waren 'normaal'. Daarna werd zout en azijn in de wonden gestrooid.
Hij maakt weer de overgang naar nu. De massaslachtingen in de sloppenwijken, onder het mom van optreden tegen 'drugscriminelen'. Het systematisch martelen van zwarte gevangenen en de verkrachting van zwarte meisjes en vrouwen. Nascimento speelt een politiecommandant: 'Kom maar, meisje. Ga daar tegen de muur staan! Mannen, geniet ervan, ze is voor jullie!'
Elke negen minuten wordt in Brazilië iemand vermoord, elke 32 minuten gebeurt dit door de politie. In de meeste gevallen komt er nooit een aanklacht. Af en toe lekt er toch iets uit. Zo filmden favela-bewoners stiekem hoe een zwarte jongen van dichtbij werd neergeschoten. De agenten gingen om de jongen op de grond heen staan en vuurden nog een ratel kogels in zijn gezicht. Daarna legden ze een pistool in zijn hand. 'Zelfverdediging' was zoals altijd de smoes. Ook met de beelden als bewijs werden ze vrijgesproken.
Zoals overal is het ook hier verboden eencrime scenete verstoren. Maar de politie doet niet anders. Zodra de standrechtelijke executies zijn uitgevoerd drukken ze de kogelhulzen achterover en sleuren ze de slachtoffers hun boevenwagens in. Soms in van bloed druipende lakens, anderen gewoon met hun uiteen gespatte schedels open en bloot. Onder het mom van 'overlevenden redden' worden ze op de stoep van de openbare ziekenhuizen gedumpt. In vrijwel alle gevallen dood.
Zo werd ook Claudia Silva (38) slachtoffer van deze 'politiehulp'. Die zondag was ze vroeg opgestaan om brood voor haar kinderen te halen. Op weg naar de bakker komt ze in een zoveelste gewapende inval van de politie in haar favela terecht. Ze wordt geraakt door politiekogels. De agenten stoppen de gewonde vrouw in een boevenwagen om af te voeren. Op filmpjes van omstanders is te zien dat de achterklep openvalt. De politieauto blijft op hoge snelheid doorrijden terwijl haar lichaam er over het asfalt achteraan wordt gesleurd. Als ze eindelijk stoppen, is Claudia dood. Onlangs sprak de rechter ook deze agenten vrij. Ze zouden alleen een 'vergissing' hebben begaan door de kofferbak niet goed te sluiten.
InMacacoskruipt Nascimento in de huid van Terezinha, de moeder van de tienjarige Eduardo de Jesus, een van de honderden kinderen die de afgelopen jaren in Rio door de politie vermoord zijn. 'Bloed, hersenmassa, levenloos. Als we het over de zwarte genocide hebben in Brazilië, hebben we het over de vermoorde zwarte lichamen', zegt hij. 'Maar wat te denken van hun families? Wie heeft het over de moeders van de zwarte genocide?'
Hij laat zien hoe Terezinha in opstand komt tegen de politie. 'Noem mij geen mulata! Dat is iemand diemulas,muilezels, verkoopt. Zwart, ik ben zwart! Ik zal nooit, nooit naast de politie lopen en vragen om vrede. Jullie harmonie kan me mijn rug op.'
De houding van deze moeder is uitzonderlijk voor Brazilië. 'Spreek niet tegen, bijt op je tong, laat niets merken. Weten wanneer je ondergeschikt bent is een nationale deugd die wordt vereerd en bewonderd', stelt de Braziliaanse antropoloog Roberto da Matta. 'Dat is de slavernij in ons bloed.'
Maar Nascimento kiest Terezinha. Door haar grote mond en door zichzelf expliciet 'zwart' te noemen breekt zij met de dominante mythe van de 'raciale democratie'. Het begrip werd gemunt door de socioloog Gilberto Freyre in de jaren dertig van de vorige eeuw, toen bleek dat het ras nog steeds niet volledig was 'opgewit', ondanks de grote toevoer van Europese immigranten.
De 'raciale democratie' is het beeld van een gezellig en informeel volk waarin 'ras' is opgelost in een vrolijke regenboog van kleuren. Een volk zonder conflicten. De zwarte cultuur levert de samba, de dans en de levenslust. De witte levert de leiding.
'In Brazilië bestaat geen racisme', zeggen de meeste Brazilianen tot op de dag van vandaag. Ook zwarte vrienden van mij zeggen het. 'Er wordt gediscrimineerd op armoede, niet op huidskleur.'
De nieuwe zwarte bewegingwaar Clayton Nascimento een exponent van is, laat echter zien hoe het racisme juist tot in de kleinste haar vaten zit. 'Ga niet naar buiten, mijn zoon. Neem je papieren mee. Ga niet, nooit naar buiten zonder papieren.' Het is het eerste wat elke zwarte ouder zijn kinderen leert. 'Zwart ben je niet, je leert het te zijn.' In zijn spel gaat Nascimento op en neer tussen de slaventijd en het heden. 'Wat moet je doen als je een zwarte tegenkomt? Slaan, slaan, slaan', imiteert hij het eerste hoofd van de politie onder de Portugese koning. 'Hoe herken je er eentje? Aan zijn blote voeten. Hé zwarte, hoe kom je aan die dure sportschoenen? Slaan, slaan, slaan.' Zonder toestemming van zijn eigenaar mocht tijdens de slavernij geen zwarte op straat komen, vertelt Nascimento.
'Papieren! Heb je een bewijs van je vrijmaking? Hij is een gevluchte slaaf. Pak hem. Gesel hem. Papieren! Waar is je werkboekje? Hij is een drugscrimineel. Schiet, schiet, schiet hem dood.' 'Waarom zie je in het theater of op televisie nooit een zwarte met een bril', vraagt Nascimento op een gegeven moment. Het is een hilarische scène: de bril als metafoor voor het schrijnende gebrek aan zwarte mensen als rechter, dokter of politicus.
'Racisme is het normaal van ons sociale leven', zegt ook de huidige minister van Mensenrechten Silvio Almeida. De jurist (met bril) is een van de allereerste zwarte ministers van Brazilië ooit. 'Stel je voor dat wij een talkshow hadden met één witte en vier zwarte mensen, hier in dit land waar de meerderheid zwart is. Dat zou een schandaal zijn.'
Voor ons in Europa is het moeilijk te begrijpen. Aan de ene kant is er het dagelijkse racisme. De witte ondernemer die zijn zwarte bediende met een strijkijzer brandmerkt omdat hij het equivalent van zes euro zou hebben gestolen - hij maakt er trots een filmpje van. Winkelpersoneel dat open en bloot een zwarte man dooddrukt omdat hij zich 'onbeleefd' zou hebben uitgelaten. Het bemoeizuchtige echtpaar dat een zwarte man invalide slaat omdat ze denken dat hij zijn eigen auto steelt. Elke dag zijn de episodes in de krant te lezen. Tot aan de gouverneur van Rio die onlangs een tank gebruikte om een monument te slopen dat was opgericht ter nagedachtenis aan de slachtoffers van een bloedbad in de sloppenwijk Jacarezinho. Met 27 burgerdoden was het de meest moorddadige politieactie in Rio ooit. Maar volgens de gouverneur zou het monument 'een klap in het gezicht van de samenleving' zijn. 'Er worden hier criminelen verheerlijkt.' Hoezo 'criminelen'? Omdat ze geëxecuteerd zijn door de politie, in de favela woonden en zwart waren? Naast dit rauwe racisme is er de ontkenning. Het geforceerde geloof in de mythe van de 'raciale democratie': 'Ze zijn alleen vermoord omdat ze crimineel waren.' Het zelfbeeld van de joviale, vrolijke, niet in ras geïnteresseerde Braziliaan lijkt tot elke prijs hooggehouden te moeten worden.
Om de impact vanMacacoste begrijpen, is het belangrijk om iets over deze achtergrond te weten. In zijn voorstelling vertelt Nascimento hoe hij met beurzen en door steeds opnieuw te proberen een van de schaarse plekjes aan de theateropleidingen veroverde. Een bijna bovenmenselijke prestatie in de Braziliaanse verhoudingen.
Een land waar zelfs de echte slavernij nog steeds bestaat. Elk jaar worden er meer dan tweeduizend bevrijd - het topje van de ijsberg: landarbeiders, werksters en kindermeisjes die vaak decennialang zonder loon in miserabele omstandigheden door hun bazen gevangen zijn gehouden. 'Maar ze hoorden bij de familie', is consequent het verweer van de daders. Het was de socioloog Freyre die hiervoor de basis legde, met zijn milde beschrijvingen van de Braziliaanse plantage als 'grote familie'.
'In het theater kan ik een naam hebben. Ik kan een rechter zijn, een dokter, of... een diva!'