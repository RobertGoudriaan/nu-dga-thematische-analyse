Het allerbeste De analyticus Arthur Eaton

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
29 februari 2024
Psycholoog en filosoof Arthur Eaton beantwoordt levensvragen van lezers. Deze week: wat moet ik met mijn boosheid over het klimaat?
Beste M.,
Laat er geen twijfel over bestaan: je doet er goed aan om niet meer te vliegen. Geheel overbodig, maar toch even ter herinnering: een retourtje Londen-Rome brengt een CO2-voetafdruk met zich mee van 234 kg CO2 per passagier; dat is meer dan het gemiddelde dat jaarlijks door inwoners van veel andere landen wordt geproduceerd. Het is gewoon niet meer te verantwoorden dat we nog zulke vluchten maken, zeker als er goede alternatieven zijn, zoals de trein.
Je frustratie kan ik me dus heel goed voorstellen, en ik deel haar. Jij maakt je zorgen over het klimaat, je doet je 'stinkende best' (zoals alle politici dat zeggen tegenwoordig), en vervolgens open je Instagram en zie je posts van vrienden en familie die van hot naar her vliegen alsof het 1997 is. Maar - je voelde de 'maar' al aankomen - ik zou me wel afvragen of cynisme de beste manier is om die verontwaardiging te uiten. Sowieso is morele verontwaardiging een beetje een nare cocktail aan gevoelens: er zit een flinke dot boosheid in, een scheutje minachting. Geen lekkere mix, zeker als je nog vrienden wil overhouden.
Een heel menselijk gevoel, dat wel. Laat ik voor mezelf spreken: het is meestal als ik zelf niet lekker in mijn vel zit (lees: als ik zelf aan zo'n reisje toe ben, liefst naar een zonnig oord) dat ik bij anderen de meeste tekortkomingen bespeur. Als ons zelfbeeld laag is, zijn we het vatbaarst voor gevoelens van zelfingenomen verontwaardiging. Op zo'n moment doet die zonovergoten foto van je beste vriendin met een martini aan het strand in Frankrijk net dat éxtra beetje zeer.
En door anderen te veroordelen, creëren we bij onszelf een gevoel van superioriteit, waarmee we onze eigenwaarde kunstmatig wat opkrikken. Verontwaardiging is niet zelden een onbewuste verdediging tegen onze eigen gevoelens van frustratie en hulpeloosheid. En over die hulpeloosheid moeten we het ook even hebben. Want voelen we ons niet allemaal nogal hulpeloos als het op het klimaat aankomt? Aan alle kanten wordt ons aangepraat dat het enige wat we kunnen doen is: minder vliegen, netjes je plastic sorteren, douchen met een stopwatch. Ik vraag me af of je je niet stiekem ergens afvraagt hoeveel zin dat allemaal heeft. Want terwijl jij en ik braaf ons afval scheiden, en ingewikkelde treinroutes van Rome terug naar Londen uitstippelen, staan de kolencentrales nog steeds te pompen en vliegen de miljardairs nog steeds voor een vergadering van een uurtje de halve wereld over.
Wat er nodig is, is natuurlijk systeemverandering. Structurele, duurzame verandering. Als ik jou was, zou ik mijn woede bewaren voor die grotere structuren. Rebelleren dus: niet tegen je vrienden, maar tegen de uitsterving. En misschien nog wel iets meer dan dat. Want, hoe zei Sartre het ook alweer? Rebellen willen de wereld onbewust hetzelfde houden zodat ze ertegen kunnen blijven rebelleren, terwijl revolutionairen de wereld willen veranderen, zoiets?
Je schrijft dat je probeert om de mensen om je heen te overtuigen minder te vliegen. Dat is heel nobel, en dat zou ik zeker blijven doen. Maar de beste manier om het te doen is, denk ik, door op een open, respectvolle en tegelijk dringende manier het gesprek met ze aan te gaan. En dat betekent af en toe je woede inslikken. Blijf vooral trouw aan je overtuigingen, leef op een manier die in lijn is met je waarden, en probeer, waar mogelijk, geduld op te brengen voor anderen. En als het je echt hoog zit, zeg dan tegen jezelf, als een gebedje: vergeef ze, M., want ze zijn van zichzelf vervreemd door het kapitalisme.
Met vriendelijke groet, Arthur
Heb je ook een brandende levensvraag? Mail dan een korte brief naaranalyticus@groene.nl