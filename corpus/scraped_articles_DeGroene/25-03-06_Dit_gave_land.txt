Dit gave land

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
6 maart 2025
TELEVISIE Kinderen van Rutte
Dat Rutte vanaf 2008 maatschappijleer gaf op een 'zwarte' school in de Schilderswijk siert hem. Samen met een docent haalt een groepje oud-leerlingen herinneringen op en waardeert zijn inzet, omgangsstijl en de unieke combinatie van schoolmeester en uiteindelijk premier. 'Hij kwam op de fiets', zegt iemand en grijnst breed.
Dat is ook wat een Somaliër benadrukt: de veiligheid van Nederland, waar je zelfs 's nachts, als meisje of jongen, over straat kunt. Daar denken de vrouwen anders over, maar zijn referentiekader is dan ook gruwelijk: altijd en overal bloed is zijn herinnering aan het ontvluchte thuisland.
Hij is een buitenbeentje: polemisch, lang dakloos, nog altijd zonder Nederlands paspoort, en anderzijds verrassend positief over dit 'gave land'. Hij voelt zich geen Nederlander, wel Hagenees. Hij vindt dat de groep Nederland dankbaar moet zijn - waarop een klasgenote bijna over haar nek gaat. Niet zo gek als je optelt wat er in de drie afleveringen aan pijnlijke ervaringen inzake ontvangst, behandeling, geëiste integratie, sollicitatie et cetera voorbij komt. Zowel van vluchteling als van derde-generatie arbeidsmigrant.
'Ik kwam hier niet om rijk te worden, zei opa, maar om jullie een toekomst te geven', zegt iemand, en dan staat haar hoofdbedekking, door onze Kamervoorzitter als te belasten vod bestempeld, alleen al garant voor minachting en agressie. 'Ik ga jou niet opeten, ik ben ook een mens', zegt een andere Rutte-pupil tegen 'oude vrouwtjes' in de Haagse tram, die hun walging over haar doek niet verbergen. Terwijl deze draagsters bij uitstek behoren tot de categorie 'hardwerkende, belastingbetalende Nederlanders' - waaraan in PVV, maar ook BBB en VVD, kennelijk huidskleur en tongval vast zitten.
Talloze beeldfragmenten inzake het maatschappijbeeld van politicus Rutte komen voorbij. De meesten zijn het tot op zekere hoogte eens met eigen verantwoordelijkheid en de voordelen van meritocratie, vergeleken bij sommige maatschappijen van herkomst. Rutte: 'niet leunen op de overheid' plus 'doorknokken en je kunt burgemeester van Rotterdam worden'. Maar juist zij zien en ervaren die 'zekere hoogte' aan den lijve door ongelijke startposities. Sterke staaltjes passeren de revue - van belemmering, maar ook van moedig principieel verzet daartegen. Opvallend mondige vrouwen vooral.
Als de docent vraagt 'wie van jullie heeft vertrouwen in de overheid?' klinkt hoongelach: hoezo 'streng doch rechtvaardig'? De toeslagenaffaire heeft veel kapotgemaakt, deels ook in hun eigen gezinnen. Structureel racisme - niemand kan er nog omheen.
Wie kijkt krijgt indrukwekkende portretjes. De man van de fiets (mijn versie van het programma had helaas nog geen naamkaartjes) is gymleraar bij dove en slechthorende kinderen. Hij leerde gebarentaal, houdt van ze en zij van hem. En de meest verlegen Arabische jonge vrouw met hoofddoek ontpopt zich als dichter, die haar zwaar bevochten Nederlandse teksten publiekelijk voordraagt. 'Geen oorlog in Gaza, maar genocide'. Ze durft kritisch te zijn. Aangrijpend.
Walter van der Kooi
Roos van Ees (regie); Karen Al (research),Kinderen van Rutte,VPRO, 10, 11, 12 maart, NPO 2, 19.55 uur
VPRO | Oudleerlingen van Mark Rutte