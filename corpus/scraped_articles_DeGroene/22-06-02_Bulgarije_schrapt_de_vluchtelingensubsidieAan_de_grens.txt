Bulgarije schrapt de 'vluchtelingensubsidie' Aan de grens

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
2 juni 2022
Ruim zevenhonderdduizend Oekraïners zijn in de afgelopen maanden naar Bulgarije gevlucht. Inmiddels verblijven bijna honderdduizend Oekraïners met een tijdelijk beschermde status in het land. Zoals Irena en haar moeder, zus, en twee kinderen, die begin maart Kiev ontvluchtten. Zij vonden onderdak in het Sunny Beach-toeristencomplex net buiten het centrum van de kustplaats Varna. De Bulgaarse regering betaalt hotels en pensions veertig leva (twintig euro) per dag voor iedere vluchteling die zij huisvesten.
Deze 'vluchtelingensubsidie' wordt echter per 31 mei meer dan gehalveerd, naar vijftien leva. In juni begint het toeristenseizoen en het Bulgaarse hotelwezen smacht ernaar om buitenlandse toeristen te verwelkomen na twee ronduit slechte jaren in het door corona hard getroffen Bulgarije; het land had tijdens de pandemie het hoogste sterftecijfer van Europa. Desondanks doen vijfhonderd hotels toch weer mee met het overheidssubsidieprogramma voor vluchtelingen. Uit andere hotels moeten Oekraïners echter vertrekken. Irena en haar familie hebben nog niet besloten of zij onder de nieuwe voorwaarden blijven of niet. Hun spaarcenten raken langzaam op. Bovendien verwacht Irena in augustus haar derde kind: 'Ik hoop dat het thuis geboren kan worden.'
Twintigduizend Oekraïense vluchtelingen kunnen niet langer in hun hotelaccommodatie aan de Zwarte-Zeekust verblijven. Voor hen heeft de Bulgaarse overheid woonruimte elders in het land geregeld. Mariana Tosheva, hoofd van het Bulgaarse Vluchtelingenagentschap, verzekert de verzamelde pers in Varna op zaterdag dat alle betrokken overheidsinstellingen klaar zijn voor de relocatie naar elders in Bulgarije. Zij benadrukt dat geen van de vluchtelingen in gymzalen of tenten terecht zal komen.
Toch is het onduidelijk of de Bulgaarse overheid het vervoer van vluchtelingen tijdig kan regelen. Uit de nieuwste cijfers blijkt dat tussen 15 en 19 mei ruim dertienduizend Oekraïense vluchtelingen het land hebben verlaten, waarschijnlijk in anticipatie op de deadline van 31 mei. Uit Varna alleen al moeten in de komende drie dagen zevenduizend Oekraïners worden verplaatst. Grote parkeerplaatsen aan de Sunny Beach worden vrijgehouden om transport per bus mogelijk te maken.
Het vervoer van vluchtelingen naar andere verblijven in Bulgarije begint op zondag 29 mei. Van de tweehonderd vrouwen en kinderen die per trein zouden worden vervoerd, komen er echter maar vijf opdagen op het centraal station van Varna. 'Wij gaan terug naar Oekraïne', vertelt Irena aan de telefoon.
Het aantal in 2022 getelde doden en vermisten aan de buitengrenzen van Europa, volgens het Missing Migrants Project (IOM): 1160