Dertig berichten per uur Essay Haat tegen vrouwelijke politici

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
27 maart 2025
De afgelopen jaren is verbaal en fysiek geweld tegen vrouwen met een publieke functie wereldwijd toegenomen. Waarom maken deze vrouwen zoveel verontwaardiging of zelfs agressie los?
De afgelopen jaren is misogynie,zowel nationaal als internationaal, uitgegroeid tot een groot probleem in de politiek, dat niet alleen bedreigende situaties voor veel vrouwelijke politici veroorzaakt, maar dat ook allerlei indirecte nadelige effecten heeft. Zo durven vrouwelijke politici zich vaak niet uit te spreken over onderwerpen die ze belangrijk vinden, en voelen vrouwen en meisjes zich minder geroepen de politiek in te gaan, waardoor, op termijn, het ideaal van gelijke vertegenwoordiging in het geding kan komen.
Amnesty International heeft in een onderzoek, gericht op het Verenigd Koninkrijk en de Verenigde Staten, aangetoond dat er in 2017 meer dan een miljoen haatberichten naar vrouwelijke politici en journalisten werden gestuurd. Een rapport van de Europese Unie laat soortgelijke cijfers zien. Het aantal vrouwelijke politici dat tijdens hun carrière een vorm van geweld ervaart, ligt tussen de 80 en 95 procent. Ook de Europese Commissie maakt zich zorgen over het toenemende aantal haatberichten voor vrouwelijke politici. Zo wordt negentig procent van de Duitse vrouwelijke politici met agressieve en vernederende berichten belaagd, vaak zijn het er meer dan dertig per uur. De termen die de Europese Commissie uitlichtte in haar verslag van online haat tegen politica's: 'hoer', 'rat', 'Satan in vrouwenkleren'. De termen 'hoer' en 'Satan in vrouwenkleren' (oftewel heks) vormen de kern van mijn betoog.
Uitvoerig onderzoek door Rutgers University, uitgevoerd door de gerenommeerde hoogleraar Mona Lena Krook, onderstreept dat verbaal en fysiek geweld tegen vrouwen met een publieke functie de afgelopen jaren wereldwijd is toegenomen. Volgens Krook is dit geweld niet zomaar een uiting van alledaagse vrouwenhaat, maar een apart fenomeen waar tot nog toe te weinig aandacht voor is geweest en dat in relatie staat met de wereldwijde toename van vrouwen in de politiek. In het kort: die haat en dat geweld lijken reacties op de toename van het aantal vrouwen in publieke functies.
Ook het feit dat online haat inmiddels normaler wordt gevonden dan vroeger zorgt voor een verdere verbreding van het fenomeen. Het 'mag', dus het gebeurt. Tegelijkertijd wordt seksisme in de politiek meer dan vroeger bestreden door politici zelf, met name door vrouwen. 'Voor #MeToo was seksisme in de politiek onbespreekbaar voor vrouwen in de politiek', zegt Liza Mügge, universitair hoofddocent politicologie aan de Universiteit van Amsterdam. 'Je had het er niet over, uit angst uitgemaakt te worden voor zeikwijf of zielenpiet. Nu heb je politici, zoals Sigrid Kaag en Femke Halsema, die het seksisme dat hun ten deel valt onderdeel maken van hun verhaal.' Het resultaat: meer online haat.
Zeker, ook aan mannelijke politici heeft men soms een hekel. De bedreigendste online berichten zijn gericht tegen Geert Wilders, en iemand als Frans Timmermans wordt in veel kringen ronduit veracht. Maar die negativiteit richt zich in het geval van mannen nooit rechtstreeks op het man-zijn, zij worden simpelweg uitgescholden of incompetent genoemd. Dit voorrecht gaat over het algemeen aan vrouwelijke politici voorbij: zij worden expliciet 'gepakt' op hun vrouw-zijn. (Een uitzondering was Donald Trump, die in de aanloop naar zijn presidentschap in 2016 vooral in linkse kringen belachelijk werd gemaakt vanwege zijn kleine handen, die zouden onthullen dat hij ook een kleine penis had. Hij ging hiertegenin door, ten overstaan van duizenden aanhangers, te pochen dat er in dat opzicht 'geen enkel probleem' was.) 'Alle politici die te maken hebben met controversiële dossiers, zoals corona of stikstof, kunnen weerstand verwachten', vat Mügge samen. 'Maar bij vrouwen komt daarbovenop dat ze ook weerstand ondervinden van het feit dat ze vrouw zijn. Er zijn vaak meer bedreigingen, en in een andere vorm. Seksistisch en op de persoon.'
De termen 'heks' en 'hoer' duiken steeds weer op,zo bevestigen ook Liza Mügge en Norah Schulten, die namens de Universiteit van Amsterdam grootschalige onderzoeken doen naar online haat tegen vrouwelijke politici. En kijkend naar de data die Karlijn Saris en Coen van de Ven voor hun bekroonde onderzoek naar seksisme in de politiek hebben gebruikt, dat werd gepubliceerd inDe Groene Amsterdammer- zij bestudeerden alle tweets over de vrouwen die verkiesbaar waren voor de Tweede Kamerverkiezingen van 2021 - valt evenzeer op dat die twee termen telkens de kop opsteken.
Maar de termen zijn niet gelijkelijk over de vrouwelijke politici verdeeld, er valt geen normaalverdeling op te stellen. Sommigen krijgen de termen keer op keer naar hun hoofd geslingerd, anderen vrijwel nooit. Femke Halsema, Sigrid Kaag en Sylvana Simons bijvoorbeeld voortdurend, maar Dilan Yesilgöz of Caroline van der Plas zelden. (Al noemde de immer fijnzinnige tv-persoonlijkheid Eus Akyol Yesilgöz in 2022 een 'harteloze heks', omdat ze de verkeersboetes wilde verhogen.) Op het eerste gezicht lijken vrouwelijke politici van linkse/progressieve partijen vatbaarder dan die van rechtse/conservatieve partijen, maar dat verschil zegt niet alles. De top-vijf van politica's die in het onderzoek vanDe Groenevoor heks werden uitgemaakt: Sigrid Kaag (D66, 461 keer), Annabel Nanninga (JA21, 38), Sylvana Simons (BIJ1, 35), Kauthar Bouchallikht (GroenLinks, 28) en Renske Leijten (SP, 21). De top-vijf van politica's die voor hoer werden uitgemaakt: Kaag (106), Simons (17), Bente Becker (VVD, 14), Nanninga (8) en Bouchallikht (7).
Het werpt de vraag op aan welke 'criteria' je als politica moet voldoen om voor heks of hoer uitgescholden te worden. Om die vraag te beantwoorden heb ik een model opgesteld. Zoals er voor privilege een cumulatief model op te stellen valt (in het kort: Joris Luyendijks zeven vinkjes, waarbij de som van de voordelen groter wordt bij elk vinkje) ga ik uit van een ander model: dat van het cijferslot. Als een politica een of twee van de drie cijfers 'indrukt', is er nog niet zoveel aan de hand. Pas als ze alle cijfers goed schakelt, valt het slot open en wordt het verborgene ontsloten: seksueel getinte haat. Dit is geen absoluut, popperiaans model, waarin het bestaan van een zwarte zwaan de hele theorie omver zou werpen. Dat wil zeggen: er zijn ook politica's die een enkele keer hoer of heks zijn genoemd, terwijl ze niet de volledige cijferslotscore krijgen (zoals Annabel Nanninga of Dilan Yesilgöz). Ik besef ook dat er over elk 'cijfer' dat ik behandel boeken zijn volgeschreven. Het model is een leidraad die iets laat zien over 'het type' vrouwelijke politicus dat het makkelijkste doelwit is.
Uiteindelijk ben ik tot drie 'cijfers' gekomen, oftewel 'criteria' waar je als politica aan moet voldoen om vaak voor hoer of heks te worden uitgemaakt, en één bonuscijfer dat ervoor zorgt dat de haat explodeert in felheid en omvang (een soorton steroids-effect). Cijfer 1: of een politica als moralistisch wordt gezien. Cijfer 2: of ze als elitair wordt gezien. Cijfer 3: of ze binnen de geaccepteerde uiterlijke maatstaven en gedragsmarges blijft. Het extra cijfer: of ze beschikt over 'kwetsbare identiteiten'; een deel van jezelf waarmee je je identificeert, of waarmee anderen je associëren, waar je op wordt afgerekend. Denk aan: een gemengde afkomst, niet-wit zijn, een islamitische achtergrond. In dit essay beperk ik me tot het eerste cijfer: moralisme. Of ik moet eigenlijk zeggen: de schijn van moralisme.
Net als elitarisme is moralisme tegenwoordigeen politieke doodzonde. En net als het elitarisme-verwijt wordt het moralisme-verwijt verwoord door hen die zich geschoffeerd of gekleineerd voelen; moralistisch zijn zij die 'ons' een slecht gevoel geven over 'onszelf'. De 'gedupeerden' bepalen. Daardoor is er iets vreemds gebeurd met het begrip 'moraal'. Dat is namelijk vrijwel hetzelfde gaan betekenen als 'moralisme'. Dat wil zeggen: morele uitspraken worden vaak, en steeds vaker, opgevat als moralistisch, paternalistisch en betuttelend.
Voor iemand als Femke Halsema is deze trend niet voordelig: ze is een morele politicus, ze beroept zich op morele overtuigingen en principes, op plichten die we ontlenen aan ons gevoel over wat 'juist' is. Het gevolg: veel mensen vinden haar betweterig, arrogant, hautain.
Ook Sigrid Kaag en haar partij zijn in dezen in het nadeel. In het laatste partijrapport van D66 (april 2024) werden zes jaren aan regeringsdeelnames op tamelijk vernietigende wijze geëvalueerd. Enkele van de belangrijkste conclusies van het rapport: 'D66 is een taal gaan spreken die veel mensen ervaren als moralistisch, vervreemdend en uitsluitend.' En: door de progressieve standpunten van de partij en een toenemende hekel van burgers aan het 'opgerekte en misbruikte begrip "woke" zouden kiezers de partij als "te woke" zijn gaan zien'. In de conclusies is kortom sprake van een duidelijke spanning tussen enerzijds de standpunten/ taal van de partij en anderzijds hoe dit 'overkomt' op het electoraat. Een spanning tussen de moraal van de partij en wat de burger als moralistisch ervaart. Het is veelzeggend dat in het rapport niet nader wordt ingegaan op dat verschil. De fout van D66 volgens dat rapport: dat mensen de taal van D66 als moralistisch ervoeren. Die ervaring werd dus kritiekloos voor waarheid aangenomen.
Waar de moraal vroeger werd beschouwd als een van de fundamenten van de politiek, is het nu een verdacht begrip geworden. Een ander fenomeen lijkt het van de moraal te hebben gewonnen: de benadelingsroes.
In een interessant essay uit 2007 beschrijft Pieter van Os het begrip benadelingswaan. Dit doet hij aan de hand van het geval John R., een buschauffeur uit Uithoorn die in 2002 met een doos explosieven in de arm, een mitrailleur in de hand en een pistool aan zijn lichaam de Amsterdamse Rembrandttoren binnenliep en kantoorpersoneel gijzelde. Hij dwong hen om de ramen af te plakken met posters met teksten als:'Philips lies'.(Het merk Philips.) Uiteindelijk pleegde John R. zelfmoord op de personeels-wc. De achtergrond van zijn wanhoopsdaad: John R. was woedend dat de commercie (Philips) hem had 'gedwongen' om een breedbeeldtelevisie te kopen. Deed hij dat niet, dan zou hij immers last blijven houden van die irritante zwarte balken boven en onder in beeld. Twee maanden na de gijzeling werd Pim Fortuyn vermoord.
Men vergat John R. al snel. Maar volgens Van Os belichaamde John R., die hij een 'benadelingswaanzinnige' noemt, de grote collectieve wens van deze tijd: een onmiddellijke bevrediging van al onze behoeften. John R. wilde zowel een optimaal beeld (zonder balken) als dat alles bij het oude bleef (hij wilde géén breedbeeldtelevisie). En hij wilde vooral niet dat deze verlangens tegenstrijdig werden genoemd. Wordt deze collectieve wens, die het gevolg is van een decennialang gecultiveerd geloof in de vanzelfsprekendheid van vooruitgang, niet bewaarheid, dan volgt onherroepelijk frustratie, en frustratie zoekt altijd een uitweg.
Er is iets merkwaardigs aan de hand in veel westerse pluriforme democratieën: vrijwel elke bevolkingsgroep voelt zich miskend. Of het nu gaat om traditioneel gediscrimineerde of gemarginaliseerde groepen zoals vrouwen of mensen van kleur, om mensen die buiten het cis hetero-spectrum vallen, of juist om mensen die zichzelf door de aandacht die deze groepen de afgelopen jaren opeisten als achtergesteld ervaren, om stedelingen die geen huis kunnen vinden of om mensen die in de agrarische sector werken ('boeren') - wat alle groepen met elkaar gemeen hebben is een gevoel van miskenning.
De legitimiteit van dit gevoel per groep is niet per se relevant,zo liet bijvoorbeeld het indrukwekkende boekStrangers in Their Own Landvan de Amerikaanse sociologe Arlie Hochschild zien. Ze sprak tal van 'vergeten' mensen uit het Amerikaanse achterland; zij zeiden bang te zijn voor 'nieuwe groepen' omdat ze het gevoel hadden dat hun stuk van de ijsschots slonk. Die centrale gedachte komt ook terug in publicaties over Nederland. Zowel uit de rapporten van het Sociaal en Cultureel Planbureau als uit een recent stuk inDe Groene Amsterdammerover het stemgedrag in Vinex-wijken, waar men en masse in plaats van op de VVD op de PVV had gestemd, blijkt dat veel mensen het gevoel hebben 'geen grip' meer te hebben. Het is vaak vooral de angst voor verlies die hun stemgedrag bepaalt, niet zozeer enig reëel verlies. Dit wordt welfear of fallinggenoemd. Het gevoel van miskenning, dat elementen van woede, van angst, van paranoia én van vergeldingsdrang in zich heeft, houdt velen in zijn greep.
Maar het gaat volgens mij eerder om een roes dan om een waan. Een waan duidt op het niet kunnen scheiden van fantasie en werkelijkheid, het is een pathologie. Een roes is een tijdelijke staat van bedwelming. In 2017 beschreef Femke Halsema deze roes der benadeelden als een maatschappelijke 'wedloop in gekrenkte identiteiten, in publiek breed uitgemeten slachtofferschap'. Ze zag de roes als gevaarlijk, omdat hij morele principes en opvattingen wegdrukt ten behoeve van het eigen gevoel van krenking: 'Iemand die zich als witte, zwarte, man, vrouw, Hollander of moslim gekrenkt voelt, vindt daarin de rechtvaardiging om de tegenstander te trakteren op spiegelbeeldige en vernederende typeringen.'
Tegenover de roes stelt Halsema dus de moraal, die voorschrijft dat we de ander respectvol moeten behandelen. Wat wil de benadeelde? Hij wil genoegdoening. Hij verlangt niet naar de taal van de moraal, maar naar de taal van het recht. Hij wil dat het onterecht aangedane leed wordt teruggedraaid en dat de schuldigen gestraft worden. Vandaar ook het ongekende succes van retrograde politieke boodschappen, van campagnes die vooruitkijken door achterom te zien - Boris Johnson die Groot-Brittannië richting de Brexit duwde met de belofte dat het weer zoals vroeger zou worden, Donald Trump met zijn Make America Great Again, Geert Wilders met 'Nederland weer van ons!', maar ook Thierry Baudet, die in een toespraak in 2017, na zichzelf te hebben omschreven als 'de laatste der Mohikanen', aan het publiek vroeg of ze ook het gevoel hadden 'dat we in een soort existentiële tijd leven waarin we misschien... het gewoon gaan verliezen? Waarin we ons land gewoon kwijtraken.' Baudets oplossing: een symbolische terugkeer naar de Gouden Eeuw. Het is zoals George Orwell schreef in1984:'Wie het verleden beheerst, beheerst de toekomst. Wie het heden beheerst, beheerst het verleden.'
De succesvolste politici van vandaag hebben een vrij simpele boodschap: ze gaan een misstand rechtzetten. Dat de dagelijkse politieke werkelijkheid er een van compromissen en eindeloze onderhandelingen is, van 'langzaam boren in harde planken', wordt door deze politici voorgesteld als de zoveelste valse truc van het establishment om de burgers om de tuin te leiden, zoals journalist Tom-Jan Meeus liet zien inDuidelijkheid,zijn essay over het succes van Wilders. Vooral populisten zijn goed in staat gebleken de roes in hun voordeel te laten werken. Ze bieden kiezers (h)erkenning voor het gevoel van miskenning - 'het ligt niet aan jullie' - en doen de belofte dat het onrecht teruggedraaid kan worden. Dat sluit aan bij het primaire verlangen van een groot deel van het electoraat. Dat werkt. In zijn boekAchieving Our Countryvoorspelde filosoof Richard Rorty in 1997 al de aanstaande herwaardering van de reactionaire sterke man in Amerika, omdat 'links' het electoraat lang had geprobeerd op te voeden, in plaats van te luisteren naar de grieven.
Waar gegriefde burgers niet op zitten te wachten,is als er voor hun gevoel een appèl wordt gedaan op hun principes en overtuigingen, op hoe ze horen te handelen en hoe ze zich zouden moeten gedragen. Vanuit het perspectief van mensen die in de roes verkeren, is dat niet onlogisch. Wat hebben zij immers aan die principes en overtuigingen? Hebben die soms bescherming geboden tegen de tegenspoed? Zullen die iets rechtzetten, zullen die de geleden of nog te lijden schade goedmaken? En verliest de nieuwe 'ander', die wél de wind in de zeilen heeft, zich soms in geredekavel over principes? Nee, die ander heeft genomen wat hij wilde en nu is het tijd om met gelijke munt terug te betalen.
Tegenover de benadelingsroes als basisoriëntatie kun je dus de moraal plaatsen. De moraal vertrekt niet vanuit de haven van het recht, maar vanuit de haven van de plicht. De moraal stelt: we moeten zo handelen, omdat het juist is, en omdat we verkiezen juist te zijn. Na de Tweede Wereldoorlog - die bij uitstek kwam te fungeren als het moreel-politieke ijkpunt voor goed en kwaad - volgden vrije, westerse landen in meer of mindere mate het ideaal van de verzorgingsstaat, waarbij de sterkste schouders de zwaarste lasten droegen. Onderlinge solidariteit was niet iets wat bevochten hoefde te worden, die sprak min of meer vanzelf. In 1973 muntte PvdA-premier Joop den Uyl de slogan 'spreiding van kennis, macht en inkomen', waarmee hij het ideaal voorschotelde dat iedereen gelijk behandeld zou worden door de wet, dat iedereen de opleiding kon krijgen die bij hem of haar paste, en dat inkomens op een eerlijke manier verdeeld zouden worden.
Achteraf gezien is premier Jan Peter Balkenende een interessante tussenfiguur geweest. Hij beriep zich nog veelvuldig op de moraal, op plichten, op 'hoe het hoort', zoals zijn voorgangers ook hadden gedaan, en pleitte tegelijkertijd als een volleerd populist voor een terugkeer naar vroeger tijden, getuige niet alleen zijn beruchte opmerking over 'de VOC-mentaliteit' die Nederlanders aan het verliezen zouden zijn, maar ook zijn preoccupatie met ouderwetse normen en waarden, die werd samengebald in de lulligste verkiezingsleus uit de politieke geschiedenis: 'Fatsoen moet je doen'.
Wat de Nederlandse politiek betreft ziet Femke Halsema Pim Fortuyn als een waterscheiding. Naarmate hij aan populariteit won, deed hij steeds radicalere uitspraken over moslims, uitspraken die deden denken aan die van Hans Janmaat in de jaren tachtig. Maar die uitspraken van Janmaat werden destijds gecorrigeerd door de gevestigde politieke orde, op basis van de moraal. Het waren 'foute' denkbeelden. Janmaat bleef daardoor een marginaal figuur. Bij Fortuyn werkte die poging tot morele correctie niet meer. Sterker nog, het sorteerde het omgekeerde effect. 'Het verlangen om een morele grens te stellen tegen discriminatie van minderheden wordt door het grote publiek juist gezien als de tirannie van de politieke meerderheid tegenover een enkeling', schrijft Halsema in haar memoires. 'De verwijzingen naar de Tweede Wereldoorlog (...) komen over als politiek correcte, verbale intimidatie.' De moraal was geen banier meer waar 'het volk' zich achter kon scharen, maar een stok waarmee 'de elite' sloeg.
Als politica past Halsema in de traditie van Den Uyl. 'Moraal en politiek horen bij elkaar', schrijft ze inOver de linkse lente. 'Elke politieke uitspraak, elke politieke handeling is het gevolg van morele opvattingen.' Morele opvattingen over hoe we moeten omgaan met minderbedeelden, met nieuwkomers, met criminelen, met ongelijkheid, met het klimaat. Ook in haar latere essaybundelZoeken naar vrijheidstelt ze dat politici het zich gemakkelijk maken door veel en vaak over normen en waarden te spreken, terwijl ze de moeilijke morele dilemma's waar het om zou moeten gaan, links laten liggen. Dat wil niet zeggen dat alle morele verantwoordelijkheid bij de politiek ligt, vindt ze, burgers hebben een verantwoordelijkheid om doordachte beslissingen te nemen, ze zijn niet zomaar slachtoffer van het systeem.
Morele opvattingen dragen een universele claim in zich. Niemand zegt ooit: ik ben tegen moord, omdat het indruist tegen mijn waarden, maar ik heb er geen bezwaar tegen als mijn buurman erop los moordt. Ingebakken in morele opvattingen zit vaak, zo niet altijd, de verborgen verwachting dat anderen diezelfde opvattingen koesteren. Dat is ook de kern van de Gulden Regel, of Kants categorische imperatief: ga met anderen om zoals je wil dat er met jou omgegaan wordt, handel naar hoe je vindt dat gehandeld moet worden door anderen. Daarom ligt het gevaar op de loer dat de sterk moreel gemotiveerde persoon betweterig of hooghartig overkomt op anderen. Want hoe om te gaan met mensen die het niet met jou en je opvattingen eens zijn?
Al vanaf het begin van haar politieke loopbaanheette Halsema moralistisch te zijn. Naar aanleiding van haar eerste debatten werd ze een 'drammer' genoemd, en 'gelijkhebberig'. Boris Dittrich (D66) stelde dat ze de indruk wekte dat ze de opvattingen van anderen minderwaardig vond. Haar mentor Paul Rosenmöller meende dat ze al snel uitgroeide tot een moraalridder. Naarmate het einde van haar carrière als landelijk politicus in zicht kwam, was Halsema naar eigen zeggen minder vaak 'moreel verontwaardigd' dan in het begin ervan, toen een journalist haar eens had omschreven als een 'humorloze missionaris'. Maar het beeld moralistisch te zijn zou ze nooit helemaal afschudden, ook niet als burgemeester van Amsterdam.
Baseert een politicus zijn of haar koers op het gevoel dat hij of zij iets moet doen (een plicht moet worden vervuld) of op het gevoel dat er iets rechtgezet moet worden (een recht dat moet worden afgedwongen)? Het eerste type politicus, dat in vroeger tijden vermoedelijk werd geprezen vanwege zijn/haar sterke leiderschap, heeft het tegenwoordig zwaar, omdat hij of zij niet de taal spreekt die burgers het liefst horen. Zij die in een benadelingsroes verkeren, willen niet gewezen worden op hun plichten, ze willen hooguit dat anderen gecorrigeerd worden. Een politicus die dit begrijpt en hierop inspeelt, hoort erbij. Een politicus die dit niet doet, schaart zich bij 'de anderen', bij de overkant. Bij degenen die niet bij 'het ons' horen. Is deze politicus ook nog eens een vrouw, dan is ze te gevaarlijk om met rust gelaten te worden.