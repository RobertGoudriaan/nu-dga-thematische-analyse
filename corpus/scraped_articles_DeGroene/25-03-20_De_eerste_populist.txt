De eerste populist

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
20 maart 2025
Hij onderscheidde zich in het gevecht, moderniseerde het Franse leger, werd gevierd in de Verenigde Staten, imponeerde aristocratische dames met zijn ruiterkunsten, haalde zich de toorn van Bismarck op de hals en duelleerde met de Franse premier. Tussendoor legde hij de basis voor een politieke beweging - het boulangisme - en zette daarmee de Derde Republiek volledig op zijn kop. Het leven van generaal Georges Boulanger (1837-1891) was, zoals dat heet, meeslepend. Tot het einde toe: nadat zijn geliefde minnares aan een ziekte was bezweken, schoot hij zich op haar graf een kogel door het hoofd.
Dat alles biedt volop materiaal voor een smakelijke biografie, maar het is niet de voornaamste reden dat historicus en romancier John-Alexander Janssen besloot zich in de figuur van Boulanger te verdiepen. Hij beoogt, via Boulanger, licht te werpen op onze eigen tijd - gekenmerkt als die nu alweer een aantal jaar wordt door nationaal-populistische bewegingen.
Boulanger!is in de eerste plaats een trefzeker en subtiel politiek portret van de 'eerste Europese populist'. Janssen neemt ons mee naar het laatste kwart van de Franse negentiende eeuw, hij voert ons langs de traumatischedéfaitevan 1870, de Commune, de roerige eerste jaren van de Derde Republiek en de pogingen om deze te verankeren. We zijn getuige van de heftige debatten in het parlement, het gemarchandeer en gekonkel, en de affaires.
Tegelijk is het heden nooit ver weg. Er loopt, zo betoogt Janssen overtuigend, een directe lijn van het antiparlementarisme van Boulanger - met zijn aanvallen op de 'corrupte elite' - naar het huidige 21ste-eeuwse populisme met haar 'onderbuik, pseudo-oplossingen, demagogie, nationalisme en soms ook racisme'.
Boulangers bijnaam luidde 'Général Nettoyage', Generaal Schoonmaak, en dat roept associaties op met het'drain the swamp'van Trump. Daarmee baande Boulanger het pad voor wat in onze tijd een druk bereden weg is geworden. Dat zat 'm in eerste plaats in het feit dat hij als 'sterke man' een beroep deed op het volk tegen de door hetzelfde volk gekozen politieke vertegenwoordiging.
Het zat ook in de wijze van campagnevoeren. Op het hoogtepunt heerste er rond Boulanger een ware cultus met posters, liedjes en bijeenkomsten. Deze boulangistische manifestaties werden dankbaar bestudeerd door de beroemde socioloog Gustave Le Bon en dienden als basis voorPsychologie des foules(1895), zijn baanbrekende werk over massapsychologie. Volgens Le Bon toonden deze happenings 'de religieuze instincten' van de massa aan. Ook hierbij dringt de vergelijking met Trump zich op: zijn campagnerally's vertonen trekken van religieuze bijeenkomsten met Trump in de rol van heiland.
Daarmee steltBoulanger!indirect de vraag naar wat een moderne, representatieve democratie eigenlijk behelst. Het is een regime waarin verleden, heden en toekomst als het ware onbepaald zijn, nooit op een definitieve manier zijn in te vullen. De besluitvorming verloopt er chaotisch, via soms oeverloze debatten, gevoed door een waaier aan media, met vaak onbevredigende compromissen tot gevolg. Zo bezien is het populisme, met zijn dedain voor complexiteit en zijn neigingen vijanden aan te wijzen in de moderne democratie, ingebakken.
Dat gold met name voor de Derde Republiek (1870-1940), een regime waarvan de stichters erop waren gebrand een antwoord te vinden op de vraag die de Europese politiek sinds het uitbreken van de Franse Revolutie in 1789 achter volgde: hoe de idealen van die revolutie (gelijkheid, seculariteit, rationaliteit, vrijheid) in stabiele instituties te verankeren?
Na een relatief rustige periode waarin de jonge republiek kon wortelen nam vanaf 1882 de ontevredenheid toe. Aanhoudende economische malaise wekte bij de arbeiders en de lagere middenklasse de vraag wat het parlementarisme voor hen precies betekende. Vanuit meer nationalistische hoek klonk het verwijt dat de afgevaardigden te weinig deden om de 'revanche' tegen Duitsland voor te bereiden. Tel daar de uitgesproken vijanden van de Derde Republiek (monarchisten, bonapartisten) bij op en je hebt de voedingsbodem waarop het boulangisme zou floreren. Dat krijgt al snel de trekken van een manie, met scheerkwasten, schoenlepels, borden en tabakspijpen met de beeltenis van Boulanger.
Als immens populaire minister van Oorlog ageerde de generaal van binnenuit tegen wat hij beschouwde als de 'corruptie' van het politieke establishment. Dat kenschetst hij als een in zichzelf gekeerde kaste zonder oog voor het volk dat het moest dienen. Een affaire rond de illegale verkoop van hoge onderscheidingen gaf munitie aan deze beschuldigingen - Janssen beschrijft het allemaal met flair.
In hoeverre klopte het beeld dat Boulanger van de Franse politiek neerzette? Er kon ongetwijfeld veel beter, maar belangrijk is het besef dat het in de eerste plaats draaide omperceptie,gevoed door een keur aan kranten en tijdschriften, vaak zeer ideologisch gekleurd en mogelijk gemaakt door zeer liberale perswetten. Ook dat was nieuw.
Hoe ga je met populisten om? Hoe neem je hun de wind uit de zeilen? Voor gevestigde politieke partijen is dat momenteelthe million dollar question.In het geval van Boulanger haakte het politieke establishment hem te elfder ure pootje door schielijk de regels van het spel te veranderen. Het illustreert het dilemma van een liberale democratie die te maken krijgt met indringers die haar kapot dreigen te maken.
De politieke beweging werd al snel een manie
JOHN-ALEXANDER JANSSEN Boulanger! De Arbeiderspers, 280 blz. Musee d'Orsay, Paris | Jean-Eugène Buland, De campagne, 1889. Olieverf op doek, 181,8 x 191,4 cm