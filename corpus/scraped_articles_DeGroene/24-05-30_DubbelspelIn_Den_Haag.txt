Dubbelspel In Den Haag

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
30 mei 2024
De Brusselse technocratie en het nationaal populisme zijn gezworen vijanden, maar ze versterken en voeden elkaar eveneens.
Door alle ophef rond de kabinetsformatie zou je bijna vergeten dat er over een week Europese verkiezingen zijn. De afgelopen Tweede Kamerverkiezingen gingen als nooit tevoren over Europees beleid: denk aan thema's als migratie, mest en stikstof. Een fellere opstelling in Brussel is zelfs een van de speerpunten van het coalitieakkoord. Tegelijkertijd moet je met een vergrootglas zoeken naar publieke belangstelling voor de Europese parlementsverkiezingen. Als Europa al ter sprake komt dezer dagen, is dat vooral om de invloed van Brussel terug te dringen.
Nu bestaat er een groep volhardende Europese idealisten die dit als een tijdelijk fenomeen zien. Met de juiste voorlichtingscampagnes en de toenemende relevantie van de Europese beleidsarena zal de waardering voor de Europese politiek als vanzelf toenemen. Het is een van de aannames achter de visie op Europa alsever closer union:de Europese geest zal uiteindelijk ontwaken. Het democratisch tekort zal weggewerkt worden en de Europese Unie zal doorgroeien tot een volwaardige democratische arena.
Realistischer is het om aan te nemen dat de Brusselse politiek niet fundamenteel zal veranderen. En dat de publieke desinteresse van de afgelopen decennia een blijvend fenomeen zal zijn. Er is een interessante theorie in de politicologie die stelt dat het democratisch tekort van de Europese Unie geen ontwerpfout is, maar juist een cruciaal politiek instrument.Not a bug, but a feature. Het is de stelling van een invloedrijk paper uit de jaren negentig van de Harvard-politicoloog Andrew Moravcsik.
InWhy the European Union Strengthens the Statestelde Moravcsik dat het Verdrag van Maastricht en de invoering van de euro bepaalde delen van de nationale staat hebben versterkt ten opzichte van andere. Bovenal de ministeries van Financiën en Economische Zaken hebben door de Europese eenwording aan macht en invloed gewonnen. Doordat zij nauw betrokken zijn bij de besloten Brusselse overleggen hebben zij een informatievoorsprong en kunnen zij de politieke agenda bepalen.
De Europese afspraken over begrotingstekorten en structurele hervormingen stelden de lidstaten in staat om pijnlijke hervormingen door te voeren. Zij konden de schuld afschuiven op Brussel, al waren ze stiekem zélf voorstander van dat beleid. De nationale staat is hier als Odysseus die zich vrijwillig aan de mast bindt om het gezang van de sirenen te weerstaan. De macht van de lidstaten ten opzichte van de eigen bevolking en het maatschappelijk middenveld, stelde Moravcsik, werd zo beslissend versterkt.
Deze instrumentele visie op Brussel maakte ook in Nederland opgang. 'Als we een economische en monetaire unie hebben', verklaarde oud-minister van Financiën Onno Ruding in 1990, 'kan een land als Nederland niet meer vrijelijk de begrotingstekorten naar eigen genoegen opfokken. Brussel gaat opleggen wat kan en niet kan. Sommigen betreuren dat je die vrijheid kwijtraakt. Ik niet, ik juich dat toe. Natuurlijk versterkt dat de positie van de minister van Financiën. Je kunt Brussel gebruiken om ministers en parlement in het begrotingsgareel te houden.' De EU bevorderde zo een technocratisering van de nationale politiek.
Het gevaar was dat de EU te veel taken op zich zou nemen en een eigen sociale agenda zou ontwikkelen. Dit was het rechtse angstbeeld van de 'Europese superstaat' (de EU is eerder een 'ministaat', met evenveel ambtenaren als één Nederlands ministerie). In ons land keerde vooral de VVD zich daar fel tegen. De partij was enkel voorstander van verdere Europese integratie als de richting daarvan 'bevrijdend' was - voor zover deze marktwerking en deregulering bevorderde. Daarmee bleef de VVD dicht bij de visie van de neoliberale econoom Friedrich Hayek. In een beroemd essay uit 1939 had Hayek een Europese federale staat bepleit met de macht om op nationaal niveau marktwerking af te dwingen, maar met een dusdanig democratisch tekort dat het nooit genoeg steun onder de bevolking zou krijgen om een eigen sociaal beleid te ontwikkelen.
VVD-leider Frits Bolkestein had een strategie die daarop geënt was. Hij maakte zich hard voor een 'liberaal Europa', en appelleerde tegelijkertijd aan cultureel nationalisme om tegen verdere Europese integratie te pleiten. In de politicologische literatuur staat dit bekend als eentwo-level game,ofwel dubbelspel. Je mobiliseert de Europese context om op nationaal niveau je onderhandelingspositie te versterken. Tegelijkertijd doe je een beroep op nationale weerzin om op Europees niveau tegen verdere Europese bevoegdheden te pleiten. Het is een uiterst functionele vorm van euroscepsis, de afgelopen decennia misschien wel de dominante Europese politiek. Het Europa vandivide et impera:het handig tegen elkaar uitspelen van de verschillende schaalniveaus.
De Brusselse politiek en het rechtspopulisme zijn vaak als tegenpolen gezien. In werkelijkheid zijn het eerder twee zijden van dezelfde Europese munt. In een tijd van oorlog, klimaatverandering en populisme zouden we iets meer Europese broederschap kunnen gebruiken.
Het is een uiterst functionele vorm van euroscepsis
...