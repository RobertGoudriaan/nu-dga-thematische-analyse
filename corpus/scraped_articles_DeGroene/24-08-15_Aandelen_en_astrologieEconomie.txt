Aandelen en astrologie Economie

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
15 augustus 2024
Commentaar op aandelenmarkten is net als opinies over voetbal, huizenprijzen en astrologie. Er is altijd een reden voor alles. De rente in de VS daalde te snel, die wissel van Joey Veerman was onverstandig, het sentiment onder huizenkopers is al jaren positief, Saturnus en Venus stonden in een ongunstige conjunctie in het zesde huis. Net als in de astrologie is het probleem niet dat aandelenkoersen niet te verklaren zijn, maar dat er te veel verklaringen zijn. Dat bleek maar weer eens na de mondiale crash op 5 augustus.
De verklaringen richten zich vaak op veronderstelde dieperliggende oorzaken. De echte oorzaak was de teleurstellende Amerikaanse economie, een te late renteverlaging. Wie weet AI, of dat Warren Buffett tech-aandelen verkoopt. Er zijn talloze mogelijkheden, dus er is altijd een verhaal. En de waaromvraag lijkt diepzinniger dan de hoe-vraag.
Slavoj Zizek wijst inThe Sublime Object of Ideology(1989) op een obsessie in de westerse cultuur met een veronderstelde diepere betekenis. Ook als observaties of symptomen op zich helder zijn, verbergen ze (zo wordt gedacht) een duistere en diepe inhoud die ontdekt moet worden door de analist - de psychoanalyticus, de voetbalexpert, de astroloog, en inderdaad, de financieel commentator.
De hoe-vraag laat veel minder ruimte. Die gaat over de concrete transacties die de prijzen deden veranderen. Iedereen kon zien wat er gebeurde, er is eigenlijk maar één verhaal mogelijk. Vanwege de oplopende Amerikaanse rente sinds 2022 werden yen-investeringen verkocht voor dollar-investeringen (de'carry trade'),waardoor de dollar/yen-wisselkoers daalde. Dat maakte Japanse aandelen goedkoop en er werd massaal in geïnvesteerd, zodat de Japanse aandelenindex Topix in een jaar ruim twintig procent steeg.
Nadat de Federal Reserve een renteverlaging aankondigde én omdat de yen-koers sinds vorige maand stijgt, werden zowel decarry tradeals Japanse aandelen razendsnel verliesgevend, en dus verkocht. Het resultaat was de crash.
Hoe het gebeurde is dus helder, en toch vaak onbevredigend. 'Oké, de carry trade, maar waardoor kwam het nu écht?' Nee, zegt Zizek. Vergeet die diepere inhoud, de betekenis ligt in de vorm zelf. Zo kan ook uit de crash van 5 augustus een les getrokken worden die meer zegt over aandelenmarkten dan het gissen naar dieperliggende oorzaken.
Die les is dat de prijs van een aandeel van bijvoorbeeld het Japanse bedrijf Canon vaak niets te maken heeft met Canon, en alles met de financialisering van aandelenmarkten. Het aandeel zakte op 5 augustus met negen procent zonder dat er noemenswaardig nieuws over Canon te melden was. De productie van printers of camera's, waar Canon groot in is, was op 5 augustus net zo winstgevend als op 4 augustus. De koersverandering van Canon werd meer bepaald door de winstgevendheid van transacties in financiële producten dan door de winst op printers. Dat is de financialisering van aandelenmarkten, die erdoor gaan disfunctioneren.
Aandelenprijzen worden onbetrouwbare signalen. Kapitaal stroomt alle kanten op, maar niet per se naar de beste bedrijven. Doordat met geleend geld wordt geïnvesteerd, is de instabiliteit groot. Crash en crisis liggen altijd op de loer. Die instabiliteit slaat gemakkelijk over op de economie. Zo belemmeren de financiële stromen de maakeconomie, vaak meer dan ze haar ondersteunen.
Op de crash van 5 augustus volgde een gedeeltelijke stijging. Wie weet was het een voorbijgaande schok, wie weet het begin van een grotere instorting. Die komt er als ook de kredietverlening en huizenprijzen omlaag getrokken worden.
Hoe het verder ging weten we op het moment van schrijven niet, en dit is ook geen diepe duiding van de crash van 5 augustus. Het is een (al vaak eerder gemaakte) diagnose op basis van waarneembare symptomen. Wat is dan, om in Zizeks medische termen te blijven, het medicijn voor het zieke, want instabiele financiële systeem?
Voorstellen genoeg: ontvlecht speculaties en investeringen, beperk flitskapitaal, stabiliseer wisselkoersen. De paradox is dat de 'oppervlakkige' analyse van symptomen, zonder het speuren naar vermeende diepe oorzaken, tot de meest fundamentele veranderingen leidt.
Het zijn maatregelen die de winsten in de financiële markten enorm zullen doen dalen, en die dus vooralsnog niet tot uitvoering komen. Bij ontstentenis daarvan blijft het discours over huizenprijzen en aandelen zich bewegen in de veilige sfeer van voetbalcommentaar en astrologie.
Investeren met geleend geld vergroot de instabiliteit