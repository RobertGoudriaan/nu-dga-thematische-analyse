'Hoelang is er nog smeltwater?' Overleven in de Peruaanse Andes

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
7 maart 2024
De Quechua, de inheemse bevolking van Peru, leven in de frontlinie van de klimaatcrisis. Stijgende temperaturen tasten hun ecosysteem aan en daarmee hun levensonderhoud. Hoelang kunnen zij met hun alpaca's overleven?
Het gras is geel en verdord.Poeltjes en beken staan droog. Al een tijdje zo te zien, de aarde is volledig gebarsten. Her en der liggen rotsblokken, grijs en bruin, groot en klein. Er waait een koude wind, stof dwarrelt op. Spitse bergtoppen bedekt met eeuwige sneeuw vormen de horizon. Slechts een enkel huisje, omringd door muurtjes van gestapelde stenen, verraadt dat op deze desolate hoogvlakte mensen leven.
Dit is het land van Melchora Quispe Quispe (46) en Aurelio Martin Callo Cahuana (53). Hier, hoog in de zuidelijke Andes van Peru, runnen ze hun boerderij Fundo Aqua Dulce. Maar gewassen zul je er niet aantreffen. Op de ruim vijfduizend meter boven zeeniveau is het door de kou en de voedselarme, rotsachtige bodem onmogelijk om wat voor gewas dan ook te verbouwen. Geen boom, geen struik, geen aardappel kan hier groeien. Net als de generaties voor hen houden Melchora en Aurelio vast aan de traditionele manier van leven als alpacaherders en is de verkoop van de wol hun belangrijkste middel van bestaan.
De eerste zonnestralen van de dag verlichten langzaam het huis. De deur gaat open, Melchora stapt over de hoge drempel naar buiten. Haar gezicht gaat half schuil onder haar hoed, de zwarte haren liggen in een vlecht op haar rug. Het vergeelde gras, dat bedekt is met een laagje rijp, knispert onder haar voeten, haar adem vormt wolkjes in de lucht. In haar kielzog loopt een hond, daar weer achter drentelt een blatend schaap. Even verderop staan tientallen alpaca's dicht opeengepakt binnen een omheining. 'Dit zijn de vrouwtjes, de mannetjes staan apart. Daar.' Melchora wijst en slaat de vrolijk gekleurde omslagdoek steviger om haar schouders tegen de schrale ochtendkou.
Bij het hek houdt ze stil. De hond gaat aan haar voeten liggen, het schaap, nog steeds luid blatend, stoot ongedurig met zijn kop tegen haar benen. Glimlachend duwt ze het dier opzij, doet het hek op een kier en glipt naar binnen. Uit haar zak haalt ze een flesje melk. Een zacht, kalmerend geluid makend loopt ze tussen de dieren. Half verscholen achter een grote, bruine alpaca vindt ze wat ze zoekt, het alpacajong. Behendig vangt ze het veulen en checkt snel zijn vacht, ogen en oren voordat het de fles krijgt. 'Hij is pas vier maanden en nog erg vatbaar voor allerlei bacteriën en ziektes', legt ze uit. 'Hij heeft geen moeder meer om bij te zogen, ze is vlak na de geboorte gestorven. Twee keer per dag geef ik hem melk en soms ook medicijnen. Ik ben nu zijn moeder.'
Ze lacht even en aait het diertje, dat gulzig drinkt. 'Elke alpaca die sterft, betekent een verlies aan inkomsten. De dieren kunnen maar één keer per jaar worden geschoren en de vrouwtjes kunnen maar één keer per jaar één veulen baren.' Het flesje is leeg, het veulen verdwijnt tussen de andere dieren. Melchora staat op en zet het hek wagenwijd open. Langzaam zwermt de kudde uit over het rotsachtige terrein. Op zoek naar voedsel.
Al eeuwenlang leven de alpacaherdersop de hoogvlaktes van de Andes in landen als Peru, Bolivia en Chili. Volgens het Peruaanse Nationaal Instituut voor Agrarische Innovatie worden er in het land naar schatting vier miljoen alpaca's gehouden. Dat is ruim zeventig procent van de gehele alpacapopulatie ter wereld en daarmee is Peru 's werelds grootste producent van alpacawol.
Het begon allemaal zo'n zesduizend jaar geleden toen de Inca's de alpaca domesticeerden en als lastdier gingen gebruiken, hun wol voor kleding, het vlees voor consumptie en de mest als brandstof. Maar in de zestiende eeuw, ten tijde van de Spaanse verovering, werd de rust ruw verstoord. Om de inheemse bevolking aan hun macht te onderwerpen richtten de Spaanse Conquistadores een enorme slachting onder de alpaca's aan. De Inca's sloegen op de vlucht en trokken naar de afgelegen gebieden in het onherbergzame Andesgebergte, de nog in leven zijnde alpaca's namen ze met zich mee en behoedden ze zo voor uitsterven.
In de vorige eeuw werd de alpacawol herontdekt, ditmaal door de commerciële kledingindustrie uit met name de Verenigde Staten en Europa die het materiaal roemde om zijn unieke eigenschappen. De wol is niet alleen aanzienlijk warmer, sterker en lichter dan schapenwol, dankzij de fijne vezelstructuur en zachtheid wordt ze ook wel vergeleken met kasjmierwol. Hierdoor steeg de populariteit van de wol. Om aan de nieuwe vraag te kunnen voldoen groeide zowel het aantal kuddes als de omvang daarvan.
Maar de luxe die dehigh endmodemerken met hun kleding van alpacawol uitstralen, staat in schril contrast met het harde dagelijks leven van de herders die voor hun levensonderhoud afhankelijk zijn van hun dieren. Naast de vaak lage vergoeding die zij per kilo ruwe wol ontvangen, kampen zij ook met de desastreuze gevolgen van klimaatverandering. Ze worden geconfronteerd met stijgende temperaturen en veranderende weerpatronen die het toch al kwetsbare ecosysteem ingrijpend aantasten. En dat heeft grote gevolgen voor de levenswijze en cultuur van de oorspronkelijke bewoners van Peru, de Quechua.
'Pachamama, Moeder Aarde,geeft ons en onze dieren alles wat we nodig hebben. Water en voedsel', zegt Melchora. Ze sluit het hek, kijkt de dieren na en loopt terug naar haar huis. De inheemse Quechua, waar Melchora toe behoort, beschouwen Pachamama als de moedergodin die hun een plek geeft om te wonen, waar ze dieren kunnen houden en in hun levensonderhoud kunnen voorzien. 'Maar het gaat niet goed met haar en dat baart mij zorgen.'
Al zo'n vijftien jaar merkt Melchora de gevolgen van de steeds verder om zich heen grijpende klimaatcrisis. Vooral de laatste jaren nemen de effecten van klimaatverandering in hevigheid toe en eisen hun tol van Pachamama. 'Het wordt hier steeds droger. De seizoenen veranderen, het weer wordt onvoorspelbaar. De winters worden langer en kouder, vooral de nachten. Overdag stijgen de temperaturen dan weer tot ongekende hoogte. De alpaca's kunnen niet tegen die enorme temperatuurschommelingen, het zijn gevoelige dieren.'
Bestond Melchora's kudde een paar jaar geleden uit ruim 380 alpaca's, nu zijn het er nog maar 270. De stijgende temperaturen en lange periodes van droogte vormen een goede voedingsbodem voor de verspreiding van parasieten en bacteriën die onder andere door insecten worden overgebracht op de alpaca's. Daarnaast tasten deze ziekteverwekkers de kwaliteit van het oppervlaktewater aan, en ook dat is geen goed nieuws voor de alpaca's. Melchora: 'Ze krijgen diarree, koorts. Ik geef ze medicijnen, maar het mag lang niet altijd baten. Er sterven regelmatig dieren.'
Ze staat stil voor haar huis. Meer dan tien bij vier meter is het niet, met slechts twee deuren, geen ramen. De muren zijn opgetrokken uit betonblokken, het dak is van golfplaat. Aan een paal zit een zonnepaneel bevestigd. Met de stroom die ze hiermee opwekt heeft ze elektriciteit voor licht, een tv of radio heeft ze niet. Voor bereik met haar mobiele telefoon moet ze naar het dichtstbijzijnde dorp, Phinaya, een gemeenschap van nog geen tweehonderd inwoners, dat op meer dan een uur rijden van Fundo Aqua Dulce ligt.
'Achter die deur rechts is de opslag. Daar bewaren we de wol en het gereedschap', vertelt Melchora terwijl ze de andere deur binnengaat. Aan de wand hangen een paar planken waar pannen, borden en bekers opgestapeld staan. In een hoek staat een tweepersoonsbed, daartegenover is een vuurplaats. Ze schuift een krukje dichterbij en begint het smeulende vuur op te poken. 'Een andere reden waarom de kudde kleiner wordt, is dat er minder aanwas is', gaat ze verder. 'Door klimaatverandering krijgen de alpaca's meer miskramen dan voorheen. Vooral het einde van de winter eist veel van de zwangere dieren. Dat is net voor het regenseizoen. Er is dan weinig tot geen gras, de poeltjes zijn opgedroogd. De koude wind en de temperatuurschommelingen maken het leven nog harder. De dieren verzwakken met doodgeboortes tot gevolg.'
Ze hangt de ketel boven het vuur en doet cocabladeren in de bekers. Haar verweerde gezicht staat somber. 'En dan nog, ook al volbrengen ze de dracht, dan is het maar de vraag of het veulen het overleeft. De natuur is uit balans en dat is funest.'
Het klimaat in de bergenkent maar twee seizoenen. De winter, van april tot september, is het droge seizoen, de zomer het regenseizoen. 'Al een aantal jaar regent het veel minder dan gemiddeld. Normaal vallen de eerste buien in september, maar dit seizoen waren ze laat', zucht Melchora. 'Pas in februari viel de eerste regen. De hele zes maanden daarvoor geen druppel. De poeltjes zijn onze waterreservoirs, het is drinkwater voor de dieren, maar de regen kan ze niet meer vullen.'
Daarnaast valt er in de winter, het droge seizoen, nauwelijks nog sneeuw. In plaats daarvan komt er steeds vaker regen voor. 'De grond is dan koud, het regenwater bevriest. De ijslaag die er dan ontstaat, bedekt dat beetje gras dat er nog is. Het is heel cru, er is wel voedsel, maar de alpaca's kunnen er niet bij en sterven van de honger.' Ze schudt haar hoofd. 'We kunnen niet meer op de seizoenen vertrouwen. En dus ook niet meer op onze eeuwenoude kennis van het weer.'
Ze staat op en kijkt door de deuropening naar buiten, haar handen om de beker met cocathee gevouwen. 'Hoe we dan aan water komen?' Ze knikt naar de gletsjer die als een witte deken over de bergtoppen in de verte ligt. 'Dat is de Quelccaya. Hij geeft ons water.'
Het smeltwater zoekt zijn weg via beekjes en stroompjes naar de lager gelegen gebieden, maar het land van Melchora ligt niet gunstig. Het water stroomt de andere kant op en daarom hebben zij en Aurelio irrigatiekanaaltjes gegraven. Geen sinecure in de harde, stenige grond. 'We hebben er twee jaar hard aan gewerkt. En met resultaat. Er vloeit nu weer water op ons land. Er kan weer een beetje gras groeien voor onze alpaca's.'
Overal ter wereld functioneren gletsjers als natuurlijke waterreservoirs die rivieren en beken voeden met smeltwater. Zo ook de Quelccaya, die ooit 's werelds grootste tropische gletsjer was. Maar de afgelopen vier decennia is de ijsmassa bijna in omvang gehalveerd tot een oppervlakte van nog maar zo'n 44 vierkante kilometer. Uit recent onderzoek van de Universiteit van Ohio, waarbij Nasa-satellietbeelden en ijsmonsters van de gletsjer werden bestudeerd, blijkt dat de gletsjer zich elk jaar zo'n zestig meter, minimaal vijf procent, terugtrekt als gevolg van klimaatverandering. Helaas is de situatie van de Quelccaya niet uniek, hetzelfde onderzoek toont aan dat ook andere tropische gletsjers, van Azië tot Afrika en Zuid-Amerika, aan het verdwijnen zijn. Wetenschappers noemen ze ook wel de kanaries in de kolenmijn, waarmee ze aangeven dat de aantasting van deze gletsjers moet worden beschouwd als een serieuze waarschuwing voor de effecten van klimaatverandering op de rest van de aarde.
Het hoge tempo waarin het millennia oude ijs smelt, verontrust Melchora. 'Hoelang is er nog smeltwater? Wij Quechua zien de natuur als een levend iets, iets wat geleidelijk aan ouder wordt. Het smelten van de gletsjer hoort daarbij, maar hij hoort wel langzaam te smelten en ook weer aan te groeien. Dat natuurlijke proces is nu verstoord.'
De opwarming rond de Quelccaya wordt bovendien versterkt door het zogenaamde albedo-effect, het weerkaatsingsvermogen van het aardoppervlak. Waar sneeuw en gletsjerijs het zonlicht tot wel negentig procent reflecteren, neemt de donkere aarde juist veel zonlicht op en dus warmte. Temperaturen zullen verder stijgen met alle gevolgen van dien voor de gletsjer, en dus voor Melchora en haar alpaca's, die voor hun watervoorziening en levensonderhoud van de gletsjer afhankelijk zijn.
Op een steenworp afstandvan Melchora's huisje staan sinds een jaar twee constructies van houten palen en strakgespannen, dik, wit plastic. Het zijn kassen. Ze zijn vervreemdend in het ruige, rotsachtige landschap, als gelande ufo's. 'Ze zijn misschien niet mooi, maar wel effectief', verontschuldigt Melchora zich. 'Het tekort aan voedsel voor de alpaca's neemt al jaren toe. Elk jaar gaan er weer meer dieren dood van de honger. Ik moest iets doen.'
Ze opent de deur van de kas en we stappen een volledig andere wereld binnen. De zon brandt al een tijdje op het plastic en de temperatuur binnen is bijna tropisch warm, de luchtvochtigheid hoog. Condens druppelt ritmisch van het dak op de bodem die bedekt is met hoge pollen frisgroen gras. In een van de hoeken heeft Melchora een kleine moestuin aangelegd. Enthousiast laat ze de rijen uien, wortelen en aardappelen zien die ze een tijdje terug heeft geplant. Maar haar trots zijn toch wel de aardbeienplanten waaraan talloze witte bloempjes bloeien. 'Zo kan ik ook meteen mijn eigen voedsel verbouwen.'
Niet alleen Melchora, ook de coöperatie in Arequipa die haar wol opkoopt, heeft baat bij de kas. Samen waren ze het erover eens dat het zelf verbouwen van gras een oplossing kon zijn voor het voedseltekort. De coöperatie hielp haar niet alleen met een lening en het ontwerp, ook het materiaal konden ze snel regelen. 'De kassen zijn een win-win voor ons allebei. Ik kan mijn alpaca's blijven onderhouden, de coöperatie kan de beste wol blijven kopen.'
Melchora bukt en laat haar handen door het hoge gras gaan. 'Tijd om te oogsten', zegt ze en ze pakt het snoeimes dat aan een haak aan een van de palen hangt. Zittend op haar hurken snijdt ze in een vloeiende beweging een pluk gras af. Zweet druppelt langs haar gezicht, haar hoed heeft ze afgedaan. Naast haar groeit de berg gemaaid gras. 'Door de felle zon en het gebrek aan water is het gras buiten veel te hard geworden, dat kunnen de alpaca's niet verteren. Bovendien is het ook niet voedzaam meer.' In de kas verbouwt ze verschillende soorten gras, klaver en alfalfa, die zorgen voor een uitgebalanceerd dieet en die alle belangrijke voedingsstoffen bevatten die de dieren nodig hebben. Ze kijkt even op van haar werk. 'Een ander groot voordeel is dat ik meerdere keren per jaar kan oogsten.'
Even later loopt ze met haar armen vol vers gesneden gras naar de schuur om het daar op de planken te drogen te leggen. 'Dankzij de kas kan ik nu ook een reservevoorraad voedsel aanleggen. De alpaca's hebben in slechtere tijden dan toch te eten.' Ze pakt een handvol gras en stapt weer naar buiten. Achter het stenen muurtje staan een paar alpaca's. 'Deze zijn zwanger, daarom houd ik ze hier. Ze kunnen wel wat extra's gebruiken', zegt ze, terwijl ze de dieren het gras voert. Dan wijst ze naar de schuur. 'Die hebben we ook recent gebouwd. Het biedt de alpaca's beschutting tegen de extreme kou, de brandende zon en de gure wind.'
Hoewel Melchora zelf de nodigemaatregelen neemt om haar dieren te beschermen, speelt ook Pachamama voor haar daarin een belangrijke rol. Om haar hun respect te tonen en gunstig te stemmen brengen de Quechua regelmatig offers aan deze natuurgodin. De meeste vinden plaats in februari, als de jonge alpaca's geboren worden, maar steeds vaker wordt het ritueel ook uitgevoerd in tijden dat er een gebrek aan voedsel en water is.
Vandaag is zo'n dag. Samen met Aurelio en een paar andere herders uit het dorpje Phinaya is Melchora naar de gletsjer gekomen voor een offerritueel. 'Hij is weer kleiner geworden', fluistert ze. 'Ik weet nog goed dat het ijs de vorige keer tot daar kwam.' Op gepaste afstand en vol eerbied kijkt ze naar de enorme witte muur van ijs die uit de woestenij van gruis en stenen verrijst. Een windvlaag doet het stof opwaaien, dode struikjes en verdorde stengels steken als skeletten uit de grond. Dichterbij komen doet ze niet, nog niet. Via het offerritueel moet ze eerst toestemming aan de Quelccaya vragen.
Zittend op een steen kijkt Melchora naar Aurelio, die als man het ritueel leidt. Ze pakt het plastic zakje met cocabladeren van hem aan en zoekt daarin naar hele, ongeschonden bladeren. Zes in totaal heeft ze nodig, zegt ze. Ze doet voor hoe je ze op elkaar legt, er vervolgens een stukje alpacavet op doet en het geheel tussen je duim en wijsvinger klemt. Dan houdt ze de blaadjes voor haar gezicht, gaat staan en draait beurtelings naar alle windrichtingen. Zachtjes blaast ze tegen de bladeren, om te danken voor het leven, maar ook om voorspoed te vragen. Daarna gaat ze weer zitten en legt de bladeren in het mandje, tussen de andere offers - witte maiskorrels, snoepjes, chocolade - die er al in liggen. Tot slot strooit Aurelio er wat quinoa overheen. 'Dat is goed voor de voedzaamheid. Pachamama heeft ook voedsel nodig, zeker nu de natuur zo uitgeput is', zegt Melchora. 'Ik hoop dat ze naar ons luistert. Dat we gezonde alpacababy's mogen krijgen en dat er voldoende water en gras is.'
Na afloop loopt Melchora langzaam naar de gletsjer, op een paar meter afstand blijft ze staan. Zwijgend bekijkt ze de Quelccaya. De stilte wordt slechts doorbroken door een continu gedruppel van water en het getik dat wordt veroorzaakt door vallende brokjes ijs. Verderop stroomt een beekje, het verdwijnt onder de gletsjer, de ijsmassa van onderaf uithollend. 'Veel mensen zien de ernst van de situatie niet omdat de gletsjer nu voor veel water zorgt. Maar als er straks geen water meer is, dan moeten we weg. Naar een nieuwe plek waar we kunnen leven. Waar?' Ze zucht en haalt haar schouders op. 'In ieder geval weg van hier, onze geboortegrond.' Dan draait ze zich resoluut om en maant de anderen aanstalten te maken voor de terugtocht. Terug naar haar alpaca's.
Net als elke andere dagloopt Melchora aan het einde van de middag de vlakte op om haar kudde terug te drijven naar de omheining. In haar hand heeft ze een touw met een leren tussenstuk. Af en toe zwaait ze dat hard rond boven haar hoofd, het zoevende geluid stuurt de alpaca's vooruit. De hond jaagt afgedwaalde dieren de goede kant op.
Hier leven ze met het licht en dat betekent dat het werk pas gedaan is als het donker wordt. Voordat de zon achter de bergen verdwijnt, haalt Melchora nog een baal ruwe wol uit de opslag naast haar huis. 'Het leven van de vroegere generaties was veel zorgelozer', begint ze te vertellen. 'Problemen door klimaatverandering bestonden simpelweg niet. Voor mijn ouders was er altijd genoeg water, waren de nachten niet zo koud en de dagen niet zo warm. De dieren waren gezonder en stierven niet aan allerlei ziektes.'
Met snelle bewegingen plukt ze grasjes, takjes en ander vuil uit de ruwe wol. 'We proberen onze tradities zo veel mogelijk door te geven aan de nieuwe generatie, maar voor hoelang nog?' Officieel maakt de tropische gletsjer deel uit van de Regional Conservation Area of Ausangate, een voorgesteld beschermd natuurgebied om waterbronnen, wetlands en kwetsbare diersoorten als de alpaca's te behouden. Maar dat is slechts op papier. Onder andere door de bureaucratie en de vele veranderingen binnen de regionale overheid gebeurt er al vele jaren niets.
De zachte gloed van de ondergaande zon schijnt op haar gezicht. Zittend op haar krukje staart ze voor zich uit. 'Het enige wat ik wil, is een plek om te leven. Maar hier is eigenlijk geen toekomst meer.' Ze plukt weer aan de wol. 'De familietraditie om het land aan de volgende generatie te geven, kan ik niet voortzetten. Ik wil dat mijn kinderen een goed en zorgeloos leven kunnen leiden. Daarom heb ik ze naar de stad gestuurd om te studeren aan de universiteit en zo een ander, beter leven op te bouwen. Die keuze heb ik nooit gehad.'
Ze staat op, pakt haar spullen en loopt naar de deur. Nog een keer draait ze zich om. 'Pachamama kan zonder ons, maar wij kunnen niet zonder haar. De gletsjer zal verdwijnen, misschien al binnen twintig jaar. Wij kunnen niets doen om het smelten te stoppen. Zonder de gletsjer is hier geen water, geen voedsel meer. Leven is hier dan niet meer mogelijk. Dit zal dan een woestijn worden. Alles zal sterven. Wij ook.'
De effecten van klimaatverandering nemen in hevigheid toe en eisen hun tol. Een paar jaar geleden bestond de kudde van Melchora uit ruim 380 alpaca's, nu zijn het er nog maar 270