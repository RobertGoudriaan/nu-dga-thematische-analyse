De verwijdering Donkere kamer

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
14 maart 2024
Foto's zetten de tijd niet stil. Ze getuigen slechts van zijn verstrijken.
Hoe minder er op een foto te zien is, hoe helderder dat wat je wel ziet in beeld komt. Nou ja, soms dan toch zeker. Ik heb het gevoel dat ik zonder al te veel moeite een uitputtende beschrijving van deze foto zou kunnen geven. Dat ikalleszou kunnen benoemen. Zelfs al die kleine tegeltjes maken bij elkaar niet de indruk van een oneindige hoeveelheid. Ik zou ze kunnen tellen.
Het oog trekt eerst naar die gebeitelde krullen. Het is bijna te veel, dat haar. Het is het haar van een koningin op een muntje. En dan volgt snel de rest: die kleine lederen handtas, de sjieke mantel, de handschoenen die ze niet draagt maar vasthoudt.
Het is een leeg beeld dat vol tegenstellingen zit. Het kille blauw en het warme rood. Het schelle licht dat op haar valt en de duisternis waarin ze zich begeeft. De stenen muren en de stalen roltrap. Haar zachte ronde krullen en het decor dat wordt gevormd door de strakke lijnen van het mozaïek. Hoe recht zij staat in een wereld die scheef is.
De foto is ergens halverwege de jaren tachtig gemaakt en het weinige dat ik van haar gezicht zie doet beseffen dat ze jonger is dan de kleren bijna veertig jaar later misschien doen vermoeden.
Stond de fotografe op een roltrap die zich in tegengestelde richting bewoog? Op de een of andere manier is dat hoe ik me het moment voorstel. Met de snelheid van de tijd verwijderden twee mensen zich van elkaar, verdwenen ze voor altijd uit elkaars leven. Is dit wat de publieke ruimte definieert? Een plek waar we een eindeloze hoeveelheid andere levens net niet aanraken en waar de vreemdheid van al die anderen het besef van onze eigen vreemdheid soms heel even kan doen indalen?
La femme aux gantsis de titel die de Franse fotografe Dolorès Marat het beeld meegaf. Voor haar waren het dus blijkbaar die handschoenen die het beeld afmaakten. Het is een van de eerste foto's inExteriors: Annie Ernaux and Photography,een klein boek dat een tentoonstelling onder dezelfde naam in Parijs vergezelt. De Britse schrijfster en curator Lou Stoppard grasduinde in de archieven van mep (Maison Européenne de la Photographie) en combineerde het werk van fotografen van over de hele wereld met aantekeningen die Ernaux in de jaren tachtig en negentig maakte als forens. In het Nederlands verschenen ze in 2007 gebundeld alsDe blik naar buiten.
Geen gekke gedachte, om die teksten te combineren met straatfotografie. De vignetjes die Ernaux optekende in de trein, bus en metro getuigen van een vergelijkbaar instinct en een vergelijkbaar verlangen. Ze zoekt iets in de realiteit dat niet per se alleen om een diepere betekenis draait. Ze wil ook gewoon zien wat er te zien valt.
Op zoek naar Nederlandse vertalingen van de fragmenten die Stoppard had gekozen, haalde ik het boek uit de kast. Het viel open op pagina 85, waar ik, net als op vrijwel alle pagina's, een paar zinnen had onderstreept. 'Het besef van de tijd die verstrijkt zit niet in ons, het komt van buitenaf, van de kinderen die groot worden, buren die weggaan, mensen die oud worden en sterven. Van bakkerijen die sluiten en waarvoor rijscholen of tv-reparateurs in de plaats komen. Van de kaasafdeling die wordt verplaatst naar een plek achter in de supermarkt, die niet meer Franprix heet maar Leader Price.'
Dat het boek was opengevallen bij dat citaat was het gevolg van een foto die een aantal jaar geleden als boekenlegger had dienstgedaan. Een foto die, zo besefte ik meteen, tot op de dag nauwkeurig, vier jaar eerder was genomen. Dat was de dag waarop het ene kind het andere voor het eerst mocht vasthouden, dit is de dag waarop ze voor het eerst samen de school waren binnengestapt.
Foto's zetten de tijd niet stil. Ze getuigen slechts van zijn verstrijken. Ze herinneren ons aan waar we geweest zijn of doen ons zien wie we geweest zijn. Ze maken dat we het duizelingwekkende tempo waarin we naar de toekomst reizen een moment gewaarworden.
Lou Stoppard,Annie Ernaux and Photography,2024, MEP/Mack Books
Stond de fotografe op een roltrap die zich in tegengestelde richting bewoog?
Courtesy of the artist, MACK and MEP | Dolorès Marat, La femme aux gants (Woman with gloves), 1987. Fresson pigmentdruk in vier kleuren