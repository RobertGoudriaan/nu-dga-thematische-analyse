Een ongewone plek Rotterdam-Zuid Profiel Martijn van Leerdam van de Pauluskerk

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
19 oktober 2023
Meer dan een gebedshuis is de Pauluskerk in Rotterdam een vangnet voor wie nergens terecht kan: thuislozen, ongedocumenteerden, verslaafden. Predikant-directeur Martijn van Leerdam werkt tegen de klippen op, 'vanuit het morele appèl dat op ieder van ons wordt gedaan'.
Op de eerste donderdag van septemberwordt in Rotterdam in het Timmerhuis, het recent door Rem Koolhaas' oma herontwikkelde stadskantoor, een kleine tentoonstelling geopend met portretten die fotografe Mona van den Berg heeft gemaakt van 'oudere ongedocumenteerden'. Een van de medewerkers van de Pauluskerk, drijvende kracht achter deze bescheiden poging om het lot van mensen om wie niemand zich lijkt te bekommeren zichtbaar te maken, vertelt over de levens van enkelen van hen: hoe de ind hun geaardheid in twijfel trekt, of hoe ze zijn uitgeprocedeerd zonder ooit te worden uitgezet. Martijn van Leerdam, op dat moment een kleine vier maanden predikant-directeur van de Pauluskerk, staat van een afstandje toe te kijken. Een lange, blonde man van achter in de dertig, gekleed in een geruite blouse met korte mouwen die nu even aan het zicht wordt onttrokken door een crèmekleurig ambtsgewaad en een donkerrode stola.
Even eerder, toen hij stond te praten met een van de vaste bezoekers van de Pauluskerk, was opgevallen hoe hij, anders dan veel mensen van zijn lengte gewoon zijn te doen, niet vooroverboog naar zijn gesprekspartner, maar in plaats daarvan een beetje naar achteren leek te leunen. Alsof hij zijn eigen lichaam wat had geplooid en hij instinctief een balans had gevonden tussen het zoeken naar betrokkenheid en het respecteren van persoonlijke ruimte.
De medewerker rondt haar verhaal af en Van Leerdam klimt op het kleine houten kistje dat dienstdoet als een alternatieve kansel. Wat ziet hij als hij kijkt naar de kleine kudde die zich heeft verzameld? Twee dozijn bezoekers, medewerkers en vrijwilligers van de kerk en misschien ook nog een enkele ambtenaar, verdwaald op weg naar de lunch? Heeft hij ook gezien hoe de mensen die hier werken letterlijk boven ons hoofd passeren: over een loopbrug die de kantoorruimtes verbindt met de cafetaria?
Als hij het woord neemt, vertelt hij niet over de foto's van Mona van den Berg maar over het werk van Kae Tempest, de non-binaire artiest uit Engeland die zingt en dicht over hedendaagse vervreemding. 'Alles lijkt zo goed geregeld en keurig opgepoetst te zijn', zegt hij. 'Maar intussen bevinden zo veel mensen zich achter de façade, buiten het beeld. Intussen gaan er mensen van binnen kapot.'
Hij vertelt over een alledaagse duisternis die we niet willen zien, een duisternis waarin mensen verloren gaan en die we ook in de foto's van Van den Berg ontwaren. 'Het getroebleerde, de droefheid, de zieke ziel, die lijdt aan de pijn en de eenzaamheid van het bestaan.' Maar wie goed kijkt, zegt hij, ziet in dezelfde beelden ook iets anders. In de gezichten van de mensen die lijden onder het bestaan is, zegt hij, ook altijd menselijke waardigheid te herkennen. En ook die diepe, diepe waarheid: 'Ik ben, wie jij had kunnen zijn. Wat ik ben, ben jij ten diepste ook.'
Een paar maanden eerder,Van Leerdam was nog maar amper een week officieel in functie, vertelde hij in zijn kleine kantoor achter in de Pauluskerk over de bewondering die hij al zo lang hij zich kon herinneren had gevoeld voor deze ongewone plek in het centrum van Rotterdam en het werk dat er werd verzet. De maatschappelijke betrokkenheid die hij hier zag is altijd een van zijn eigen preoccupaties geweest. 'In mijn eigen ambtsuitoefening, maar ook in mijn blik op theologie in het algemeen.'
Een jongen van de streek, zo omschrijft hij zichzelf. Hij groeide op in Schipluiden in een tijd dat dat nog net wat meer dan nu een boerendorp tussen de grote steden was. Zijn ene grootvader was een armlastige tuinbouwer die grond huurde en wat hij daarop verbouwde met een schuit naar de veiling bracht. De andere was een rietdekker die in de winter met een zeis in de buurt van Vlaardingen zijn grondstof bij elkaar sneed en in de zomer langs boerderijen trok om daken te repareren of te vernieuwen.
Na zijn studie theologie was hij twaalf jaar predikant in de Protestantse Kerk Nederland, dominee in traditionele wijkgemeenten in Maassluis en Amsterdam-West. Plekken waar genoeg te doen was, maar wat de Pauluskerk uniek maakt, zegt hij, is dat de kerk zijn kerkmodel heeft gebouwd rond de wil er te zijn voor de mensen die 'het meest kwetsbaar en het sterkst gemarginaliseerd zijn, de mensen die de hulp het hardste nodig hebben maar die zich dikwijls ook het minst aangepast gedragen'.
In de jaren tachtig en negentig verwierf de kerk onder leiding van dominee Visser landelijke bekendheid door de wijze waarop men zich ontfermde over drugsverslaafden. Maar in de jaren daarna is de verslaafdenzorg over de hele linie zoveel professioneler geworden dat de kerk daarin allang geen voortrekkersrol meer hoeft te vervullen. Van Leerdam vertelt dat de organisatie, die sinds de sloop van de oorspronkelijke kerk huist in een koperkleurig modernistisch gebouw dat door architect Will Alsop werd omschreven als een kristal dat van een rots is gegleden, tegenwoordig in de eerste plaats een thuis is voor een gemengder publiek. Mensen die uitgeprocedeerd zijn maar klem zitten. Arbeidsmigranten uit de EU die hun
baan zijn kwijtgeraakt en niet zomaar terug kunnen naar Polen, Hongarije of Roemenië.
En ook gewoon een hoop mensen met wortels hier in Nederland die om de een of andere reden aan de grond zijn geraakt. Mensen die na een gevangenisstraf niet direct hun plek hebben kunnen vinden. Mensen met psychische problemen die door de bezuinigingen op de geestelijke gezondheidszorg op het moment dat dat nodig was nergens terecht konden. De Pauluskerk vangt hen op. Overdag en in uitzonderlijke gevallen ook 's nachts. Maar belangrijker is dat de kerk daarnaast een lobby- en een protestorganisatie is. 'Iemand moet het rijk blijven herinneren aan zijn taken. Iemand moet de gemeente blijven confronteren met zijn verantwoordelijkheid. We zijn er om de belangen te behartigen van de mensen wier belangen zelden worden behartigd.'
Er zijn altijd weer zoveel mensen die dreigen te worden opgeslokt door het gat dat gaapt tussen de papieren werkelijkheid en de echte werkelijkheid. Het is lastig, zegt hij, om precieze getallen te geven. Maar als hij op het kerkplein om zich heen kijkt, dan ziet hij dat voor twee derde van de mensen Nederlands niet de eerste taal is. En ook dat van die groep weer ongeveer twee derde een migrant van binnen de EU is. Van alle mensen die hierheen komen om te werken belandt er altijd een deel op straat, om wat voor reden dan ook. Wie zijn baan verliest, verliest zijn woning. En dan is het heel gemakkelijk om ergens in de kieren van een maatschappij te verdwijnen. De enige optie waarmee het systeem rekening houdt: terugkeer. Ze hebben immers geen sociale rechten opgebouwd. Maar in werkelijkheid kan of wil niet iedereen dat. Zulke mensen hebben familie voor wie ze zorgdragen. Of ze hopen domweg op betere tijden. Ze willen niet als mislukking naar huis of ze weten dat wat hun daar wacht niet veel rooskleuriger is. Er wonen in Rotterdam naar verluidt zo'n veertigduizend arbeidsmigranten uit de EU. De gemeente houdt het erop dat zo'n 120 tot 140 van hen op straat leven, zegt Van Leerdam, maar de ervaringen van de Pauluskerk leren dat dat een conservatieve schatting is.
Er is nog een categoriemensen die op een eigen manier jarenlang heeft meegedraaid en dat opeens niet meer kan. Oudere ongedocumenteerden zitten vaak in een schemerig niemandsland, ze hebben de hoop op papieren dikwijls allang opgegeven terwijl ze weten dat ze waarschijnlijk nooit zullen worden uitgezet - omdat Nederland geen verdrag met het land van herkomst heeft of omdat dat land ze niet als staatsburger erkent. Ze bestaan simpelweg niet in de bureaucratische werkelijkheid. Ze hebben hier jarenlang gewerkt. Sommigen hebben zelfs netjes belasting betaald totdat een verblijfsvergunning verviel. Anderen zijn uitgebuit en hebben altijd zwart gewerkt maar daarmee toch ook een bijdrage geleverd aan de Nederlandse economie.
Zulke mensen kunnen goed voor zichzelf zorgen, totdat ze ouder worden of fysieke problemen krijgen, zegt Van Leerdam. Eerst hebben ze op dat moment vaak nog wel een netwerk waarop ze kunnen terugvallen, maar naarmate ze ouder of hulpbehoevender worden begint het netwerk onvermijdelijk uit te dunnen, totdat ze op een dag opeens door de gaten naar beneden tuimelen. Dan staan ze op straat. Een aantal van zulke mensen probeert de Pauluskerk een slaapplek te bieden, maar voor iedereen hier is duidelijk dat het absurd is dat de maatschappij het gezicht afwendt en doet alsof dit probleem niet bestaat.
Het lot van oudere ongedocumenteerden is schrijnend, maar weinig dingen zijn zo woestmakend als de wijze waarop mensen met gezondheidsproblemen die prima te verhelpen zijn aan hun lot worden overgelaten. Dit zijn mensen die hun nut hadden maar dat opeens zijn kwijtgeraakt, die alleen maar een zetje nodig hebben om weer mee te draaien maar die voor dat zetje nergens terecht kunnen.
Van Leerdam vertelt over een uitvaart een paar weken eerder. Een man van halverwege de vijftig. 'Hij wilde niets liever dan werken, maar zijn heup raakte versleten en hij kon, omdat hij ongedocumenteerd en niet verzekerd was, niet in het ziekenhuis terecht. Hij was op straat terecht gekomen en als dat eenmaal gebeurt gaat zo iemand snel achteruit.'
Het was een man die als hij was opgelapt prima weer verder had gekund, maar dat gebeurde niet omdat hij een tweederangsstatus had in onze samenleving. Van Leerdam had de man zelf maar kort van dichtbij meegemaakt, maar vertelt dat er tijdens de uitvaartdienst een stuk of dertig hulpverleners in de zaal zaten. Mensen van uiteenlopende organisaties die allemaal hadden geprobeerd hem te helpen en die daar tot op zekere hoogte wel in waren geslaagd, maar die het lek nooit helemaal boven hadden gekregen. Mensen die allemaal met handen en voeten waren gebonden aan beleid dat het bestaan van deze man niet leek te erkennen. 'Dan heb je het dus over het falen van de samenleving.'
Dat is ook een frase die je te binnen kan schieten als hij vertelt over de ex-gedetineerden die geen woonplek hebben maar volgens de gemeente zelfredzaam genoeg zijn en daar aan de balie of bij de reclassering te horen krijgen: 'Ga maar naar de Pauluskerk.' Of als hij vertelt over de mensen die door een ambulance voor de deur worden afgezet. Hij snapt ook wel dat ziekenhuisbedden duur zijn en dat de capaciteit beperkt is, maar mensen die geen recht hebben op verdere zorg komen snel opnieuw in de problemen. Of als het gaat over de mensen die door de politie worden afgeleverd. 'Daar hebben ze ook maar een paar noodbedden, en die zitten natuurlijk altijd vol. Dus als dat overloopt dan moeten ze wat.' En die agenten doen ook hun best om iets voor iemand te betekenen: 'Die beseffen ook dat het niet menswaardig is om iemand op straat te gooien als hij of zij psychotisch is of medische zorg nodig heeft. Die zien dat ook wel. Dat zijn ook mensen met een hart. Dus die staan dan hier weer voor de deur.'
Een terugkerend themais de politieke wind die al decennia door Rotterdam waait. Ambtenaren in het sociale domein zijn vaak welwillend, maar worden gebonden door regels en bureaucratie. Sommige lokale politici zochten al voor het officiële begin van de aanstelling van Van Leerdam contact, omdat ze de input van de kerk belangrijk vinden. Mensen van verschillende partijen, maar niet per se de mensen met de meeste macht. Als het gaat over iemand als wethouder Ronald Buijt, dan betrekt Van Leerdams gezicht. 'Je ziet toch een zekere laconieke houding.'
Het is al heel wat dat de zorgwethouder van Leefbaar Rotterdam zich onlangs in de kerk heeft gewaagd, zegt Van Leerdam, en hij is heel blij dat ze überhaupt contact hebben. Er is een tijd geweest dat Leefbaar Rotterdam en de Pauluskerk op voet van oorlog verkeerden. Maar het blijft toch ergens een beetje oppervlakkig. 'Hij zegt gewoon eerlijk: ik zie het probleem, en ik wil best naar jullie luisteren, maar ik heb beperkte ruimte en ik kan niet iedereen tegelijk helpen. Met andere woorden: reken er maar niet op dat ik hier een aandachtspunt van ga maken.'
Of neem de lokale Ombudsman, die toen ze op bezoek was zei dat ze alle klachten wilde meenemen, maar dat als het over ongedocumenteerden ging ze weinig gedaan zou krijgen. Van Leerdam kreeg toch een beetje de indruk dat ze er zelf niet bijzonder rouwig om was dat de gemeente deze mensen niet wil zien. 'Ik vond het toch een beetje ontluisterend. In de Pauluskerk draait het om een moreel kompas. Pas in de tweede plaats draait het om de vraag wat haalbaar of praktisch is. De belangrijkste opdracht is om mensen te helpen wanneer er geen helper is. Vaak kijk je machteloos toe hoe mensen toch naar de haaien gaan. Soms krijg je dingen gedaan die niemand voor mogelijk hield. Maar het uitgangspunt is altijd om te doen wat je kunt. En als je kijkt vanuit je morele verplichting, vanuit het morele appèl dat op ieder van ons wordt gedaan, dan maakt het niet uit waar mensen vandaan komen of wat voor papieren ze hebben, of ze het voor zichzelf hebben verkloot of dat ze door een combinatie van omstandigheden aan de grond zijn geraakt. Het gaat erom dat er mensen voor je deur staan die hulp nodig hebben.'
Hij begrijpt het natuurlijk goed, dat de wereld er vanuit de positie van een wethouder of ombudsman anders uitziet. 'Maar toch: je hoopt altijd dat iemand daarachter, los van zijn of haar maatschappelijke functie, een persoonlijke betrokkenheid voelt bij het lot van anderen. Dat iemand, ook al zijn zijn of haar mogelijkheden beperkt, ergens een gevoel van verantwoordelijkheid en medemenselijkheid ervaart en bereid is om verder te kijken dan de status quo.'
Met die kloof tussen een politieke wind en een realiteit op straat ziet hij soms ook ambtenaren worstelen. 'Zij zitten natuurlijk ook klem. Soms werken ze tussen de regels door. Soms nemen ze de ruimte die ze hebben en dan nog een klein beetje erbij. Maar als ze te ver gaan hebben ze een probleem. En ze hebben natuurlijk ook gewoon hun beroepseer. Ze hebben zich te houden aan de afspraken die er zijn gemaakt, ook als die de werkelijkheid ontkennen. Ik zou niet graag met ze willen ruilen. Er is één ding heel eenvoudig aan het werken voor de Pauluskerk: je kunt zuiver zijn. Je kunt gewoon aanklagen.'
Ergens halverwege de zomerwerd er in de centrale ruimte op de begane grond feestelijk afscheid genomen van een vrouw die zich meer dan dertig jaar voor de kerk had ingezet. Er waren broodjes met vegetarische kroketten en tomatensoep. Van Leerdam keek van een afstandje toe hoe de vrouw door collega's werd toegesproken. Tussendoor vertelde hij op fluistertoon over het havenpastoraat en de geschiedenis van het kerkelijke engagement in Rotterdam. Precies toen hij op het punt stond te vertellen waar de uitdrukking 'in de aap gelogeerd zijn' vandaan komt, werd er een lied ingezet en voegde hij zich bij de groep om de vrouw toe te zingen.
Een paar weken later vroeg ik hem naar iets wat ze in haar korte afscheidsspeech had gezegd: dat ze met warme gevoelens terugdacht aan haar tijd in de oude Pauluskerk, maar dat de tijden waren veranderd. Dat de mensen waren veranderd en dat de aanpak was veranderd. En dat als je de wereld om je heen ziet veranderen en jij niet kunt meegaan in dat proces van veranderen het tijd is om te stoppen.
Van Leerdam zegt dat het hem ook was bijgebleven. 'Volgens mij heeft ze hier met haar hele ziel en zaligheid gewerkt. Maar de Pauluskerk heeft een transformatie doorgemaakt. De kerk is begonnen als een beweging en langzaam maar zeker een instituut geworden, waar men gestructureerder is gaan werken. Het was ooit een wilde bende: er gebeurde van alles en er ging ook van alles mis. Er was Perron Nul en de beruchte gebruikersruimte onder de oude kerk, waar alles gebeurde wat god verboden had, maar wel onder toezicht.'
Maar er speelde ook iets anders mee, denkt hij. Ze werkte hier op het open huis. Koffie en boterhammen uitdelen en meer van dat soort dingen. Het is een plek waar je veel te maken hebt met de arbeidsmigranten die vaak geen woord Nederlands spreken. Ze zijn hier naartoe gekomen om te werken, maar door ontslag, een verslaving of psychische of fysieke problemen op straat beland. Met die jongens is het, zegt hij, niet altijd even makkelijk communiceren. De frustratie is vaak enorm en het testosteron vliegt je om de oren. In de winter, als de groep die beschutting zoekt groter en groter wordt, zit iedereen dicht op elkaar en wil het nog weleens ontvlammen. 'Het is echt niet altijd leuk hier, voor vrijwilligers en medewerkers, het vraagt ontzettend veel van je veerkracht en je incasseringsvermogen. Soms vliegen de stoelen in het rond of word je verrot gescholden waar je bij staat.'
Op een ochtend in septemberis het voor het eerst in weken wat frisser. Het contrast met de warmte in de Pauluskerk is zo groot dat je niet anders kunt dan denken aan hoeveel kouder het nog moet worden voordat de noodopvang in de winter open gaat. De nos was een dag eerder een item komen opnemen over de zorg voor oudere ongedocumenteerden. Als ik hem ernaar vraag zegt Van Leerdam dat de kerk nu eenmaal het grootste medische spreekuur voor ongedocumenteerden herbergt, maar ook dat ze in dit geval konden meeliften op het missiewerk van een van de vijf straatartsen die hier praktijk houden. 'Michelle(van Tongerloo - jp)is voortdurend in de media te vinden. Ze doet dat echt fantastisch en daar profiteren we allemaal van mee.'
Hij vertelt dat het ergens cynisch voelt, die plotselinge aandacht voor één groep, terwijl er zoveel anderen zijn die in een even kwetsbare situatie zitten en hulp nodig hebben. Oudere ongedocumenteerden zijn makkelijker om als maatschappij empathie voor te voelen, terwijl mensen bij jongere ongedocumenteerden al gauw denken aan jongens die stennis schoppen en buschauffeurs intimideren, omdat zulke momenten de enige zijn waarop er over hun bestaan wordt bericht. Maar goed, de kerk maakt er natuurlijk dankbaar gebruik van. 'Want we willen het gewoon allemáál op de politieke agenda krijgen. En dan is hetNOS Journaalmeteen een paar treden hoger. Rijnmond en hetADworden hier op het stadhuis wel gevolgd natuurlijk, maar dan is toch vaak het excuus: we moeten van Den Haag op een houtje bijten. Het is een argument dat in zekere zin wel hout snijdt. Daarom proberen we ook samen met andere belangenbehartigers invloed uit te oefenen op landelijk niveau. Op de verkiezingen, en straks ook op de formatie.'
Lokaal is het college onlangs naar buiten getreden met een voorzichtig voornemen om het aantal'housing first'-plekken uit te breiden. Een dak boven je hoofd is immers de eerste voorwaarde voor iemand die een vorm van bestaanszekerheid probeert op te bouwen. 'Het is mooi dat er dertig plekken bij komen. En het is nog mooier dat ze de deur op een kier zetten voor een groep die nu steevast wordt uitgesloten. Dat ze zeggen: ja, we hebben inderdaad een probleem met dakloze arbeidsmigranten uit Oost-Europa. Er wordt niet gezegd dat de criteria waarop die mensen worden buitengesloten zullen vervallen, maar het is winst dat er open en eerlijk over wordt gesproken.'
Maar zoals het er nu uitziet is het, zo vreest hij, een druppel op een gloeiende plaat. Er is nood niet aan tientallen maar aan honderden plekken. Er moet een permanente oplossing komen voor de oudere ongedocumenteerden die nergens terecht kunnen. Er moet een oplossing komen voor de mensen die medische zorg nodig hebben voordat de noodzaak zo groot is dat ze als levensbedreigend kan worden omschreven. En er moeten oplossingen komen voor dat deel van de arbeidsmigranten dat ergens tussen wal en schip belandt. Hij weet ook dat er economische argumenten zijn waar beleidsbepalers vatbaarder voor zijn. Dat het kortzichtig is om niet in mensen te investeren als ze je op termijn, als ze eenmaal definitief zijn afgegleden, een veelvoud zullen kosten van wat je eerder dacht te hebben bespaard. Toch gebruikt hij zulke argumenten met een zekere terughoudendheid. Het past hem niet, zo kil en instrumenteel naar mensen te kijken.
Op een dinsdagmiddagin september vindt er in de kerk een bezoekersvergadering plaats. Bij eerdere van zulke gelegenheden ging het vooral over de vraag wat mensen van de kerk vonden. Deze keer is er gekozen voor een andere insteek. De medewerker die de bijeenkomst leidt, zegt dat men dit najaar meer wil actievoeren. 'Wat is het verhaal dat wij moeten vertellen aan journalisten? Wat is het verhaal dat we moeten vertellen aan politici hier op het gemeentehuis? Wat zie je? Wat voel je? Wat maak je mee? Deel je verhaal met elkaar. En punt twee: wat zou er concreet moeten gebeuren?'
Een stuk of vijftig mensen zitten in kleine groepjes bij elkaar. Aan sommige tafels is het gesprek levendig en constructief. Aan andere lijken mensen vooral dankbaar van hun soep te slurpen. Een man tegenover mij kan zijn ogen amper openhouden. Hij wil alleen kwijt dat het waanzin is, proberen jezelf uit de shit omhoog te hijsen, om werk en een woning te vinden, als je iedere nacht drie of vier keer wakker wordt gemaakt door de politie.
Ik zit naast Aleks, een Let van ergens in de veertig die een paar weken eerder naar Nederland is gekomen op zoek naar werk. Hij heeft die ochtend met een landgenoot de twee koolsoepen die op het lunchmenu staan bereid. Als een van de medewerkers van de kerk vraagt of hij iets zou willen vertellen, zegt hij:'I have a story to tell, sure. But it's a bible.'
En iets korters, vraagt de medewerker?Sure,zegt Aleks. Hij begint een verhaal te vertellen over een man die door een bos loopt. Een man die ongelukkig is. 'Hij weent. Hij kan het niet meer aan. Hij zet zich neer op een boomstronk. Hij weent en hij weent. De dieren in het bos zien hem en ze denken: hoe kan een door God gemaakte mens zo intens verdrietig zijn? Een voor een komen ze naar hem toe. Ze willen hem stuk voor stuk iets geven. De leeuw komt naar hem toe en zegt: neem mijn kracht. De jaguar komt naar hem toe en zegt: neem mijn snelheid. De aap stapt op hem af en zegt: neem mijn gewiekstheid. De slang glijdt naar hem toe en slist: neem mijn wijsheid. Als er geen dieren meer zijn, staat de man op en vertrekt. Dan komt de uil naar voren. Oehoe, oehoe.Hij wil iets zeggen. Hij heeft in het hart van de man gekeken, zegt hij. Ik zag niets anders dan een zwart gat. Hij zal verder gaan door het leven en niets anders doen dan nemen, nemen, nemen.'
Aleks zwijgt. Het voelt zinloos om te vragen wat het verhaal betekent. Maar het doet hem zichtbaar goed, dat er aandachtig naar hem werd geluisterd. Boven onze tafel, op de balustrade van de tweede verdieping, waar mensen voor een paar cent koffie en een broodje kunnen krijgen, prijkt het motto van de kerk: 'Overwin het kwade door het goede' - ontleend aan de brief van Paulus aan de Romeinen. Het zijn zulke absurd grote woorden, denk ik telkens als ik ze lees en eronder het aardse gerommel en gestommel zie van de mensen die binnen beschutting hebben gezocht. Zulke grote woorden, maar ze geven de richting aan.