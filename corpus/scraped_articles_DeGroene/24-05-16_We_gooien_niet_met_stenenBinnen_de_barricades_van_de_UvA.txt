'We gooien niet met stenen' Binnen de barricades van de UvA

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
16 mei 2024
Sinds vorige week demonstreren studenten voor het verbreken van de banden tussen Nederlandse universiteiten en Israëlische instellingen en bedrijven. Wat eisen deze actievoerders? En hoe gaan ze te werk?
Zodra het begint te schemeren,ruikt het naar aarde.  Afpakken, doorgeven. Met blote handen worden de straatstenen losgepeuterd en door een ketting van armen richting een barricade geleid. Demonstranten bedekken hun gezicht met mondkapjes of een keffiyeh, in de lucht klinkt het gezoem van een politiedrone.
'Mic check! Mic check!'Het teken dat het stil moet zijn, alle aandacht gaat naar de spreker. Armen schieten de lucht in, vingertoppen worden tegen elkaar aangedrukt. 'We beschermen elkaar en letten op elkaar', roept een vrouwelijke activist door een megafoon. Als papegaaien herhalen de andere demonstranten ieder woord, luid en duidelijk. De zinnen worden in stukken gehakt, Engels is de voertaal.
'Gisteren gooiden willekeurige mensen met bakstenen, terwijl we eendrachtig horen te zijn. Dat schaadt onze zaak. Het doet ons pijn én maakt ons minder veilig. Dus we moeten eensgezind zijn, we gooien niet met stenen. Oké, awesome! Free Palestine!'
Volgens Mark Rutte is het 'een vorm van antisemitisme', Dilan Yesilgöz noemt ze 'puur tuig', en Caroline van der Plas noemt het 'complete anarchie'. Voor rechts Nederland zijn de demonstranten de ideale vijanden in de retoriek vanlaw and order.Maar wat drijft de actievoerders? En wat vinden ze van het effect van hun acties? Om hierachter te komen liepen we een paar dagen mee.
Het is dinsdagavonden het Binnengasthuiscomplex van de Universiteit van Amsterdam is bezet. Vijf barricades met opgestapelde dranghekken, meubilair, verkeersborden, straattegels, pallets, fietsen en planten, sluiten alle ingangen af. Maanden aan voorbereiding gingen vooraf aan de demonstratie van maandag op Roeterseiland, waarin naar Amerikaans voorbeeld een 'Gaza Solidarity Encampment' werd opgetuigd. Diezelfde nacht wordt het kampement met geweld ontruimd.
Het blijkt een voedingsbodem voor een nieuwe - veel grotere - demonstratie, een dag later. De bezetting van het Binnengasthuisterrein is echter niet voorbereid, daartoe besluit een stoet spontaan. De voorhoede met megafoon kibbelt: 'Gaan we links- of rechtsaf?'
'Mochten ze straks door de poort weten te breken, dan moeten we met een man of vijf flink kracht zetten en dan valt deze ook dicht', legt even later een student vanachter haar mondkapje uit, terwijl ze demonstratief wat trekt aan de automatische schuifdeur in het steegje van de Oudemanhuispoort. Haar toehoorder knikt ernstig.
Een dag eerder hebben de actievoerders drie eisen op een rij gezet, waarin ze de lijn van de Boycott, Divestment and Sanctions Movement (bds) volgen. Deze beweging wil invloed uitoefenen op Israël via externe druk, zoals de anti-apartheidsbeweging dat ooit deed in Zuid-Afrika. Dat Israël door de bds-beweging wordt gedemoniseerd en de beweging zich alleen richt op 'de joodse staat straffen', is voor critici een reden om haar als antisemitisch te bestempelen, zo schrijft het Centrum Informatie en Documentatie Israël (Cidi).
Ten eerste eisen de demonstranten een volledige openbaarmaking van alle lijnen die er lopen tussen de UvA en Israëlische instellingen en bedrijven. Daarnaast eisen ze een stop van alle academische samenwerkingen met Israëlische instellingen die deelnemen aan 'genocide, apartheid en koloniaal geweld'. De laatste eis: het beëindigen van alle contracten met bedrijven die 'profiteren van genocide, apartheid en uitbuiting van het Palestijnse volk'.
Israëlische universiteiten zijn niet alleen betrokken bij het ontwikkelen van militaire technologie, Palestijnse academici hebben ook minder toegang tot academische bronnen dan hun joods-Israëlische collega's. 'Israëlische universiteiten voeren op maat gemaakte academische programma's uit om soldaten en veiligheidstroepen op te leiden', schrijft de Israëlische academicus en activist Maya Wind in haar recent uitgebrachte boekTowers of Ivory and Steel: How Israeli Universities Deny Palestinian Freedom.
In haar boek beschrijft Wind hoe de ontwikkeling van het Israëlische hoger onderwijs verweven was met de opkomst van de Israëlische militaire industrie, die de universiteiten nog steeds ondersteunt. Daarnaast hebben universiteitsbesturen samengewerkt 'met de staat en extreem-rechtse groepen om de toegestane onderzoeksonderwerpen en discussies te beperken', schrijft Wind. Volgens Wind kiezen de meeste Israëlische academici ervoor om de status quo te beschermen, zijn ze onverschillig of zwijgen ze. Ze richt haar pijlen op de instituties en het in stand houden van structuren, niet op individuen.
Daarnaast worden zowel joods-Israëlische als Palestijnse studenten gezien als een bedreiging als ze zich verzetten tegen koloniale overheersing. Dat ze worden onderworpen aan hoorzittingen en arrestaties als ze zich hiertegen uitspreken, is een actiepunt waar de organisatie Standing Together zich in Israël hard voor maakt.
Het is bijna middernachtals een politieagent rustig met een paar demonstranten onderhandelt. 'Werk mee, houd het rustig voor de bewoners', zegt hij. Eén barricade moet begaanbaar worden gemaakt voor hulpdiensten, tot morgenochtend ontruimt de politie niet. Hij sluit af met:'Be safe.'
'Fuck Rutte' spuit een demonstrant op straat voordat hij glimlachend opkijkt en de spuitbus aanbiedt. In het gebouw van de Amsterdamse Academische Club is een bibliotheek ingericht, met boekjes over de bds-movement, maar ook lectuur van anarchistische en antifascistische bewegingen en stickers van krakers. De kast wordt zoals in de supermarkt ingeladen met eten, de provisorische drogisterij staat ernaast. Terwijl tandenborstels worden uitgedeeld loopt het Binnengasthuiscomplex langzaam leeg.
Als we rond zeven uur 's ochtends opnieuw het terrein op glippen, stappen we langs de barricade met een knikje. Gewikkeld in slaapzakken liggen hier en daar nog demonstranten te slapen. Sommigen op matjes, anderen op een dun laagje karton. Een enkeling zit nog op de schaarse stoelen van de voormalige sociëteit van de Academische Club, de rest van het meubilair ligt buiten op de barricades. In het daglicht is alle graffiti te zien:'Ceasefire now! End the occupation', 'Free Gaza', 'End western imperialism', 'ACAB',een gigantisch spandoek met het logo van bds,'All eyes on Rafah'.
Een student loopt rond met een vuilniszak om troep op te ruimen, veel ramen zijn afgeplakt om schade te voorkomen. Een groepje activisten neemt in de keuken een ontbijtdienst op zich, er wordt koffie gemaakt, croissantjes staan klaar.
Een bewoner gaat zichtbaar aangeslagen in discussie met de demonstranten. 'Ik ben ook tegen oorlogsgeweld', zegt ze, 'maar al het vandalisme is toch nergens voor nodig?' Om haar tegemoet te komen pulken de studenten wat stickers van het kozijn en voor haar deur wordt een straatje aangelegd van eerder gelichte tegels.
Met slaap in de ogen verzamelen de niet meer dan tachtig overgebleven demonstranten zich in het gebouw, het is negen uur 's ochtends en de onderhandelingen met het universiteitsbestuur beginnen straks. Vol emotie zet een van de demonstranten eenspoken wordin: 'De UvA wil academische dekolonisatie prediken terwijl ze letterlijk op onze schouders gaat staan. Terwijl ze bulldozers gebruikt om binnen te vallen. Deze koloniale wortels graven dieper dan de scherpste messen. Ze zijn alomtegenwoordig. Ze bestaan in elke tijd en ruimte. Zij zijn de reden dat Nederland niet zo mooi is als ze zeggen. En de leiders van de UvA weten dit. Mijn vriendin had een hersenschudding en hechtingen in haar gezicht. Waarom? Omdat ze een veilige plek wilde maken voor Palestina. Voor bevrijding. Voor vrede. Maar jullie slaan haar liever dan dat jullie luisteren naar wat ze te zeggen heeft. UvA, je bent een verdomde schande.'
Wat nog meer op de agenda staat: een korte ademhalingsoefening - 'let goed op jezelf' - en een actieplan voor de onvermijdbare ME-inval. 'Als Palestijn wil ik jullie vragen: alsjeblieft, gebruik geen geweld', zegt een jonge vrouw die zich schaart onder de kleine groep die zichzelf'high risk'noemt, wat betekent dat ze de confrontatie met de politie aan durven te gaan. 'Het schaadt het imago van Palestijnen en werkt averechts.' Binnen de kleine groep die zich nog in het gebouw bevindt is er consensus over geweldloosheid.
Toch zijn er geen duidelijke afspraken over drankgebruik, wat binnen in het bezette gebouw dinsdagavond even voor spanning zorgt. Een jongen gewikkeld in keffiyeh neemt duidelijk geërgerd het woord. Hij had bier zien rondgaan en geeft een speech langs de lijn: mensen, we zijn hier voor de kinderen in Gaza, dit is geen feestje.'A warrior is not a drunkard!'sluit hij zijn betoog af. 'Ja, laten we nu vooral zelf de politie gaan uithangen', mompelt een jongen met kortgeschoren zwart haar en een leren jack wat sarcastisch. 'Ja, dat gaan we doen ja', bijt de jongen in keffiyeh hem toe.
Ondanks de maandenlange voorbereiding voor maandag is er op woensdag van strikte organisatie geen sprake meer, er ontstaat chaos, wat discussie oplevert tussen de studenten en andere aanwezigen. Thijs en Hessel, die hun master geschiedenis doen aan de UvA, praten ons bij. 'Ik zag een anarchist een sigaret uitdrukken op een mooie bank, en als je daar wat van vindt wordt er gezegd"stop policing".Dat zie je soms clashen. Zoals die graffiti overal, dat zie ik als vandalisme', zegt Hessel. 'Je schaadt niet alleen de beweging, maar ook een historisch pand. Zo'n opgebroken straat is iets anders, want ach, die leg je zo weer terug'.
Als burgemeester Femke Halsemahier een dag later in de gemeenteraad op reflecteert, onderschrijft ze dat het verzet grotendeels uit vreedzame studenten bestaat. Ze ziet het als een demonstratie tegen het Israëlische politieke beleid, maar ziet ook dat radicalere 'beroepsactivisten' de overhand nemen om tot gewelddadige confrontatie met de politie over te gaan. De aanvallen op de politie met ammoniak vinden plaats nadat het terrein wordt ontruimd.
Binnen de UvA-muren is dat ongemak zichtbaar. Zo worden niet alle leuzen onverdeeld enthousiast onthaald. De glijdende schaal varieert van oproepen tot vrede tot politiek gevoelige en provocerende leuzen waar veel debat over bestaat, zoals'From the river to the sea, Palestine will be free'.
'Dat kun je op meerdere manieren lezen', zegt Hessel. 'Met het schreeuwen dat alle joden dan maar zouden moeten opzouten kom je geen stap dichter bij een oplossing. Dat gaat ten eerste niet gebeuren en ten tweede moet er eerst een lange periode van vrede zijn voordat je kunt praten over een staat.' 'Van Palestina tot aan de zee,
Palestina is Arabisch', klinkt binnen de barricades. Thijs: 'Zo'n leus schreeuw ik niet mee, want dat is ook gewoon weer etno-nationalistisch, terwijl de Palestijnse zaak juist gaat over dekoloniaal emanciperend nationalisme.'
Dezelfde dag circuleert er een interview van PowNews met staatssecretaris van Justitie en Veiligheid Eric van der Burg. 'Als men het etnisch zuiveren zo erg vindt... Nagorno-Karabach heeft dit jaar plaatsgevonden en daar heb ik geen UvA-student over gehoord, ik heb ook gezien dat Saoedi-Arabië Jemen aanviel, toen waren ze ook stil. Dit gaat over heel iets anders', zegt Van der Burg. 'U bedoelt antisemitisme?' kopt de verslaggever in. 'Precies', antwoordt hij.
'Als Van der Burg zelf wat organiseert omtrent Nagorno-Karabach, Soedan, of Myanmar, dan ben ik daar ook bij', zegt Thijs. 'Ik ben ook boos over wat er elders gebeurt. In Oekraïne, China, noem maar op. Maar we zitten toch in de Nederlandse natiestaat, en de universiteit is directer betrokken bij wat er in Gaza gebeurt. Dus het voelt alsof we daar meer invloed op hebben. Het gaat om een bepaalde solidariteit en het bewust zijn van eeuwenlange onderdrukking van de Orient en Afrika door het Westen. Wij staan nu als generatie op en zeggen: nee, daar staan wij niet voor. Dat is onze plicht.'
Iets soortgelijks betoogde Edward Said zo'n dertig jaar geleden in zijn boekRepresentations of the Intellectual.'Niemand kan zich altijd uitspreken over alle kwesties', schreef hij. 'Maar ik geloof dat er een speciale plicht is om de geconstitueerde en geautoriseerde machten van de eigen samenleving aan te spreken, die verantwoording moeten afleggen aan de burgers, vooral wanneer die machten worden uitgeoefend in een duidelijk disproportionele en immorele oorlog, of in een doelbewust programma van discriminatie, onderdrukking en collectieve wreedheid.'
En deze plicht nemen de demonstraten aan de UvA serieus. Zo schrijft Hessel constant brieven. Bijvoorbeeld eentje gericht aan zijn eigen decaan, met daarin een voorstel om te kijken naar de mogelijkheden om een algemeen beleid omtrent crisissituaties vast te stellen, of het nu gaat over natuurrampen, genocides of het voortbestaan van de universiteit. Of een brief aan de nos, waarin hij zich beklaagt over de 'negatieve media-aandacht', waarin weinig beelden worden getoond van vreedzaam protest en de nadruk ligt op de herrieschoppers.
Het is vijf uur wanneeronder luid boegeroep de eerste ME-busjes richting het bastion rijden.'Shame on you!'roepen de actievoerders. Buiten de barricades hebben zich uit solidariteit mensen verzameld, die in eerste instantie het politiebusje terug weten te duwen. Het duurt niet lang voordat de busjes erdoorheen zijn en de shovels het terrein bereiken.
Op dat moment keren Thijs en Hessel terug van een faculteitsraadvergadering met 'een kleine missie'. Tijdens die bespreking zien ze een foto met daarop een buste van een Griekse filosofoof op de barricade. Tienduizenden euro's aan kunst, op de barricade. Ze weten, de politie komt eraan. 'Ik was niet van plan om nog voorbij de barricades naar binnen te gaan. De spanning was om te snijden, maar ik zag iemand op het dak staan met een buste, gat in het hoofd', zegt Thijs. Toch besluit hij naar boven te gaan, om een 'media-ravage' te voorkomen. Hij doet zijn mondkapje op, met in gedachten: als dit op de foto staat, heb ik het straks gedaan.
Het lukt hem om met enkele anderen een intacte buste en een van Plato met een anarchistisch symbooltje op het hoofd gekerfd te verstoppen, waarna in contact met het Allard Pierson Museum een werknemer aan de telefoon zegt: 'Zorg nu eerst voor je eigen veiligheid.'
Inmiddels is het chaos. De ME, politie en arrestatieteams dringen zonder moeite door de barricades heen. Niet alle aanwezigen zijn studenten, gedurende de dag is er aanwas uit verschillende hoeken. Algauw is het kamp verdeeld. De oproep tot vreedzaam verzet wordt door een deel van de demonstranten ingeruild voor strijdlust: brandblussers worden naar de politie leeggespoten, spullen worden richting de politie gegooid, paraplu's dienen als zwaarden. Een ander deel rijgt de armen ineen en begint - onder begeleiding van constant getrommel - te scanderen:'We are peaceful, what are you?'Als deze overgebleven demonstranten door de politie in een hoek worden gedreven, worden één voor één mensen uit de groep gesleurd. Er vallen klappen.'O, dit is niet het einde,maar pas het begin', zegt UvA-student Josh een dag later vanuit Amsterdam Nieuw-West, waar uit solidariteit met de gearresteerde actievoerders een demonstratie plaatsvindt.
Mensen slaan op pannen en potten, fruit en graanrepen worden uitgedeeld. Het was niet zijn eerste Palestina-demonstratie, maar wel de eerste die uitliep op een politieconfrontatie. 'Ik voel de hele tijd dat streven om iets te doen, er is zoveel opgekropte frustratie en verdriet, dat het nodig voelt om solidariteit te delen met mensen.'
Al maanden protesteren mensen - waaronder Josh - op het Centraal Station, maar volgens hem trok niemand zich daar iets van aan. 'Eén of twee grote protesten en bezettingen en het is overal in het nieuws, dus in zekere zin waren we succesvol. Ze lieten ons blijven en dat willen ze helemaal niet, ze hadden gewoon geen andere keuze.'
De demonstraties worden steeds groter. Zaterdag liepen er tienduizend mensen mee in Amsterdam. Een week na de eerste demonstraties organiseren universitaire docenten uit solidariteit eenwalk-out. Ook bij hen is het nu het gesprek van de dag: 'We willen aan de studenten laten zien dat wat het college van bestuur beslist niet alle docenten vertegenwoordigt', zegt een UvA-docent.
Door de spontaniteit van de beweging is er geen actietraining. 'Dat was wel handig geweest', zegt Josh. Als Extinction Rebellion-activist was hij voorbereid: geen telefoon mee, zijn ID-kaart blijft thuis, net als bij iedere klimaatdemonstratie. 'Er zit schoonheid in de bereidheid van mensen om zich aan te sluiten', zegt hij, 'maar het is ook een beetje gevaarlijk voor de jonge onervaren mensen. But this is how a movement gets going. There is no time.'
De namen van de demonstranten zijn gefingeerd, hun echte namen zijn bij de redactie bekend
In het daglicht is de graffiti te zien: 'Ceasefire now!', 'End the occupation', 'Free Gaza'