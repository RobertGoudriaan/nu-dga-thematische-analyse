Samen vliegen Kunst Laure Prouvost

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
14 maart 2024
Het werk van de Franse kunstenaar Laure Prouvost, te zien in museum De Pont in Tilburg, is speels en ernstig tegelijk, met borsten, billen, zwarte gaten, vogels. En ze toont eindelijk haar fantastische grootmoeder.
Op het plein voormuseum De Pont in Tilburg staat een langgerekte, gebogen spiegel. Bij een wolkenloze lucht lost de spiegel bijna op, omdat weerspiegeling en achtergrond dan identiek zijn. Bij regen of bewolking is er vaak meer contrast. De spiegel is een kunstwerk van Anish Kapoor, hij noemde hetSky Mirror. De Britse kunstenaar staat bekend om zijn spiegelende oppervlakken en zwarte gaten, het museum heeft meerdere werken van hem in de collectie. Kapoor laat de toeschouwer in het ongewisse over wat er in die zwarte gaten gebeurt.
In 2015 veroorzaakte het beeld dat Kapoor maakte voor de tuinen van het Château de Versailles opschudding. De langgerekte trompetvorm had hijDirty Cornergedoopt, maar al snel kreeg het als bijnaam'le vagin de la reine'- de vagina van Marie-Antoinette. Kapoor ontkende die betekenis, boze buurtbewoners kladden leuzen op het werk. In Tilburg is Kapoors werk veilig. De spiegel staat in een ovalen vijver die is ontworpen door tuinarchitect Sophie Walker, zijn echtgenote. Het water is er zo helder dat je de bakstenen onderin kunt zien liggen.
De komende maanden ligt binnen in het museum in de eerste zaal een echo van Kapoors luchtspiegel, maar dan horizontaal. De zwarte museumvloer lijkt opengesneden, een brede strook bolt op. In het gat daaronder ligt rommel. Je moet bukken om te zien wat er ligt: verpakkingsmateriaal, stukken van elektronische apparaten en bordjes met tekst in hoofdletters.'Ideally this sign would make everything allright',staat er op het ene bordje.'Ideally here would be a door to an unfinished path'op een ander. En op een derde, als een knipoog naar de heldere vijver buiten:'Ideally you could see everything'.
Het zijn teksten van Laure Prouvost, de Franse kunstenaar die de komende maanden het grootste gedeelte van het museum in Tilburg met haar werk heeft gevuld. Het contrast tussen Kapoor en Prouvost is groot. Voor haar geen opgeruimdheid of suggestie van controle. Een zwart gat in de vloer is voor Prouvost geen eindpunt maar een begin. Ze is niet bang voor verkeerde interpretaties. Haar werk zit vol tegenstellingen, rommel en schoonheid, sprookjes en harde realiteit, borsten en billen en smartphones die steeds opnieuw aan de lader moeten.
Heel belangrijk hierbij is haar eigen aanwezigheid. In haar zachte gefluister, Engels met een stevig Frans accent, geeft ze toelichting op wat je ziet, wat er gebeurt. Het is geen absolute waarheid die ze vertelt, het woord'maybe'valt vaak, net als'you know'. Ze neemt je in vertrouwen. De absolute betekenis van de woorden relativeert ze nog verder door sommige van die woorden in de ondertiteling verkeerd te spellen - zoalsseain plaats vansee, enlaughalslove. Prouvost studeerde in Londen, en heeft haar atelier nu in Brussel. Net als de surrealisten van honderd jaar geleden speelt ze continu met de betekenis van objecten en woorden.
Prouvost heeft De Pont,doorgaans overzichtelijk dankzij de modernistische rechthoekige architectuur, getransformeerd tot een sprookjestuin vol tunnels, tenten en projecties. Het begint bijna grimmig, met dikke buizen à laBlade Runnerdie uit de grond lijken te komen, witte rook uitademen en soms weer onderduiken. Een lichtroze worm drapeert zich elegant om een van de buizen. Het oppervlak rond de buizen spiegelt alsof er olie is gelekt, de vaste Prouvost-rommelelementen - sigarettenpeuken, takjes, telefoonladers - zijn erin verkleefd.
Op een enorm scherm draait de film waarin Prouvosts grootmoeder de hoofdrol speelt. Vanuit de blauwe lucht springt ze uit het vliegtuig - dat doet ze wekelijks, vertelt de kunstenaar. Ze heeft een touw om haar benen gebonden. Ze is naakt, met een knip van haar vingers krijgt ze vleugels, ze vliegt. Haar blote borsten deinen mee in de wind, en op de achtergrond zingt een kinderkoor:'together we migrate, to get her'.Schaterlachend vliegt de vrouw rond, salto's makend, en tussendoor zien we soms flitsen van het leven op de grond. Baby's, een gezin op weg naar een grot, een snelweg, een informatierobot op een luchthaven, oorlog en klimaatverandering. En dan een witte vlag met het opschrift'Ideally you would sea where to go'.
Eindelijk zien we hier Grand Ma, de grootmoeder die meestal op de achtergrond bewoog. InWantee,het werk waarmee de kunstenaar in 2013 de Turner Prize won, leek het steeds over Grand Dad te gaan. Prouvosts grootvader was conceptueel kunstenaar, hij was goed bevriend geweest met Kurt Schwitters. In het geheim was hij vanuit zijn huis in Londen begonnen met het graven van een tunnel naar Afrika, maar hij is verdwenen in die tunnel. In haar film toonde Prouvost de vroegere keuken en woonkamer van haar grootouders. De kunstwerken waren bedekt met een laag modder. Tijdens het wachten op zijn terugkomst had oma theeserviezen gemaakt en gedecoreerd. In Tilburg staat er ook nog een, bij een hoopje tunnelaarde.
Een paar jaar later maakte grootmoeder in Milaan een museum voor haar verdwenen echtgenoot,Grand Dad's Visitor Center,in de hoop dat haar man terug zou komen. Grootmoeder heet Esmée Lyington - spreek het met een Frans accent uit en je hoort'it's me'.In de catalogus moppert ze dat Laure haar te weinig opzoekt en dat haar kleindochter te veel woorden gebruikt om haar eigen kunstwerken te omschrijven. Wel verklaart ze dat Laure net als haar echtgenoot een groot liefhebber is van het werk van Marcel Duchamp. Die kunstenaar transformeerde in 1938 bij de internationale tentoonstelling van het surrealisme in Parijs de tentoonstellingsruimte door twaalfhonderd zakken kolen aan het plafond te hangen. Esmée koos voor vrouwenborsten.
In 2019 dook Prouvost onder water bij haar tentoonstellingDeep See Blue Surrounding You,in het Franse paviljoen in Venetië - en in 2022 in het Bonnefantenmuseum in Maastricht. Nu neemt grootmoeder ons mee de lucht in, en toont - eindelijk - haar eigen perspectief.In the Mist of It All - Above Front Tearsheet de tentoonstelling. Sommige onderdelen waren al eerder elders te zien, maar er zijn ook nieuwe kunstwerken toegevoegd. In een tweede film, te zien in een strategisch opgestelde tent - het bouwsel blokkeert de toegang naar de grote centrale ruimte - gaat Prouvost verder in op het vogelkarakter van haar grootmoeder. Ze maakt een nest, ze broedt - we zien blote billen plaatsnemen op eieren, een paar tellen later ligt er een plastic nep-omelet.
Het grootste gebaar maakt Prouvost achter de filmtent: een enorm wit vierkant doek hangt in het midden zo laag bij de grond dat de helft van de grootste open ruimte van het museum niet toegankelijk is. Op dat laagste punt hangt witte rook, dat moeten de wolken zijn. Sierlijke vogels, geblazen van Venetiaans glas, staan ondanks hun breekbaarheid los in die lage ruimte. Op het witte doek staan vogelpootjes, en dan zijn er de zo af en toe overvliegende vogels, hun schaduwen schieten over het doek.
Prouvost heeft een tentoonstellinggemaakt die in nevelen is gehuld, en waar je als menselijke bezoeker niet per se het beste uitzicht hebt, omdat dat nu eenmaal even niet de prioriteit heeft. Zoals in Plato's grot - waarbij de gevangenen in de grot alleen schaduwen zien van wat er buiten, in de absolute werkelijkheid gebeurt - toont Grand Ma ons haar wereldbeeld door schimmen, tunnels en tentakels en in vogelvlucht. Zij was het immers die al die tijd de theepotten maakte. Zij was bevriend met allerlei bijzondere kunstenaars, mannen én vrouwen, zo weten we uit de catalogus van Milaan. En zij had al die tijd ook haar eigen dromen en verlangens. Het lukt Prouvost ook nu weer speels en ernstig tegelijk te zijn, elegant en grof, actueel en tijdloos. Het schijnbaar lichtzinnige kan soms diep ontroeren.
In de recentste film uit de tentoonstelling,Shadow Doesuit 2023, heeft de jeugd het woord. We horen het bericht van een kind dat aan 'oma' vertelt hoe de wereld er nu uitziet, ze doet haar best om niet over de lange woorden te struikelen.'Grandma, did you know there is war again in Europe?' 'Did you know we all can fly in planes all around the world?'Het gezicht van de spreekster is te zien als een bewegende schaduw op een wit laken. Het lijkt te zijn opgebouwd zoals de renaissanceschilder Giuseppe Arcimboldo portretten maakt: met behulp van een fruitmand. Met veren op het hoofd, en vingers die bewegende lippen imiteren. Onbewust leg je als toeschouwer een verband tussen deze opnames en het gezin op weg naar de grot van de eerste film.
Grote kans dat dit schimmenspel ook in die grot is opgenomen.'l'Oeuvre de Prouvost se produit dans la vie même',schrijft kunstcriticus Mathilde Roman in een persoonlijke beschouwing over het werk van Prouvost. In 2021 verbleef de kunstenaar drie maanden in Romans woonplaats Nice. Prouvost kwam er met haar partner en twee kinderen, was zwanger van haar derde. De vrouwen zwommen 's ochtends samen in de Middellandse Zee. Het gezinsleven en het kunstenaarschap zijn voor Prouvost niet te scheiden.
Net als Marcel Duchamp gebruikt Laure Prouvost alter ego's en woordspelingen om zich te ontdoen van het traditionele korset van de kunstenaar. Ook zij zet de bestaande regels uit de kunstwereld overboord. En ook zij maakt kunstwerken waarin je als toeschouwer bekeken wordt. Twee kijkgaten in een van de Tilburgse museummuren móeten wel een verwijzing zijn naar DuchampsÉtant donnés,het werk dat hij pas na zijn dood liet onthullen, en waarbij je als toeschouwer door twee gaten in een houten deur moet gluren om het kunstwerk te zien. Het gluren zelf is deel van het werk.
Prouvost houdt de relaties en verhoudingen dichterbij. Zij toont hier geen voltooid werk. Ze geeft je, in die kijkgaten, een blik door een caleidoscoop die de opnames maakt aan de andere kant van het museum. Ze blijken te komen uit de ogen van twee borstelige vogelkoppen. Het zoeken naar dat perspectief is een verdieping op zich. Bovendien houdt Prouvost rekening met alle leeftijden: het tweede paar kijkgaten zit op kinderhoogte. Daar was Duchamp nooit op gekomen.
Zoals in Plato's grot toont Grand Ma ons haar wereldbeeld door schimmen en tentakels