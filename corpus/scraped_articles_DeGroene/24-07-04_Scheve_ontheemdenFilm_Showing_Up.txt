Scheve ontheemden Film Showing Up

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
4 juli 2024
In de films van de Amerikaanse Kelly Reichardt gaat het vaak over mensen die het niet redden in de samenleving. Ook keramiste Lizzy lijkt inShowing Upeen underdog.
Delicater kan het bijnaniet, het werk dat Lizzy maakt van keramiek. We krijgen haar van heel nabij in beeld. Fronsend kneedt ze haar kleine vrouwfiguren in de goede stand, buigt hun armen tot ze reiken, beschildert met een fijn kwastje hun gezichten, haar en kleding alvorens ze in de oven worden gebakken. Ze heeft al haar concentratie nodig om ze te krijgen zoals ze wil,'my girls'zoals ze haar beelden zelf noemt. Alleen voor het laatste stapje in het maakproces, het afbakken, is ze afhankelijk van iemand anders, de medekunstenaar die de oven bedient in het atelier verderop.
Op ten minste twee momenten houd je je hart vast bij het zien vanShowing Up,de nieuwe film van Kelly Reichardt. Allereerst als Lizzy, vertolkt door Michelle Williams, haar beeldjes, zorgvuldig in papier gevleid in een grote doos, een voor een overhandigt aan de jongen van de oven. En dan als hij ze er weer uit tilt, een voor een. Gehard lijken ze kwetsbaarder dan ooit. Ze zijn een beetje opgezwollen en vervormd, de glimmende kleur van hun haar en hun lippen benadrukt hun getergde voorkomen. Scheve ontheemden zijn het, beklagenswaardig, want hun houding suggereert dat ze willen spelen, dansen, schommelen. Bij het terugdoen in de doos hoor je het droge klikken waarmee de beeldjes elkaar net even raken, ze schreeuwen het uit: voorzichtig, breekbaar!
Reichardt (Miami, 1964)is een van de opmerkelijkste en dierbaarste Amerikaanse filmregisseurs van het moment. Er kleeft iets obscuurs aan haar, wat zolang je dat als een pré opvat ook terecht is. Ze maakt eigenaardige en eigenzinnige films, die spectaculair zijn in hun stille emotionaliteit.
Ze debuteerde op dertigjarige leeftijd metRiver of Grass(1994), een rauwe film over een jonge moeder die, chagrijnig rokend, het flesje van haar baby vult met cola, en hoopt dat op een dag haar kinderen worden opgepikt door andere mensen. In afwachting daarvan laat ze zich door een drankzuchtige passant verleiden tot een al snel uit de hand lopend uitstapje. Loftuitingen en nominaties alom, maar zoals Reichardt in interviews vertelde, was het erna lastig om aan financiering te komen, plaats als er kennelijk was voor maar een enkele vrouwelijke filmmaker.
Via bevriend filmmaker Todd Haynes kwam ze in contact met schrijver Jon Raymond, net als Reichardt woonachtig in Portland, Oregon.Old Joy(2006), de eerste speelfilm die Reichardt na twaalf jaar weer maakte, is gebaseerd op een verhaal van Raymond uit diens bundelLivability. Twee vrienden die elkaar van vroeger kennen, gaan samen een weekend kamperen in het bos. Het is een precies en pijnlijk portret van een vriendschap die niet meer is wat die was, begrijpelijk en tegelijkertijd niet helemaal te doorgronden, vol onderliggende verwijten die wel en niet naar het oppervlak komen. Reichardts zachte oog voor mensen die het niet redden in de Amerikaanse samenleving, brengt diezelfde samenleving onnadrukkelijk keihard in beeld. Of ze nu de mens in de natuur of in de stad laat zien, het is een ongelijke strijd.
In Reichardts volgende film,Wendy and Lucy(2008), ook op basis van een verhaal van Raymond, raakt een jonge dakloze haar hond kwijt. We zien haar lopen in het bos, horen haar neuriën, de hond blaffend aan haar zijde. Als ze in de supermarkt aan voer voor haar hond hoopt te komen, gaat het mis, het neuriën houdt op. Michelle Williams, destijds 28, piepjong ogend, met kort zwart haar en droeve blik, is de perfecte Wendy, starend op de kaart, berekenend hoe lang het nog is om vanuit Oregon in Alaska te komen waar een glorieuzer bestaan voor haar vast in het verschiet ligt.
Reichardts films gaan over overleven, of je nu een zwerver bent, een moeder of een kunstenaar. Over onverwachte allianties ook, inWendy and Lucyis het een parkeerwacht die zich over Wendy ontfermt, inFirst Cow(2019), haar voorlaatste film, beginnen in negentiende-eeuws Oregon twee outlaws, een kok en een Chinese immigrant, een lucratief handeltje in eigen baksels. Een sprookje is het bijna, over twee mensen die elkaar vinden en loyaal aan elkaar blijven, buiten de grenzen van wat je zou verwachten, of denken dat 'normaal' is.
Certain Women(2016) was wat gewone abnormaliteit betreft een hoogtepunt in Reichardts oeuvre, een aaneenrijging van drie verhalen die zich afspelend in ijskoud Montana, met een droomcast: Laura Dern, Michelle Williams en Kristen Stewart. Levens die langs elkaar heen schuren, dromen en ambities die taaier zijn dan iemand in een mensenleven aankan; Reichardt toont ze met weinig woorden, precieze close-ups, uitgekiende scènes. Niemand dieCertain Womenheeft gezien zal vergeten hoe weerspannig Kristen Stewart zich op een paard laat ontvoeren door een onpeilbare Lily Gladstone.
Die beeldjes in Showing Up,ze zijn natuurlijk echt, van een echte kunstenares, Cynthia Lahti, die net als de regisseuse in Portland woont. Reichardt heeft tussen lastig te financieren speelfilms door een aantal kunstenaarsportretten gemaakt, en dat betaalt zich uit in de dubbelzinnige blik waarmee ze in deze film het kunstenaarsbestaan nabij brengt. Een bestaan dat groots en nederig tegelijk is, en dat ook weer alles te maken heeft met groter dromen dan de werkelijkheid toestaat.
Lizzy huurt een woning in Portland, dat doorgaat voor het mekka van creatief talent, maar dat zich hier toont als een volgepakt atelier in de kelder van een krap appartement, met een voortdurend miauwende kat en een kapotte boiler. Haar huisbaas is Jo, ook kunstenaar, maar succesvoller dan Lizzy en meeroutgoing,overeenkomend met de enorme installaties die ze maakt. Lizzy priegelt op de vierkante millimeter en verdient haar geld met administratief werk op de kunstopleiding, gerund door haar moeder en bevolkt met doodernstige types vervuld van zichzelf en hun weefgetouwen, Lizzy tot verregaande dienstbaarheid dwingend.
Met Reichardt is het altijd: ze begint gewoon, legt niks uit, je mag het allemaal zelf bedenken. Wat opnieuw weldadig uitpakt. Lizzy's kat grijpt een duif, erna zit ze opgezadeld met een gewond beest.'Why are you panting?'vraagt ze de vogel, zorgvuldig verbonden en neergevlijd in een doos pal naast haar in de kelder zodat de kat er niet bij kan.'What is the matter?'Ze heeft er een zorg bij, terwijl ze een 'show' heeft van haar werk, komende vrijdag. Haar 'girls' moeten af, er is eenartist in residence, helemaal uit New York. 'Ze is in je geïnteresseerd', zegt Jo tegen haar.
Wat Reichardt laat zien is hoe 'maken' en 'leven' voortdurend schuren, tot gekmakend aan toe, alsof het leven een aaneenschakeling van stoorzenders wordt. Wat natuurlijk ook zo is. Voor zover je niet op zoek bent naar afleiding, is die afleiding wel op zoek naar jou. In Lizzy's leven stapelen ze zich op: de kat, de'bird'zoals Lizzy de duif consequent noemt, de onmogelijkheid thuis te douchen, de egoïstische Jo, en dan de gezinsleden die aan haar kleven. Lizzy's vader blijkt ook beeldhouwer, hij leeft alleen sinds de scheiding van haar moeder maar wordt belaagd door klaplopers in haar ogen. Haar broer treft Lizzy aan als hij een enorm gat in zijn tuin aan het graven is.'I'm making a piece',hijgt hij, de grond weghakkend met een spade.'Art is the earth talking. You have to listen to what isn't being said.' Als ze haar zorgen over hem uit tegen haar moeder, wuift die ze weg door te zeggen dat hij altijd al zo ontzettend creatief was.
Alleen al door wat Lizzy dan zegt en de manier waarop - Michelle Williams op haar allersomberst en -innemendst - is dit een gouden film:'A lot of people are creative.'
De regisseuse zegt over haar films wat James Salter zegt over zijn romans: ze wil flarden van een leven laten zien, alsof je iemand een tijdje kunt gadeslaan en erna weer doorgaat, zonder dat er een kunstmatig einde aan wordt gebreid. Ondertussen geven haar films je het gevoel iets waarlijks van een leven te ervaren, de mysterieuze ruimte tussen aspiraties en menselijkheid, grootsheid versus beperkingen. Alles dient zich aan, zonder uitleg, het enige wat je hoeft te doen is opletten, je vanaf de openingsscène mee te laten voeren met de grote autoband die Jo naar haar tuin rolt, het fanatisme waarmee ze voor zichzelf een schommel creëert. De beeldjes die Lizzy zorgvuldig op blokjes hout schroeft, gestold in hun bewegingen en gelaatstrekken, tonen een ontroerend spiegelbeeldig leven. Alleen in kunst lijkt kwetsbaarheid te kunnen worden overwonnen, maar uiteindelijk ook dan niet. Een van de meisjes komt aan één kant verbrand uit de oven. 'Ach', zegt de jongen die de oven bedient vergoelijkend. 'Het ziet er wel funky uit.' Lizzy, fronsend, het beeldje in haar voorzichtige handen om en om inspecterend, weet wel beter.
Showing Upvan Kelly Reichardt is nu in de bioscoop te zien