Liefde als ravage Ariana Harwicz De donkere kanten van het moederschap

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
26 september 2024
De Argentijnse schrijfster Ariana Harwicz is een van de radicaalste stemmen binnen de Spaanstalige literatuur. In een 'onvrijwillige trilogie' daagt ze de conventionele rolpatronen uit met gekte en doodsdrift.
Duizelingwekkend is het,als je de eerste drie novelles van de Argentijnse schrijfster Ariana Harwicz achter elkaar leest. Korte, gecomprimeerde teksten, bedwelmend in hun intensiteit en overlappend in thematiek - moederschap, seks, geweld, en een genadeloze, beestachtige begeerte. De stemmen van haar personages, vrouwen op het Franse platteland die wentelen in hun anders-zijn, hun volledige en totale onaangepastheid, beginnen te versmelten tot één. Desoriënterend, als een koortsdroom.
Harwicz, die is uitgegroeid tot een van de radicaalste stemmen binnen de Spaanstalige literatuur, noemde haar novelles 'een onvrijwillige trilogie'. Dat wil zeggen: ze zijn niet geschreven met een verbindende, rode draad in gedachten, maar die is er wel. Meer nog dan de thematiek en de sfeer is het de toon van haar boeken die zo uitzonderlijk is. De brute openingszinnen; de korte, gejaagde paragrafen; de tot op het bot uitgeholde emoties; de naakte eerlijkheid. Harwicz gebruikt taal om licht te werpen op menselijke verlangens, lusten en impulsen die meestal in de schaduw blijven, gehuld in schaamte en weggestopt aan de rafelrandjes van de maatschappij of, vaker nog, in de donkerste hoekjes van onze psyche.
InSterf, liefsteontmoeten we een jonge vrouw die in het gras ligt. In de verte, in de tuin, speelt haar man met hun zoontje. De vrouw ligt tussen de omgevallen bomen, 'en de brandende zon op mijn handpalm voelde alsof ik een mes vasthield - één snelle steek in de halsslagader en ik zou doodbloeden'. Het landelijke, zachtmoedige scenario wordt vanaf de eerste zin verstoord, niet door iets van buitenaf, maar door de doodsfantasieën van de vrouw. We bevinden ons in het claustrofobische brein van een jonge moeder. Ontsnappen, of even op adem komen, gaat niet.
Zo bezien weerspiegelt het proza inSterf, liefstede eerste jaren van het moederschap: het constante zorgen, het afmattende beroep dat er op je wordt gedaan. '... ik denk aan hoe ik rondloop met de baby op de arm', denkt de vrouw, 'urenlang, in wisselende choreografieën, van de uitputting naar het geblèr, van het geblèr naar de uitputting, ik denk aan het wilde dier dat een kind is, aan dat je voor altijd een ander in je hart draagt'.
In de kern is er liefde; daaromheen, een gekmakende chaos. De vrouw heeft angstgedachten, vooral 's nachts: lugubere, donkere fantasieen waarin zij noch haar kind er goed van afkomt. Ook overdag wordt ze geplaagd door geesten. Tussen de zonnebadende mensen bij de rivier, als haar man en kind plezier maken, ziet zij overal ongelukken en hersendode mannen; macabere visioenen dringen zich aan haar op. Ze geniet ervan. 'Wat een mooie zondag was het toch.'
Ze stilt haar angsten niet op een conventionele manier, met medicijnen of therapie, maar juist door ze tegemoet te komen. Ze uit te lokken. Als haar man op reis is, zet ze in de zinderende hitte een plastic babypop op de achterbank van de auto. Ze kijkt vol plezier toe hoe haar geschokte buren en plaatselijke ambtenaren toesnellen en proberen het raampje in te slaan. 'Imbecielen', denkt ze. Ze minacht alles wat 'normaal' is. Toch vraagt ze zich af wat haar man in haar ziet. In plaats van de gezonde, stabiele, robuuste vrouwen op het platteland koos hij uitgerekend haar uit, een 'buitenlandse'. In haar eigen woorden: een 'klinisch geval'.
Is het een postnatale depressie,of raakt het moederschap aan een al bestaande gekte? InThe New YorkerwerdSterf, liefstebeschreven als 'moederschapshorror', een literair subgenre dat de donkere kanten van het moederschap belicht. Moederschap als val, valkuil, gevangenis. De moeder als monster, beest, bezetene. Het horror-element zit niet alleen in de vrouw zelf, maar ook in het 'decor': de meeste scènes - een traditionele 'plot' ontbreekt - vinden 's nachts plaats, in het donker, in dat 'verwaarloosde maar sfeervolle' huis op het platteland waar mensen naar binnen gluren en naar buiten, waar lampjes aan gaan en weer uit.
Harwicz, die in Parijs scenarioschrijven en toneel studeerde, excelleert in losse scènes en perspectiefwisselingen (soms kruipt de vrouw in de huid van haar man of haar minnaar); in het traceren en blootleggen van de onheilspellendste kronkels in de menselijke geest. Haar personages bewegen zich op de gladde, gevaarlijke grens tussen droom en realiteit, waar ze ieder moment vanaf kunnen vallen. Aangejaagd door begeerte bijten ze zich vast in spanning en angst. De sfeer van haar boeken doet denken aan de film-noirklassiekerBlue Velvetuit 1986, iets wat Martin Scorsese waarschijnlijk ook is opgevallen: hij maakt op dit moment een verfilming vanSterf, liefste,geregisseerd door Lynne Ramsay en met Jennifer Lawrence in de hoofdrol.
Hoe ontsnap je aan opsluiting - in een beklemmende moederschapsband, of een conventionele relatie? De verteller inSterf, liefsteis 'van top tot teen een schaduw'. Ze speelt met de gedachte zich door de glazen pui naar de tuin te werpen, 'me helemaal open te snijden', maar doet haar best de waanzin te beteugelen. 'Ik zal de kleine naar bed brengen', denkt ze, 'manlief aftrekken en mijn rebellie voor een beter leven staken.' Tot ze op een dag tóch door de pui loopt, haar lichaam een bloedend web vol glasscherven. Met deze actie slaat ze de onzichtbare barrière tussen mentale gezondheid en gekte waar Sylvia Plath over schreef inThe Bell Jarhelemaal aan diggelen.
Ook in de novelleBezetenis gekte een manier om conventionele rolpatronen uit te dagen. Hier volgen we een moeder en dochter die samen op het platteland wonen. In een caravan. 'Ik kom nergens vandaan', opent het boek in de stem van de dochter. 'De wereld is een grot, een stenen hart dat je plet, een horizontale duizeling.' Ze leven in armoede, én in een beklemmende symbiose van woede, liefde, en lust. De dochter denkt aan de keer dat ze 's avonds in het bos masturbeerde en tussen de bomen haar moeder zag staan. 'Ze begon te klappen', de moeder, 'steeds harder, voor de perversie van de liefde.' Ook in haar verkrachtingsfantasieën speelt de moeder een rol, 'twee sletjes, mooie vosjes met hun oranje snuit'. Moeder en dochter begluren elkaar, de grens tussen hun lichamen is opgelost. Ze zijn zo met elkaar verweven dat je je afvraagt wie wie baarde. Die grot, lijkt het, is de baarmoeder. De plek van de oorspronkelijke opsluiting. Een freudiaanse dystopie.
Alleen 'de vernietigende kracht van seks' doorbreekt de symbiose. Net als de vrouw inSterf, liefsteheeft de dochter inBezeteneen 'buitenechtelijke' relatie. En net als inSterf, liefste- en later ook inRijp,waarin een moeder en zoon een orgie van agressie en tumult in gang zetten - lijkt geweld de enige manier om begeerte te stillen. Om te ontsnappen aan het gevoel volledig in bezit te zijn genomen door de ander. Verlangen - naar liefde, naar seks, of naar een dierlijke staat van zijn waarin het brein volledig is uitgeschakeld - bepaalt de levens van Harwiczs vrouwen. Ze zijn bereid voor dit verlangen te sterven. Of te doden.
'Schrijven is voor mij als verliefd worden', zei Harwicz in een interview. 'Het extreme, de overvloed. Als ik werk, is er niets anders meer dan mijn tekst waarnaar ik elke keer weer wil terugkeren. Dat is voor mij het absolute geluk. Kunst is de directe verbinding met het verlangen. Als het verlangen weg is, is er geen kunst meer.' De schrijver als geobsedeerde geliefde. Je vindt het terug in haar personages, die zo in de ban zijn van begeerte dat ze maar al te graag hun pijngrens willen overschrijden. Zoals de vrouw inSterf, liefste, die een 'erotische verbondenheid' voelt met gevaar. Met het mes, de hark, de schop in de schuur. Of met het pistool, waarmee ze, wanneer hij niet ophoudt met janken, als een 'Israëlische soldaat' de hond neerschiet.
In alle drie de novellesricht de begeerte zich op getrouwde mannen; mannen wier vrouw zwanger is; die 'bezet' zijn. De vrouwen zijn 'geil, neurotisch en behekst'. InRijp,waarin een ontspoorde moeder en tienerzoon samenleven aan de randen van Europa, blijkt hoe diep, en dierlijk, dit verlangen naar (zelf)vernietiging is. De moeder - in de openingszin - wordt wakker 'met mijn mond wijd open als een vetgemeste eend waar de lever uit wordt gehaald om foie gras te maken. Mijn lichaam hier, mijn hoofd daar en buiten bonkt iets als een braakneiging.' De grens tussen mens en dier is dun; braken is als baren. Ook deze vrouw heeft een aﬀaire met een man die haar afwijst, wat haar verlangen alleen maar aanwakkert. De wraakfantasieen ontrafelen, komen bovendrijven in het daglicht. Hoe ver kun je gaan? Wat is fantasie, wat is 'echt'? Ze wil opgaan in de ander, totaal door hem worden verwoest. Liefde als ravage. Alles moet sneuvelen, ook het kind.
Het is niet alleen wat je leest, de stroom aan bloedstollende excessen, maar ook hoe het er staat. Die taal! Opgejaagd. Ritmisch. Poëtisch. Syntax in dienst van de vervreemding. Harwicz, die sinds haar studietijd in Frankrijk woont, weet hoe permeabel de grens tussen talen is. Haar Spaans is in de loop der jaren bevreemd geraakt, bevrucht zelfs, door het Frans. Die vreemdheid, dit 'buitenstaanderschap', zowel als mens als in de taal, voedt haar werk. Schrijvenisvertalen, zegt Harwicz. Toen ze voor het eerst een vertaler ontmoette, op de boekenbeurs in Frankfurt (sowieso een toren van Babel), was het 'liefde op het eerste gezicht'. 'We wisten dat we voor dezelfde dingen lijden: een komma, een bijvoeglijk naamwoord, de muziek, het ritme, het niet kunnen vinden van het juiste woord. We delen de pijn, de obsessie.'
Taal lijkt een weg uit de chaos. Aan de randen van al die duisternis sluimert iets lichts. De novelles zitten vol met verwijzingen naar klassieke muziek, kunst, literatuur. De vrouw inSterf, liefsteleest Virginia Woolf. Vooral de oorlogsheld Septimus inMrs Dalloway,die na de oorlog zelfmoord pleegt, spreekt tot haar verbeelding. 'Ik denk na over de palliatieve eﬀecten die schrijven of uit het raam springen op me zouden kunnen hebben.' Gedachten aan Zelda Fitzgerald of Isodora Duncan, vrouwen met onorthodoxe levens, houden haar op de been. Ze piekert over haar 'toestand van opgesloten-zijn', maar het denken bevrijdt haar niet. 'Je brein doet er niet toe (...) hoe gretig het is. Wat telt is wat je doet, waar je heen gaat, of je in beweging bent.' De illusie van controle laten gaan en de gekte omarmen - ligt daar dan misschien de verlossing?
'Ik wil iemand die me volkomen van mijn stuk kan brengen, zoals een stervend dier', denkt de vrouw inSterf, liefste. Ze is een 'holle lawine', dodelijk, maar vanbinnen leeg. Als elkaar begrijpen te intens is, dan maar pijn en geweld. Het is misschien onvrijwillig en dus onvermijdelijk, maar in haar strikte, totale, haast wrede toewijding aan het volledig buiten zinnen raken is dit 'kleine' oeuvre van Ariana Harwicz genadeloos, hartverscheurend goed. Dat, en onwaarschijnlijk groots.
Ariana Harwicz,Sterf, liefste; Bezeten; Rijp.Vertaald door Eugenie Schoolderman, Uitgeverij Vleugels
Moederschap als val, valkuil, gevangenis. De moeder als monster, beest, bezetene