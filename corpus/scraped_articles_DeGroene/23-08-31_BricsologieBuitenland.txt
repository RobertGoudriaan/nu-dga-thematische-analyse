Bricsologie Buitenland

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
31 augustus 2023
Precies nu, op dit exacte moment, verandert de geschiedenis zoals nooit tevoren, en staat de menselijke samenleving op een kritiek kruispunt. De Chinese president Xi Jinping gaf dit u en de rest van de menselijke samenleving vorige week mee, bij de geboorte van een nieuw internationaal platform. Of eigenlijk een bestaand platform, dat vorige week volledig werd gereviseerd. Het gaat om de BRICS: ooit begonnen als bankiersterm voor grote niet-westerse economieën, twintig jaar lang op zoek naar een politiek doel, en nu uitgebreid van vijf naar elf leden. Met zijn groeiend soortelijk gewicht en de helft van de wereldbevolking binnen zijn grenzen, zijn de BRICS een niet meer te negeren anti-westerse stem in de wereld.
Of niet? Direct met de uitbreiding van vorige week begon wat we bricsologie kunnen noemen: een nieuw soort kremlinologie die speurt naar de implicaties van wat we zien. Xi was niet bij zijn eigen toespraak, maar liet die uitspreken door een Chinese minister. Waarom? En een dag later kwam de Braziliaanse president Lula niet opdagen bij het officiële BRICS-diner, nadat hij een dag eerder had uitgelegd dat de hervormde BRICS absoluut geen anti-Amerikaanse of anti-G7-club is. Had het daarmee te maken of had hij geen trek?
De reden voor dit soort vragen is dat het absoluut niet duidelijk is waar de hernieuwde BRICS voor staat. De oude ook niet. De term ontstond twintig jaar geleden als afkorting van Brazilië, Rusland, India, China en Zuid-Afrika. Om economische kansen te zoeken, en daarna aangemoedigd door het Amerikaanse misbruik van de Verenigde Naties tijdens de invasie van Irak, begonnen de leden elkaar soms te zien. Maar toen vier van de vijf leden economisch vastliepen - alleen China viel niet stil na de wereldwijde crisis van 2010 - bleef er van de ambities van de BRICS weinig over.
De oorlog in Oekraïne heeft dat veranderd. Rusland en China proberen met de BRICS een anti-westerse organisatie op te tuigen, en veel landen hebben hun eigen redenen om daarin mee te gaan. Niet omdat ze pro-Russisch of pro-invasie zouden zijn, maar omdat de oorlog heeft onderstreept dat de wereld te weinig naar hun voorkeuren en belangen is ingericht. Internationale organisaties (zoals de VN, G7 en IMF) hellen over naar westerse en vooral Amerikaanse belangen en de pogingen van de VS om ze te gebruiken om Rusland te isoleren, herinnerde landen als India, Kenia, en tientallen meer, daar nog eens extra aan. Zij waarderen de dagelijkse aanblik van Oekraïense doden ook niet, maar ze hebben geen zin om dit tot mondiale prioriteit te maken terwijl oorlogen in Ethiopië, Jemen, Libië worden genegeerd, fondsen voor klimaataanpassing blijven hangen, en andere urgente zaken de internationale agenda niet bereiken.
De hernieuwde BRICS ontspruit aan die bijna mondiale wens om serieuzer te worden genomen. Dat is een belangrijk inzicht. Net zoals de Navo-uitbreiding in Centraal- en Oost-Europa niet het gevolg was van Washington dat de Navo verder duwde, maar van landen die de Navo verder trokken omdat zij erbij wilden horen, wordt de BRICS-uitbreiding niet vanuit Moskou en Beijing vooruitgeduwd, maar door andere landen naar zich toe getrokken. Zestig landen stuurden vertegenwoordigers naar Johannesburg, veertig overwogen BRICS-lidmaatschap, twintig hadden een aanvraag gedaan.
En wat willen zij? 'Een meer gebalanceerde wereldorde', noemde gastheer Cyril Ramaphosa het. De Bulgaarse politicoloog Ivan Krastev gaf een mooiere omschrijving. 'Deze landen - de nieuwe middenmachten - willen niet langer op het menu staan, maar aan de tafel zitten', zei hij eerder dit jaar in een lezing in Londen. Dat is de essentie. Landen zoals Saoedi-Arabië, Argentinië en Ethiopië zijn BRICS-lid geworden, en tientallen anderen overwegen het: niet omdat ze een gedeelde agenda hebben voor de wereld, maar omdat ze hun soevereiniteit willen bekrachtigen, en ontevreden zijn met het gewicht dat hen in internationaal overleg wordt toegekend.
Krastev waarschuwde voor de inhoudelijke leegheid hiervan: deze middenmachten eisen niet een rechtvaardige wereld, maar het recht om hun nationale belangen te dienen. De nieuwe BRICS zal dan ook niet snel een internationale agenda ontvouwen en niet zomaar zijn interne verschillen ontstijgen. Maar als teken van onvrede met hoe de wereld geregeld is, valt het niet mis te verstaan.
En wat willen zij? 'Een meer gebalanceerde wereldorde'