Onvrouwelijk Kroniek van kunst&cultuur

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
29 februari 2024
TELEVISIE Copa 71
Wie twee keer wereldkampioen voetbal werd is een grote. De Amerikaanse Brandi Chastain bijvoorbeeld, met als extra dat ze de eerste keer spits (denk: Vivianne Miedema) was en acht jaar later verdediger (Sherida Spitse). Haar wordt gevraagd wanneer het eerste WK voor vrouwen plaatsvond. 1991 natuurlijk: ze waren de eerste winnaar. Ze krijgt een tablet in handen. We zien een gigantisch afgeladen stadion. Mannenwedstrijd, concludeert ze. Dan komen de spelers het veld op. Onmiskenbaar vrouwen. Verbijsterd: 'Wanneer was dat?' Het eerste WK: 1971. Mexico Stad. 'Waarom wist ik dat niet? Ik word hier heel blij van.' Dan: 'Ik ben sprakeloos.' Dan: 'En best wel woedend.' Begrijpelijk want deze primeur is bewust uit het collectieve geheugen gewist door de Fifa, het foute-mannenbolwerk par excellence.
Nu is er de Britse documentaireCopa 71(met Serena en Venus Williams alsexecutive producers),vol terugkijkende speelsters uit Argentinië, Denemarken, Engeland, Frankrijk, Italië, Mexico - de deelnemende landen. Die hadden zich niet geplaatst - ze waren uitgenodigd om de simpele reden dat daar een nationaal team gevormd kon worden. Want vrouwenvoetbal in georganiseerd verband, begin twintigste eeuw populair (honderd clubs in Engeland), verdween - genegeerd en verdacht gemaakt. Het gebruik van clubvelden en -stadions werd door de Fifa aan nationale bonden en clubs verboden. Immers: stuitend, onvrouwelijk en medisch onverantwoord; borsten, baarmoeders, eierstokken. (Heilige Voortplanting, maar mij lijkt de niet verboden hockeybal een groter gevaar voor de vrouwelijke delen, en over het scrotum nooit een woord).
Chastain is nu 55, de hoofdrolspeelsters zijn gevorderde zeventigers. Een prachtige en ontroerende line-up van vrouwen die uit voetballiefde door roeien en ruiten gingen, en voor wie de Copa een nog indrukwekkender ervaring was dan elk WK voor beiderlei kunne nu. Als je altijd speelde op rottige veldjes voor zes vrouw/man publiek; als je nooit eerder hebt gevlogen; als je nieuwe voetbalschoenen en een tenue krijgt - de meesten waren arbeiderskinderen. Als je in Mexico door massa's pers wordt opgewacht, er rijen langs de weg staan, ze de bus met cadeautjes bekogelen, dan voel je je in plaats van geminacht erkend. Ze stralen nog altijd.
Hoe het tot stand kwam? Zakenlui zagen een gat in de markt. Italiaans drankimperium Martini & Rossi sponsorde. De belangrijkste Mexicaanse mediagroep ging voluit. Moest wel, want Fifa-stadions konden ze niet krijgen. Dus overheidsstadions: Azteken (met meer dan 105.000 plekken) en Jalisco in Guadalajara (56.000). Met maximaal succes, want het grootste publiek voor vrouwenvoetbal tot nu. Mede door een campagne die inspeelde op mannelijke geilheid, dat dan weer wel.
Het is een documentaire Amerikaanse stijl: talloze kortdurendetalking heads,gelardeerd met archiefmateriaal waaronder wedstrijdbeelden. Het eerste WK in kleur! Het spel uiteraard minder dan dat van huidige toplanden, maar geweldige passes plus doelpunten en dito keepersblunders. En verrassende schandalen. Het publieksenthousiasme overweldigend. Sinds woensdag weet u of Oranje naar de Spelen gaat. Voor de uitslagen in 1971: kijk zelf.
Walter van der Kooi
Rachel Ramsay, James Erskine,Copa 71,VPRO 2Doc, donderdag 7 maart, 22.25 uur
New Black Films | Links: Copa 71 , de wedstrijd Denemarken - Mexico;