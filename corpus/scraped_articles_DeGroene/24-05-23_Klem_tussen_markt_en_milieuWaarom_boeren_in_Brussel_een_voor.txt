Klem tussen markt en milieu Waarom boeren in Brussel een voorkeursbehandeling krijgen

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
23 mei 2024
De Europese Commissie had ambities om de agrarische sector, van boer tot bord, grondig te verduurzamen. Maar nadat boze boeren hun trekkers op straat parkeerden, bleef er van die groene agenda weinig over. Waarom wil de Europese landbouwtransitie maar niet vlotten?
Met de telefoon aan zijn oorklimt Peter Meedendorp van de trekker. In onversneden Gronings geeft hij instructies over de aardappelen die eigenlijk vandaag nog de grond in moeten. De zon schijnt in Onstwedde, maar op de gecultiveerde akkers staan flinke plassen. 'Gister is er zestien millimeter regen gevallen', zegt Meedendorp. 'Nu kunnen we moeilijk het land op.' Door het extreem natte voorjaar loopt hij al flink achter op schema. 'We hebben de gerst nog steeds niet gezaaid, dat moest eigenlijk in maart, dus dat betekent minder opbrengst. Maar goed, 't is niet anders. Hoort bij het vak.'
De 23-jarige akkerbouwer kan het zich niet veroorloven om de ernst van klimaatverandering in twijfel te trekken, hij voelt de gevolgen ervan elk seizoen op zijn akkers. Nattere winters, drogere zomers, vaker extreem weer. Op het terrein naast de boerderij staat een heel wagenpark aan zware machines. Hij wijst naar een enorm rood voertuig met rupsbanden. 'Die hebben we vorig jaar gekocht. Met zo'n rupsrooier kun je makkelijker het land op als het nat is, anders konden we de aardappelen niet oogsten.'
Meedendorp is geen uitzondering. Meer dan de helft van de Nederlandse akkerbouwers ziet de opbrengsten teruglopen door extreme weersomstandigheden, bleek eerder deze maand uit een enquête van boerenbladNieuwe Oogst. Boeren nemen volop maatregelen om beter bestand te zijn tegen het grillige weer. Ze leggen drainage aan, telen andere gewassen, kopen nieuwe machines, maar uiteindelijk zitten er grenzen aan het aanpassingsvermogen, weet Meedendorp. 'Je bent toch bezig met symptoombestrijding.'
Het wrange is dat de boeren zelf bijdragen aan de ontwrichting van het ecologische evenwicht waar ze zo van afhankelijk zijn. De landbouw is goed voor ruim tien procent van de totale CO2-uitstoot binnen de Europese Unie. Weidevogels verdwijnen van de akkers omdat de productie almaar intensiever wordt, insecten leggen het loodje door het gebruik van pesticiden, en ondertussen spoelen de nutriënten van kunstmest uit naar de sloten, waardoor de waterkwaliteit verslechtert. In 2050 wil de Europese Unie klimaatneutraal zijn en dat lukt niet als we op dezelfde manier blijven boeren.
Vandaar dat Frans Timmermans, nadat hij was aangewezen als commissaris voor de Europese Green Deal, een 'van-boer-tot-bord-strategie' presenteerde met stevige doelstellingen. Het gebruik van chemische bestrijdingsmiddelen moest in 2030 gehalveerd zijn. Voor kunstmest kwam er een reductiedoel van twintig procent. En een kwart van alle landbouw zou biologisch worden (op dit moment is dat zo'n tien procent). De rest van zijn termijn als eurocommissaris waren Timmermans en zijn team druk om deze groene strategie te vertalen naar concrete wetsvoorstellen.
Normaal gesproken staat de Europese Unie niet bekend om haar vlotte besluitvormingsproces. Nieuwe wetgeving komt traag tot stand, daar gaan jarenlange overleggen en onderhandelingen aan vooraf, waarbij de Europese Commissie, het Europees Parlement en de Europese Raad allemaal hun stempel van goedkeuring moeten geven. Een leger aan lobbyisten probeert in dat proces hun invloed te laten gelden, waardoor ambitieuze voorstellen doorgaans verwateren tot complexe compromissen. Dat de Green Deal uiteindelijk minder groen werd dan Timmermans bij aanvang voor ogen had, mocht dus geen verrassing heten.
Wat wel verbaasde was hoe snel en rigoureus de pogingen om de Europese landbouw te verduurzamen de nek om werden gedraaid. Niet alleen sneuvelden nieuwe wetten over het pesticidegebruik en natuurherstel, ook een aantal duurzaamheidsmaatregelen die al lang en breed waren opgenomen in het landbouwbeleid werd binnen een paar weken tijd doodleuk teruggedraaid, onder het mom van administratieve lastenverlichting. De stroperige Brusselse bureaucratie bleek een turbostand te hebben, die kennelijk alleen door boze boren geactiveerd kon worden.
In heel Europa hadden agro-activisten hun trekkers op snelwegen en pleinen geparkeerd. Ze dumpten hooibalen op straat, zetten de kraan van de giertank open en riepen'No farmers, no food',om zo een signaal af te geven aan de beleidsmakers in Brussel: de milieuagenda is te ver doorgeslagen. De boeren hoefden niet twee keer te dreigen. Binnen de kortste keren gingen de politiek leiders overstag. 'De Commissie neemt krachtige en snelle actie om onze boeren te ondersteunen in een tijd waarin ze te maken hebben met zoveel uitdagingen en zorgen', zei voorzitter Ursula von der Leyen. Van de groene voornemens bleef bar weinig over, het belang van de agro-industrie zegevierde.
Vanuit Onstwedde keek Peter Meedendorp met gemengde gevoelens naar de boerenprotesten. De frustratie bij sommige collega's kan hij goed begrijpen, want het is bij vlagen ook gekmakend, al die ingewikkelde regels uit Brussel die soms indruisen tegen het boerenverstand. 'De EU is heel goed geweest in het stellen van doelen. Maar een antwoord op de vraag hoe we daar moeten komen ontbreekt. Plat gezegd komt het nu vaak neer op: meer doen voor minder geld.'
Voordat Meedendorp fulltime aan de slag ging bij het familiebedrijf studeerde hij internationale betrekkingen aan de Rijksuniversiteit Groningen. Hij had al een fascinatie voor het Europese besluitvormingsproces en wist uit eigen ervaring hoe belangrijk 'Brussel' is voor boeren. De laatste tijd is hij zelf ook regelmatig in Brussel te vinden. Vorig jaar werd hij verkozen tot voorzitter van Ceja, de Europese koepel voor jonge boeren, en in die hoedanigheid sprak hij met Ursula von der Leyen en Mark Rutte over de toekomst van de landbouw. In tegenstelling tot de radicale flanken van de boerendemonstranten, snappen Meedendorp en veel van zijn generatiegenoten ook wel dat het roer om moet. 'Boeren zitten klem tussen de bestaanszekerheidscrisis, die dwingt tot lage prijzen, en de klimaatcrisis, die een bedreiging vormt voor de landbouw. We zien allemaal dat het huidige voedselsysteem niet deugt. Maar hoe gaan we het repareren?'
Het belangrijkste instrumentom de landbouw te verduurzamen, in potentie althans, is het Gemeenschappelijk Landbouwbeleid (glb). Ruim 387 miljard euro, meer dan een kwart van het totale EU-budget, is tussen 2021 en 2027 gereserveerd voor de Europese boeren. Van meet af aan is de landbouw een van de steunpilaren geweest van het Europese eenwordingsproces. Toen het glb begin jaren zestig tot stand kwam had het een heldere doelstelling: boeren bestaanszekerheid bieden. De landbouw moest worden gemoderniseerd en dat ging het best met schaalvergroting en intensivering. Het betekende dat veel keuterboertjes afhaakten en de grote agrariërs die overbleven steun kregen met importheffingen, exportsubsidies en een systeem van gegarandeerde prijzen.
'Al sinds de Tweede Wereldoorlog krijgen boeren eenspecial treatment',zegt Gerry van der Kamp-Alons, hoofddocent internationale betrekkingen aan de Radboud Universiteit Nijmegen. 'De landbouw wordt in Europa anders behandeld dan andere economische sectoren.' Agrarisch exceptionalisme heet dat in politicologisch jargon en historisch gezien is dat fenomeen goed verklaarbaar. Boeren zijn afhankelijk van de grillen van de markt en moeder natuur, maar tegelijkertijd onmisbaar voor de voedselvoorziening, en verdienen daarom ondersteuning vanuit de politiek. 'Je ziet dat de landbouwlobby daardoor een sterke toegang heeft tot het politieke domein.'
Traditiegetrouw verzet die landbouwlobby zich tegen iedere serieuze hervorming van het subsidiestelsel. Maar vanaf de jaren tachtig kwam het model van garantieprijzen steeds meer onder druk te staan. Niet alleen veroorzaakte het boterbergen en wijnplassen, ook bij onderhandelingen over internationale vrijhandelsakkoorden wekte het Europese landbouwprotectionisme wrevel. Daarom werd het systeem van garantieprijzen, ondanks het boerenverzet, stukje bij beetje ontmanteld. De exportsubsidies werden afgebouwd en de financiële steun werd losgekoppeld van productie. In plaats daarvan krijgen boeren nu directe inkomenssteun op basis van het aantal hectares, met als gevolg dat vooral de grootgrondbezitters profiteren. Binnen de EU ontvangt twintig procent van alle boeren tachtig procent van de subsidies.
Vanaf de eeuwwisseling kwam het milieu gaandeweg nadrukkelijker op de landbouwagenda. Boeren zouden niet alleen moeten zorgen voor de productie van voedsel, maar kunnen ook publieke diensten verlenen waarvoor de markt geen vergoeding biedt. Als ze een deel van hun akkers braakleggen, kan de natuur daar wat meer ruimte krijgen. Ze kunnen weidevogels beschermen en heggen, houtwallen of kruidenrijke akkerranden aanleggen. Naast allerlei subsidiepotjes voor boeren die zich vrijwillig inspannen voor de biodiversiteit, werden er ook meer milieu-eisen verbonden aan de directe inkomenssteun.
'Ruik je dat?' Meedendorp loopt een loods binnen waar houten kratten vol pootaardappelen staan opgestapeld. 'Korrels knoflookextract. Dat strooien we nu bij de uien, om aaltjes te bestrijden.' Aaltjes zijn microscopisch kleine wormen in de bodem. Ze kunnen helpen om insectenplagen tegen te gaan, maar ze tasten ook de wortels van de aardappel- en uienplanten aan. Vroeger losten boeren dat probleem op door de grond chemisch te ontsmetten. 'Dat was gelukkig voor mijn tijd, want volgens mij was dat ook niet echt goed voor je gezondheid.' Wel gebruikte Meedendorp tot voor kort een andere pesticide, maar met de nieuwe duurzaamheidseisen mag ook dat niet meer. 'Nu proberen we het op deze manier', zegt Meedendorp terwijl hij een vat opendraait waaruit een scherpe geur opstijgt. 'De knoflookkorrels zijn een natuurlijk bestrijdingsmiddel. Maar het werkt wel iets minder goed.'
Een andere manier om aaltjes biologisch te bestrijden is het zaaien vantagetes,planten die in het tuincentrum Afrikaantjes heten. De wortels van die plant produceren een stof die giftig is voor aaltjes. Voor het verbouwen van groenbemesters is een Europese subsidie beschikbaar en in principe is de tagetes zo'n groenbemester, maar toch kan Meedendorp geen aanspraak maken op de subsidie. De controle met satellietfoto's vindt namelijk plaats in januari en omdat Afrikaantjes in de winter hun kleur verliezen, worden ze niet als groenbemester herkend door de satellieten. 'Het is puur een technische toezichtskwestie. Dat is natuurlijk wel gekmakend.'
Voor Meedendorp is het tekenend voor het gat dat gaapt tussen de papieren werkelijkheid in Brussel en de praktijk op het erf. En zo heeft hij nog wel wat voorbeelden. Volgens het laatste glb moesten boeren vier procent van de akkers braak laten liggen. In theorie zou de natuur daarvan profiteren. Maar Meedendorp zag hoe het in de praktijk uitpakte. 'Boeren pakten hier en daar wat kleine stukjes, waar ze dan een jaartje niks mee deden en waar verder ook weinig mee gebeurde. Schiet de biodiversiteit daar echt wat mee op, denk je?' Wat dat betreft heeft hij meer fiducie in het Agrarisch Natuurbeheer. Dat betekent dat er eens in de zoveel tijd een ecoloog meekijkt op zijn land om te zien hoe de akkerbouwer zijn land natuurvriendelijker in kan richten. 'Dan weet ik: oké, daar zit een bijzondere broedvogel, en dan denkt iemand met me mee hoe ik die vogels het beste kan beschermen. Daar heeft de natuur toch veel meer aan?'
De Europese Rekenkamer oordeelde in 2021 vernietigend over alle duurzaamheidsvoorwaarden die de afgelopen jaren zijn toegevoegd aan het landbouwbeleid. Sinds 2013 heeft de Commissie honderd miljard euro gereserveerd om de landbouw klimaatvriendelijker te maken, maar de resultaten zijn verwaarloosbaar. De uitstoot van broeikasgassen door de landbouw is nauwelijks gedaald. Veel 'eco-regelingen' zijn gerommel in de marge of pakken minder groen uit dan op de tekentafel. Een recent rapport van het World Wildlife Fund wees er bovendien op dat zo'n zestig procent van de Europese landbouwsubsidies naar agrarische praktijken gaat die juist schadelijk kunnen zijn voor de biodiversiteit. Nog steeds staat het inkomen van de boeren voorop bij het Gemeenschappelijk Landbouwbeleid, het milieu is hoogstens een bijgedachte.
Op deze manier schiet het niet op, ziet Cees Witkamp van Vogelbescherming Nederland. 'Je kunt beter samenwerken met de boeren die echt iets willen. Nu probeert de EU alle boeren aan boord te krijgen, waardoor de standaard heel laag blijft.' Aanvankelijk had Witkamp, die ervaring heeft met het Brusselse lobbyspel, hoge verwachtingen van de Green Deal. Waar de verduurzaming in het verleden met muizenstapjes ging, leek de Commissie nu, met Frans Timmermans voorop, eindelijk echt ambitie te tonen. Des te frustrerender was het om te zien hoe makkelijk die ambities overboord werden gegooid nadat de landbouwlobby zijn spierballen liet rollen. 'De volgende keer dat de politiek met maatregelen komt die de boeren niet bevallen, klimmen ze natuurlijk weer op hun trekkers. Zij zien: het loont gewoon.'
Daniel Guéguen kon de boerenhoren in zijn kantoor. Hij kijkt uit op de Place du Luxembourg waar eerder dit jaar de trekkers zich verzamelden. De 74-jarige lobbyist begreep hun ongenoegen volkomen, vertelt hij via een videoverbinding vanuit Brussel. 'De Green Deal ging veel te ver. Je kunt niet alle last voor het milieu op de schouders van de boeren leggen.' Guéguen kent de agrarische sector goed. In de jaren negentig gaf hij een aantal jaar leiding aan Copa-Cogeca, de belangrijkste lobbyclub van de boeren. Hoe invloedrijk zo'n positie in Brussel is, beschrijft Guéguen inLobbyist: Revelations from the EU Labyrinth:'Aangesteld worden als secretaris-generaal van Copa-Cogeca, de boerenlobby in Europa, was alsof je commissaris of minister werd voor de landbouw.'
Misschien is lobby niet eens het juiste woord om de invloed van de landbouwsector te duiden. De belangenbehartigers van de boeren zaten automatisch aan tafel, het was gangbaar dat ze betrokken werden bij de totstandkoming van wet- en regelgeving. Voorafgaand aan iedere vergadering van de Europese landbouwministers nam een vertegenwoordiger van Copa-Cogeca de agendapunten een voor een door, schrijft Guéguen. 'Het was bewijs, mocht dat nodig zijn, dat lobbyen in Brussel geïnstitutionaliseerd was. Het was een integraal onderdeel van het besluitvormingsproces.'
De afgelopen jaren is die machtspositie afgebrokkeld, gelooft Guéguen. Het ooit zo prestigieuze Copa-Cogeca is allang niet meer de enige partij die zich met het landbouwbeleid bemoeit. Bij het team van Timmermans lieten ze hun oren vooral hangen naar de milieu-organisaties, vindt Guéguen, die nog altijd als consultant in Brussel werkt. 'De boeren waren helemaal niet welkom.'
Behoort de agrarische uitzonderingspositie dan misschien tot het verleden? Het is een vraag die Gerry van der Kamp-Alons heeft onderzocht en haar korte antwoord is: niet echt. Weliswaar hebben milieu- en consumentengroepen inderdaad meer inspraak gekregen, als het gaat over landbouw is Copa-Cogeca nog steeds de dominante partij. Wie bewijs wil zien hoeveel gewicht de stem van Big Agro nog heeft, hoeft alleen maar te kijken naar wat er de afgelopen maanden is gebeurd. 'Je ziet dat als boeren zich mobiliseren, ze meer aandacht krijgen dan andere partijen', zegt Van der Kamp-Alons. 'Als je met een stoet trekkers naar Brussel gaat, maakt dat toch meer indruk dan als honderd studenten de straat op gaan.'
In het Europese landbouwbeleid bestond er lange tijd zoiets als een 'ijzeren driehoek', zegt Van der Kamp-Alons: de Europese Commissie schreef de beleidsvoorstellen, de landbouwministers bespraken die in de Raad en de belangenbehartigers van de sector lieten hun instemming of afkeuring blijken. 'Zo kon er beleid worden gemaakt zonder al te veel inspraak van buiten. Ook nationale parlementen hadden daar weinig over te zeggen, want landbouw is bij uitstek een Europees domein.'
De hoop was dat daar verandering in zou komen na het Verdrag van Lissabon in 2009, waarin werd vastgelegd dat het Europees Parlement een stevigere rol zou krijgen in het wetgevingsproces. 'Ik had verwacht dat stemmen van buiten de agrarische sector daardoor meer invloed zouden krijgen', zegt Van der Kamp-Alons. 'Maar dat valt in de praktijk tegen. Je ziet dat de belangen van de boeren op alle lagen nog steeds goed vertegenwoordigd zijn, of dat nu formeel of informeel is.'
Misschien komt dat doordat er de nodige lijntjes lopen tussen de boeren en de europarlementariërs, al was het maar omdat geen gering aantal van hen deze twee functies combineert. Van de 48 leden van de huidige landbouwcommissie in het Europees Parlement hebben er elf directe financiële belangen in de agrarische industrie, blijkt uit een eigen inventarisatie in de database van Transparency International. Dezelfde mensen die beslissen over het subsidiestelsel, voelen de gevolgen daarvan in hun eigen portemonnee. Voor milieuorganisaties is het een schoolvoorbeeld van cliëntelistische politiek en een verklaring waarom natuur en klimaat telkens het onderspit delven.
Onzin, vindt Jan Huitema. Toen hij zich in 2014 verkiesbaar stelde als europarlementariër namens de VVD voerde hij campagne met de slogan 'Boer zoekt stem'. De melkveehouder werd gekozen met voorkeurstemmen en bemoeide zich de afgelopen jaren actief met het landbouw- en milieubeleid in Brussel. Ondertussen runden zijn ouders de melkveehouderij in Friesland. Maar van belangenverstrengeling is geen sprake, zegt hij. 'Je zit daar natuurlijk niet om beleid te maken voor jezelf', zegt hij in een telefoongesprek. 'Ik vind het juist belangrijk dat er mensen met verstand van de praktijk in het parlement zitten. Dat was mijn motivatie om me verkiesbaar te stellen. Daar ben ik ook altijd volkomen transparant over geweest en kennelijk vond de kiezer dat ook belangrijk.'
Voor politicologen is het 'een puzzel' waarom de agrarische sector nog steeds zo'n bevoorrechte positie heeft, zegt Van der Kamp-Alons. 'Na de Tweede Wereldoorlog was dat goed te verklaren. Toen werkte een aanzienlijk deel van de bevolking in de landbouw. Maar dat is natuurlijk sterk verminderd. De agrarische sector is nog maar 1,4 procent van het totale bbp in de Europese Unie.' Een ander deel van die puzzel is waarom Copa-Cogeca nog steeds geldt als de voornaamste belangenbehartiger van boeren. Uit een onderzoek van Lighthouse Reports bleek eerder dat veel boeren die op een ecologische manier willen produceren, zich niet kunnen vinden in de lijn van de Europese koepelorganisatie. 'Het is duidelijk dat Copa-Cogeca met name de belangen behartigt van de grote boerenbedrijven', zegt Van der Kamp-Alons. 'Er zijn ook wel groepen die lobbyen voor duurzamere landbouw, maar die hebben toch minder mobilisatiekracht.'
Ook de jonge boeren van Ceja hebben af en toe moeite met de weinig constructieve opstelling van Copa-Cogeca. 'Zo'n koepelorganisatie gaat zo snel als het traagste lid', zegt Peter Meedendorp. 'Dat is soms langzamer dan wij graag zouden zien.' 'Het is toch een conservatieve kracht', vindt ook europarlementariër Huitema. 'Ze moeten natuurlijk heel uiteenlopende belangen behartigen, wat het moeilijk maakt om een langetermijnvisie te ontwikkelen.' Huitema heeft met verbazing gekeken naar de ontwikkelingen van afgelopen maanden. Niet dat hij per se rouwig is om de maatregelen die zijn teruggedraaid, hij vond al langer dat boeren wat administratieve lastenverlichting kunnen gebruiken. 'Maar ik vind het wel bijzonder dat bestaande wetgeving ineens zo snel gewijzigd kon worden. Het is ook niet goed, zulk gezwalk. Boeren hebben behoefte aan consistent beleid.'
Aan welk beleid er preciesbehoefte is, hangt af van aan welke boer je het vraagt. Het maakt nogal een verschil of je een biologische akkerbouwer bent in Spanje, een pluimveehouder in Polen of een glastuinbouwer in Nederland. Vandaar dat de landbouwlobby vaak niet verder kwam dan het verdedigen van het minimaal gedeelde belang: zoveel mogelijk inkomenssteun behouden, het liefst met zo min mogelijk voorwaarden. In haar kritische evaluatie van het landbouwbeleid licht de Europese Rekenkamer er één sector uit: de veehouderij. Die is verantwoordelijk voor ruim de helft van de totale CO2-uitstoot van de landbouw. Toch wordt een discussie over de inkrimping van de veestapel in Brussel nog niet gevoerd, laat staan dat er beleid voor wordt gemaakt. Sterker nog, het landbouwbeleid stimuleert de consumptie van dierlijke producten, zo constateert de Rekenkamer. En op die manier blijft het doel om in 2050 klimaatneutraal te zijn buiten bereik.
'Natuurlijk heeft de veehouderij een klimaatuitstoot', zegt melkveehouder annex europarlementariër Jan Huitema. 'Maar als je zegt: we gaan in Europa minder dieren houden, terwijl mensen hetzelfde blijven kopen in de supermarkt, dan los je niets op. Dan komt ons stukje vlees of kaas gewoon van elders in de wereld. In plaats van te sturen op het aantal dieren, moeten we sturen op innovatie of gedragsverandering. Meer keuzes zijn er niet. Maar hoe je dat doet... tja, dat blijft heel lastig. Een discussie over consumentengedrag is gewoon hondsmoeilijk.'
In de Green Deal werd wel een poging gedaan om dit heikele onderwerp toch aan te snijden. Om de landbouw daadwerkelijk te verduurzamen moest er worden gekeken naar de hele voedselketen, dus kondigde de Commissie een 'wet duurzame voedselsystemen' aan die de ruggengraat van de van-boer-tot-bord-strategie moest vormen. Die wet zou niet alleen kijken naar de verantwoordelijkheid van boeren, maar ook naar de rol van supermarkten, banken en consumenten. Maar na tal van moeizame onderhandelingen verdween het wetsvoorstel geruisloos in een lade, en zeker na de boerenprotesten durft niemand het eruit te halen. Toch is zo'n ketenaanpak uiteindelijk wel waar boeren behoefte aan hebben, denkt Peter Meedendorp. Dat was ook de boodschap die hij als voorzitter van Ceja meegaf aan Ursula von der Leyen. 'We moeten bedenken: hoe zorg je ervoor dat er ook echt stappen worden gezet op het erf? Daar moet een verdienmodel aan worden gekoppeld voor de boer. Als consumenten niet bereid zijn meer te betalen voor hun voedsel, maar de samenleving vindt het wel belangrijk dat er duurzamer geproduceerd wordt, tja, dan moet de politiek misschien bijspringen.'
Meedendorp is gaan zittenin een deel van de boerderij dat is omgebouwd tot mancave, compleet met pooltafel en bar. Aan zijn voeten ligt een bejaarde herdershond te snurken en aan de muur hangen posters van een theatervoorstelling over Boer Koekoek en de 'boerenprotesten toen en nu'. 'Mooie voorstelling, hoor', zegt hij, 'maar eigenlijk kende ik die geschiedenis al.' Meedendorp groeide op op deze boerderij, al had hij als kind nooit gedacht dat hij zijn vader zou opvolgen als akkerbouwer. 'Ik vond beesten veel interessanter', zegt hij. 'Ik hielp mee op de melkveehouderij van mijn oom.' Dat veranderde toen hij zelf een trekkerrijbewijs kreeg en het land op kon. Toen merkte hij hoe afwisselend het werk van een akkerbouwer is en groeide zijn interesse in het familiebedrijf.
Jongeren die staan te trappelen om hun leven te wijden aan het boerenbestaan zijn in Europa een zeldzaamheid. Slechts 6,5 procent van de boeren in Europa is jonger dan 35, terwijl meer dan de helft al ouder is dan 55. Veel van hen hebben geen opvolger klaarstaan. 'Denk je dat zo'n boer zin heeft om allerlei duurzaamheidsinvesteringen te doen? Nee, die denkt: ik zit m'n tijd wel uit', zegt Meedendorp. De vergrijzing van de Europese landbouw is tragisch, maar misschien ligt hier ook een deel van de oplossing. Het is heel waarschijnlijk dat er minder boeren overblijven in Europa en als die krimp in goede banen geleid wordt, kan het ruimte bieden op veel milieuvraagstukken, denkt Meedendorp. 'Maar dat betekent wel dat je perspectief moet bieden voor de jongens en meiden die doorwillen.'
Hoe dat perspectief eruitziet, hangt deels af van de uitslag van de Europese verkiezingen. Uit angst voor de opkomst van radicaal-rechts maakten de Europese christen-democraten alvast een draai richting een conservatievere koers. De van-boer-tot-bord-strategie waar Ursula von der Leyen zich nog niet zo lang geleden sterk voor maakte, lijkt in ongenade te zijn gevallen. In hun verkiezingscampagne werpen de christen-democraten, die volgens de peilingen de grootste fractie blijven, zich nadrukkelijk op als de 'boerenpartij'. Hun leider Manfred Weber was een drijvende kracht achter de ontmanteling van de Natuurherstelwet. Zowel NSC als de BBB hoopt na de verkiezingen te kunnen aansluiten bij deze fractie.
Met het vertrek van Frans Timmerman missen de sociaal-democraten, de op een na grootste fractie in het Europees Parlement, een uitgesproken voorvechter van de Green Deal. Waar de Nederlandse PvdA ook bij de Europese verkiezingen samen optrekt met GroenLinks, klinkt er binnen de sociaal-democratische fractie in Brussel minder enthousiasme voor een felgroene koers. Ook de liberalen zijn intern verdeeld over het landbouwdossier, wat niet hoeft te verrassen voor een fractie waartoe zowel de VVD als D66 behoort. Ondertussen zijn de Europese Groenen in de peilingen voorbijgestreefd door zowel de rechtse conservatieven (van de sgp en JA21) als de radicaal-rechtse eurosceptici (met de PVV), die beide weinig ophebben met milieubeleid en zich profileren als pro-boer. 'De partijen die voor meer vergroening zijn zitten niet in de lift', constateert Gerry Van der Kamp-Alons met gevoel voor understatement. 'Op de korte termijn zie ik de landbouwtransitie dan ook niet versnellen.'
Maar zolang er niets verandert, zullen de problemen zich op de lange termijn alleen maar verder opstapelen. De droogte zal niet minder worden, het weer wordt ieder jaar extremer, en uiteindelijk komen ook de boeren in de problemen als de insecten verdwijnen en de bodem uitgeput raakt. De jonge boeren die hij spreekt zijn zich daar maar al te goed van bewust, zegt Peter Meedendorp. 'Bij ons gaat de discussie nooit over de vraag of klimaatverandering nou wel zo'n groot probleem is. We zien allemaal dat dat zo is. Je opbrengsten gaan omlaag, en je moet investeren om je aan te kunnen passen. Ik hoop dus niet dat de duurzaamheidstransitie in de landbouw tot stilstand komt. De problemen verdwijnen niet vanzelf. Dat wordt voor ons de uitdaging: hoe zorg je dat je verduurzaamt en overleeft?'
Kees van de Veen / ANP | Peter Meedendorp poot uien op een akker in het Groningse Onstwedde. Hij is sinds juni 2023 voorzitter van de Europese Raad voor Jonge Boeren (Ceja)