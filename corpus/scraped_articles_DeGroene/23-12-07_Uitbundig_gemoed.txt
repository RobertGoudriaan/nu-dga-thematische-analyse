Uitbundig gemoed

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
7 december 2023
KUNST David Hockney
De Londense National Portrait Gallery - dat als een rugzak achter op de National Gallery hangt - heropende deze zomer na drie jaar te zijn verbouwd. Het is lichter geworden, ruimer, mooier, de mensen in het café hebben eindelijk geleerd hoe je een flat white maakt. Wie chronologisch door de verzameling loopt ziet van de zestiende eeuw tot nu de portretten van generaties Britse prominenten voorbijtrekken, en ziet de schilderkunst evolueren. En wie is prominent? De curatoren leggen accenten, kiezen telkens opnieuw welke gezichten het gezicht van Groot-Brittannië vormen. Misschien met de verkiezingsuitslag van twee weken terug in het achterhoofd, toen goedkope xenofobie werd beloond, ontroerde het me dat er nu een themazaal is voor de 'Windrushgeneratie', de duizenden mensen uit de kolonien die na de oorlog naar 'het moederland' kwamen (in sommige gevallen op het schip Empire Windrush) om met de heropbouw te helpen. De themazaal is nauwelijks een statement, het is simpelweg een weergave van wat een land maakt.
De (her)openingstentoonstelling bevat portretten door David Hockney:Drawing From Life. Op de wandtekst in de eerste zaal worden verzamelaars, sponsoren, curatoren bedankt - en Hockney zelf.'For his inspiration.'Niet vaak bedankt een museum een kunstenaar op die manier, maar misschien snap ik het. Eigentijdse kunst is vaak genoeg zwaar, somber - racisme, seksisme, kapitalisme, klimaatcatastrofe. Maar Hockney is Hockney, kleuriger dan een tropentuin, je moet zeldzaam chagrijnig zijn wil je niet door zijn werk opgevrolijkt worden. 86 is hij inmiddels en zijn werk lijkt alleen maar een uitbundiger gemoed te krijgen. Museum en bezoeker mogen hem dankbaar zijn.
Zijn recentste portretten, gemaakt tijdens de lockdowns, zijn bijna cartoons. In een kin die net even te geheven is, of in twee knieën die wat verlegen naar binnen staan, zie je een hele persoonlijkheid. (Leuke schilderijen, de vraag is of het ook goedeportrettenzijn: Harry Styles bijvoorbeeld, lijkt voor geen meter.) Bijzonder zijn de zalen rond zijn vrienden Celia, Gregory en Maurice. Hij schilderde ze tientallen jaren - je ziet hem stijlen uitproberen, naar Picasso toe bewegen om daarna weer een naturelle toon te vinden. En je ziet zijn objecten veranderen, ouder worden, meer karakter krijgen. De zalen vullen zich met hun persoonlijkheden: bij de twintig schilderijen Celia (type overblijfmoeder) voel je je thuis. Gregory (type boze buurman) kijkt je de zaal uit.
Mooi is de fotocollageMy Mother, Bolton Abbey(1982), waarvoor Hockney zijn moeder in regenpak op een grafzerk bij een abdij-ruïne zette. Een lief, intiem werk. Het wandschrift zegt dat Hockney speelt met de Romantische traditie van kunstenaars als J.M.W. Turner en Thomas Girtin. Misschien. Maar op het gezicht van zijn wegkijkende moeder zou je ook kunnen lezen: 'Godsamme, dan ben je hoogbejaard en dan moet je zoon-de-kunstenaar je zo nodig in de stromende regen op de foto zetten.' Volgens mij, en dat is het spelplezier van deze kunstenaar, ziet Hockney er precies die grap in.
David Hockney,Drawing From Life,te zien in de National Portrait Gallery, Londen, tot 24 januari
Jonathan Wilkinson | David Hockney, Lucie-Lune Lambouley and Louis-Martin Lambouley, 8th January 2022 . Acryl op doek, 92 x 122 cm