Handwerkjes als openbaring

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
9 januari 2025
KUNST Adya en Otto
Toen Adya Dutilh in 1903 Otto van Rees leerde kennen, was zij al een erkend kunstenaar en kwam hij net van de middelbare school. Maar omdat zij later vooral borduurwerk maakte, en hij schilderde, is zijn werk beter verzameld en bewaard dan het hare. Stedelijk Museum Schiedam heeft een tentoonstelling gemaakt over het kunstenaarsechtpaar met vooral zijn kunst en hun gedeelde eigenzinnige levensverhaal.
Dutilh was geboren in 1876 in een welgesteld Rotterdams gezin. Ze kreeg teken- en schilderles in Brussel, had deelgenomen aan exposities en ontwikkelde een antikapitalistische en antiburgerlijke levensvisie. Daarom besloot ze een atelier te huren in Blaricum. Daar had Jacob van Rees in 1899 de christelijk-anarchistische Kolonie van de Internationale Broederschap opgericht. Dutilh kreeg een relatie met Van Rees' zoon Otto. Tegen de zin van haar familie ging ze samenwonen met deze acht jaar jongere anarchist, die een kosmopolitisch leven had. Hun kunst moest 'een openbaring zijn voor de menschen', zo schreef ze in 1904 in haar dagboek.
Na een zomer in Domburg, waar ze Jan Toorop ontmoetten, reisden ze naar Parijs en naar Italië, huurden ze een vervallen boerderij net buiten Parijs, en landden ze in Montmartre midden in het internationale kunstenaarsleven. Pablo Picasso was bijvoorbeeld hun buurman in Le Bateau-Lavoir - hij had daar zijnDemoiselles d'Avignonnog even verborgen. Piet Mondriaan schilderde in 1912 tijdens een bezoek een portret van Adya, en Van Rees stelde Mondriaan voor aan Guillaume Apollinaire.
Na de geboorte van hun eerste kind in 1906 stopte Dutilh met schilderen, ze richtte zich voortaan, naast de zorg voor haar dochtertje en later nog twee kinderen, op het maken van borduurwerk oftewel 'broderies' en wandkleden. Van Rees schilderde post-impressionistische schilderijen. Enkele van die werken hangen nu ook in Schiedam: paradijselijke scènes van Adam en Eva of van een moeder met of zonder een kind. Ze hadden een uitstekend internationaal netwerk, Van Rees nam deel aan de legendarische Sonderbund-tentoonstelling in 1912 in Keulen. Beiden maakten op dat moment al volledig abstracte kunstwerken. Bij een expositie in Amsterdam waren Nederlandse critici niet onder de indruk. 'Van Mme O. van Rees zijn er twee handwerkjes. Het is geborduurde nonsens', schreef een recensent.
De uitstekende catalogus over de periode 1907-1917 toont gelukkig meer borduurwerken dan er in Schiedam te zien zijn, bijvoorbeeld de werken die ze exposeerde samen met haar echtgenoot en Hans Arp in Zürich en Parijs. In 1919 was het geluk op. Bij een treinongeluk raakte Otto zwaargewond, en de inmiddels dertienjarige oudste dochter overleed. Het paar keerde terug naar Nederland, en leefde later steeds vaker gescheiden tussen Antwerpen, Zwitserland en Parijs. Het enige borduurwerk van Dutilh dat in de tentoonstelling is te zien is ontroerend mooi. Het is eenMadonna met kinduit 1917 van 22 bij 19 centimeter. Een bezwering in regelmatig draaiende steekjes zijdedraad.
Joke de Wolf
Adya en Otto: Pioniers binnen de avant-gardeis tot 3 maart te zien in Stedelijk Museum Schiedam
Collectie CFVV Domburg / © Van Rees Stichting / Pictoright | onder: Otto van Rees, Adya bordurend in het kraambed, 1910. Olieverf op papier op paneel