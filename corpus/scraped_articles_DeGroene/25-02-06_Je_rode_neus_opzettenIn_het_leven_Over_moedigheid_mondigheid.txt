Je rode neus opzetten In het leven Over moedigheid, mondigheid en verzet

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
6 februari 2025
Nu we steeds meer oproepen krijgen om moedig te zijn - spreek je uit, laat je horen - moeten we luisteren naar Jeanne d'Arc, Gisèle Pelicot en Angela Merkel.
Andijviestamp aten we,de laatste avond van het oude jaar. Een degelijke, eerlijkewhat-you-seeis-what-you-get-maaltijd om af te sluiten wat het ook was dat 2024 was geweest, en ik denk dat het de andijviestamp was die de gesprekken ook robuuster maakte. Wat en wie vinden jullie moedig, vroeg ik dus op een gegeven moment.
Het was een vraag die me al enige tijd bezighield, misschien omdat ik bij mezelf een gebrek vermoedde, en ongemak over dat gebrek, en schaamte over dat ongemak. Ik voelde me altijd aangesproken als 'men' - toegegeven: meestal in mijn zeer specifieke, links progressieve sociale-media-bubbel - opriep tot moedigheid, mondigheid en verzet. Ik voelde me aangesproken, maar ook geërgerd: omdat de oproepen altijd hetzelfde klonken, dezelfde zaken betroffen en soms zo dwingend waren dat ik niets liever wilde dan precies het tegenovergestelde zijn en doen. En toch. Ik herinner me de keren in mijn leven dat ik iets had moeten zeggen en niets zei - dat ging allemaal terug tot de lagere school en had te maken met opkomen voor een ander en, in toenemende mate toen ik ouder werd, mezelf. En toen ook nog voor de democratie en het klimaat en de oorlogen en alles wat nog niet was uitgestorven hier op aarde, want je hoefde niet van het overgevoelige type te zijn om te voelen dat we alleen door voldoende tegen onszelf te liegen door konden gaan met waarmee we bezig waren (waarmee waren we bezig?).
Als moed, zoals Aristotelesformuleerde, inderdaad een kwestie was van het juiste midden vinden tussen lafheid en roekeloosheid, wie bepaalde dan dat juiste midden? Welke mate van bedachtzaamheid of lichtzinnigheid was er nodig om de oversteek te maken van het land der lafhartigen naar dat van de dapperen? Ging het hier werkelijk om een oversteek? Was moed een keuze, of eerder de overtuiging dat je geen andere keuze meer had?
Een van de kenmerken van moed lijkt, in welke situatie dan ook, te zijn dat je ingaat tegen de veilige anonimiteit van de heersende normen en, al dan niet ongeschreven, regels: van een groep, een systeem, een maatschappij. Moedigheid vereist dus een bepaalde mate van individualiteit. Dat was wat er wrong aan al die oproepen tot moed, aan het heersende idee dat niemand meer wegkwam met morele lafheid. Moed leek een plicht geworden. Aan welke kant van de geschiedenis wens je te staan?
Spreek je uit. Laat je horen. Beken kleur.History will judge. Silence is violence.Ik schaam me kapot.Hear hear!Spijker, kop.Deze vrouw.
De wind gierde richting het nieuwe jaar, de sirenes loeiden, ver beneden ons kletterden fietsen omver als tinnen soldaatjes verwikkeld in hun eigen miniatuurstrijd. Die Franse, natuurlijk, zei mijn tafelgenoot.
Ja, die Franse. Met haar oranjekleurige bob en voorliefde voor John Lennon-zonnebrillen was ze de afgelopen maanden, zoalsThe New York Timeskopte,'the face of courage'geworden. Op mijn Instagram-tijdlijn circuleerde een alternatieve cover vanTime Magazine,waarop zij en niet Donald Trump prijkte alsperson of the year.Deze vrouw.
Net als iedereen had ik naar haar gekeken en naar haar geluisterd, had ik in haar herkend wat iedereen onmiddellijk scheen te herkennen: een symbool van een strijd, een icoon. Muren werden beschilderd met haar levensgrote beeltenis.La honte doit changer le camp,klonk het; schaamte moet van kant wisselen. Ze had de deuren wijd opengezet, geweigerd de rol te spelen van ingetogen, anoniem slachtoffer. Ze had iets onvoorstelbaars meegemaakt en de kracht gevonden om het genre van slachtofferhorror om te buigen naar het type rechtbankdrama waarin de schijnbare underdog als glorieuze winnaar uit de bus komt. Voor zoiets was een ongelooflijke wil nodig: de wil om het hele verhaal te herschrijven, om zelfs zoiets als glamour toe te voegen aan de mix. Wanneer ik haar zag moest ik altijd denken aan Jeanne d'Arc, die andere Française die al eeuwen gold als een icoon van moed - en bovendien,fun fact,de oorspronkelijke inspiratiebron was van het bobkapsel.
Ik had het gevoel dat zij, Gisèle Pelicot, een diepe waarheid in zichzelf had ontdekt en erkend, en tegelijk wist ik dat er een vorm van liegen voor nodig was om dit nieuwe verhaal te laten beklijven. Ze had de openbaarheid gezocht, maar in het hart van haar publieke gezicht bevond zich alles wat ten diepste privé was - de losse eindjes, de duistere onbegrijpelijkheden, de gevoelens die je nooit voor welke camera dan ook zou kunnen verwoorden. Haar gezicht, met die oprechte, droeve ogen, liet zich niet kennen en handhaafde juist daarmee de intense vorm van heelheid en integriteit die wereldwijd werd herkend, omarmd en toegejuicht.
Moed: wil, geest, ziel.
Pelicot, meneer, was aan het einde van de rit hoe dan ook onbelangrijk geworden. Men was niet in het minst door hem of zijn motieven gefascineerd geraakt, had in hem alleen maar een zielsarme, banale vorm van kwaad herkend. En misschien was dit nog wel het meest revolutionaire aan de hele zaak: dat die absoluut niet over hem ging.
Jeanne d'Arcs brandstapel werd,nadat ze al lang was overleden, steeds opnieuw opgestookt. De overgebleven beenderen en asresten werden in de Seine gegooid. Ze was tijdens haar proces, waar ze volkomen onbuigzaam terechtstond voor onder meer ketterij, hekserij, godslastering en draagster van mannenkleding, zo populair en geliefd geworden dat haar vervolgers vreesden dat haar overblijfselen zouden worden vereerd als relieken. Wat in februari 1431 was begonnen als een publiek proces was om diezelfde reden al gauw verplaatst naar de achterkamertjes van de gevangenis, waar de gloed van haar moed en waarachtigheid zou worden opgezogen door dikke, vochtige muren die niets prijsgaven.
Bijna twintig jaar na haar terechtstelling en dood werd ze alsnog gerehabiliteerd door Karel VII, die eerder geen vinger had uitgestoken om haar uit handen van de Engelsen te houden. Ze werd erkend als martelares, en uiteindelijk, in 1920, door paus Benedictus XV heilig verklaard. In de tussentijd en sindsdien wordt ze voor iedere mogelijke politieke en emancipatoire kar gespannen. Van links tot (extreem-)rechts - Jean-Marie Le Pen gebruikte haar om katholieken warm te maken voor zijn Front National, zijn dochter Marine om ten strijde te trekken tegen de EU - van geestelijken tot seculieren, van feministen tot popsterren: Jeanne d'Arc is een mal die naar believen kan worden gevuld met het eigen gedachtegoed. De inquisiteurs uit de vijftiende eeuw hadden het goed gezien: haar levensloop en martelaarsdood waren van mythologische omvang, haar heldenmoed van het soort dat de eeuwen doorstond. Ze was voorbestemd een metafoor te worden.
Maar metaforen zijn plaatsvervangers,en precies dat was wat me ongemakkelijk maakte aan het spektakel rond de rechtszaak en de persoon van Gisèle Pelicot. De merkwaardige paradox van het bewonderen van andermans moed is dat bewondering an sich geen enkele moed vergt, maar eerder een manier is om je plaats in een groep veilig te stellen, een teken van goed gedrag. Via de bewondering voor een ander kun je laten zien wat je eigen normen en waarden zijn. De ander wordt een stand-in voor 'je uitspreken', en dat is de verwarring die zulke geautomatiseerde uitroepen veroorzaakt, want het was Pelicot die zich uitsprak, die in haar extreem persoonlijke omstandigheden een universele kwestie zag en zich daar dienstbaar aan maakte. De gretigheid waarmee zij op een voetstuk werd geplaatst deed me denken aan de bloeddorst waarmee anderen er vanaf werden getrokken, een collectief opgestookte emotie die met zoiets als bezinning in elk geval weinig te maken had.
Het is niet uitgesloten dat de leus over de schaamte die van kant moet wisselen daadwerkelijk enige maatschappelijke verandering teweegbrengt, en mensen doet stilstaan bij de vraag of hun schaamte - over verkrachting, maar ook over zoiets als de omstandigheden van een huwelijk waar de wetten en regels binnenskamers worden gevormd en bestendigd
- terecht is. Maar de effectiviteit van een leus als deze markeert tegelijk het punt waarop het denken stopt. Het is zo'n goede, samengebalde uitspraak dat die alomvattend lijkt, de hele vinger op de hele zere plek. Het wordt eindelijk gezegd, hoor ik mensen om me heen verzuchten, maar het wérd natuurlijk al gezegd: dat deze ene zinsnede zoveel mensen raakt en beweegt tot actie, komt niet doordat er iets compleet nieuws te berde wordt gebracht, maar door een gelukkige samenloop van omstandigheden. Déze vrouw, déze zaak, op een moment in de geschiedenis dat het publieke gesprek over verkrachting, met dank aan MeToo en de mensen die er hun carrière en soms zelfs hun leven voor riskeerden, al jaren wordt gevoerd.
Mijn vraag, realiseerde ik me toen ik in de vroege ochtenduren van 1 januari door de eerste storm van het jaar naar huis liep, was of er voorbij de persoonlijkheidscultus rond Gisèle Pelicot en voorbij het specifieke onderwerp van deze rechtszaak iets te leren viel van haar moed. Waar moesten we die moed, ten eerste, lokaliseren - was zoiets überhaupt mogelijk? Was ze niet eerder iets spiritueels, iets tussen de dingen in; tussen keuze en noodzaak, tussen het extreem persoonlijke en de opoffering daarvan voor iets groters? Was moed zoiets als daadwerkelijk in de praktijk gebracht zelfinzicht, los van de formules en sjablonen die we voortdurend als plaatsvervangers aanstelden? Was het zo simpel, en zo gecompliceerd, als, zoals Pelicot had gedaan, te stoppen metwegmoffelen?
Tijdens haar zomerpersconferentie,op 31 augustus 2015, sprak Angela Merkel de drie woorden die haar ongetwijfeld onsterfelijk zullen maken:Wir schaffen das.Bijna tien jaar na dato blikt ze terug op dat moment in haar memoires, eind vorig jaar verschenen onder de (niet bijster specifieke) titelVrijheid.Met geen enkele andere uitspraak, schrijft ze, werd ze tijdens haar politieke loopbaan zó om de oren geslagen als met deze. Geen enkele uitspraak was zo polariserend.
Aan mijn zijde van het politieke spectrum werd destijds in elk geval gejuicht. Eindelijk een politica die zich niet in eufemismen en bochten wrong, iemand die zei dat het kon, dat kunnen een kwestie was van willen. In Merkel zagen wij een zeldzame combinatie van pragmatisme en solidariteit, kalme vastberadenheid, een vorm van discretie waardoor ruimte ontstond voor zoiets als politiek zonder politiek. Merkel was zeldzaamecht.Dat het algemene belang voorrang had op eigenbelang leek bij haar altijd volkomen vanzelfsprekend. 'Voor mij was het een heel gewone uitspraak', schrijft ze overWir schaffen das.'Hij drukte een houding uit. Noem het godsvertrouwen, optimisme of gewoon de vastbeslotenheid om problemen op te lossen, tegenslagen te verwerken, dieptepunten te overwinnen en iets nieuws vorm te geven.'
Die houding, daar gaat het om. Die mocht voor haar vanzelfsprekend zijn, een kwestie van common sense, maar het was er een die ze met de jaren had verworven en een actieve keuze die ze steeds opnieuw bleef maken.
Opgroeiend in de DDR werd ze voortdurend gemaand op haar hoede te zijn. Al op de lagere school wist ze precies wat je kon zeggen tegen je leraren en klasgenoten, en wat je beter kon bewaren voor thuis. Je helemaal blootgeven stond gelijk aan je grote problemen op de hals halen. Op school stelden leraren strikvragen. Over de televisie: 'Heeft de klok van jouw zandmannetje punten of streepjes?' Aan het antwoord konden ze afleiden of je naar Oost- of West-Duitse tv had gekeken. Gesprekken met vriendinnetjes mocht ze van haar moeder voeren in het bos, niet over de telefoon.
Zoals in iedere dictatuur was het de bedoeling dat burgers bang, wantrouwend en stil zouden zijn. 'Al begon een dag nog zo zorgeloos, alles kon door het overschrijden van politieke beperkingen in een oogwenk veranderen en je hele bestaan in gevaar brengen', noteert Merkel. 'Dan kende de staat geen pardon en sloeg hij genadeloos toe. Uitvinden waar die grenzen precies lagen was de eigenlijke levenskunst.'
Het waren haar ouders die haar die levenskunst bijbrachten. De speelruimte was beperkt, maar niet helemaal afwezig. Binnen die speelruimte moest ze haar eigen beslissingen kunnen nemen. Die eigen beslissingen, schrijft Merkel, maakten het haar mogelijk 'binnen het systeem te leven, maar niet het punt te overschrijden waarop ik mezelf niet meer in de spiegel had kunnen aankijken'.
Merkel was niet de eenling die inging tegen een heel systeem, en ook later in haar politieke bestaan bevond ze zich nooit aan een uiterste van het spectrum - al waswir schaffen daswaarschijnlijk radicaler dan ze zich zelf realiseerde. Haar moed, en het lijkt me duidelijk dat ik haar beschouw als een uitermate moedig persoon, heeft ermee te maken dat ze in alle omstandigheden in staat is gebleken zichzelf in de spiegel te kunnen blijven aankijken.
Voor een onderzoek naar de betekenisvan vreugde, lol, humor en lachen meldde de Amerikaanse psychoanalytica en dichter Nuar Alsadir zich aan voor een cursus aan de Yale Funny School of Good Acting, oftewel clown school.In iedereen, zo was het uitgangspunt, schuilt een innerlijke clown. Dit had allemaal niets van doen met clowns op verjaardagpartijtjes, in circussen of in horrorfilms: de innerlijke clown had te maken met innerlijke waarheid, die zich vaak schuilhoudt achter de rollen die we spelen om onszelf te beschermen: tegen uitstoting, afkeuring, kwetsbaarheid in het algemeen. In haar boekAnimal Joy(2022) vergelijkt Alsadir de 'kunst van het clownen' met wat de psychoanalyse beoogt: een weg zoeken naar het onbewuste, om makkelijker toegang te krijgen tot 'het niet-gesocialiseerde zelf'- het zelf dat niet is gericht op aanpassen, behagen, opgaan in de groep.
Alsadir leunt op het gedachtegoed van de Britse kinderarts en psychoanalyticus D.W. Winnicott (1896-1971), die de noties van 'True Self' en 'False Self' muntte. Dat laatste fungeert als een façade, bestaande uit fatsoensnormen en protocollen die elke vorm van spontane expressie onderdrukken. Het Valse Zelf is er om het Ware Zelf - het kwetsbare zelf waar spontane expressie en een algehele vorm van levendigheid alle ruimte krijgen - te beschermen. Het Valse Zelf gaat over overleven, je ogen naar de grond gericht houden in de wetenschap dat een geheven hoofd gevaarlijk is.
Wie 'clownt' kan zich zo'n façade niet veroorloven:'The clown gets up before an audience and risks letting whatever is inside them seep out.'Het publiek voelt meteen welke vorm van contact ingestudeerd is, en welke echt en eerlijk zijn. De clown moet verbinding blijven maken, ook wanneer wat ze doet niet werkt.
'If you pretend it's okay when we know it isn't, we hate you a little bit',zegt hoofd van de opleiding Christopher Bayes,'If you're bad and you admit it, we love you again. Like a shark, you have to keep moving.'
Het is makkelijker voor anderen als je minder bent, vertelt Bayes zijn cursisten herhaaldelijk, als je minder ruimte inneemt.'When someone says please behave, it means please behave less.'Vanzelfsprekend is clownen niet bedoeld om minder te zijn, maar juist om meer te worden - mogelijk meer dan een ander aankan, meer dan je zelf aankunt; net als met psychoanalyse, schrijft Alsadir, is het riskante aan de hele onderneming nu net dat het niet aan jou is om te bepalen hoe de ervaring je verandert.
'Ruimte innemen' is een frase die zich in dezelfde lade als 'je uitspreken' bevindt: heel waar, en als kreet ook helemaal uitgehold. Toch is het, zoals ook Alsadir betoogt, subversief om te weten wat het mogelijk kan betekenen en er vervolgens naar te handelen. Er bestaat zoiets als culturele schaamte, maar ingezoomd is iedere vorm van schaamte ten diepste persoonlijk. Voor moed geldt hetzelfde. Jeanne d'Arc bleef tot het einde trouw aan haar overtuiging te zijn gezonden door God. Gisèle Pelicot claimde een plaats in haar eigen leven, op de plek waar zich eerder alleen een zwart gat had bevonden. Angela Merkel bleef haar eigen spiegelbeeld verdragen.
Iedereen weet hoe het voelt om ergens voor te zwichten, omdat iedereen het wel eens, of honderd keer per dag, doet. Het is de kunst te weten wanneer zwichten een vorm van zelfontkenning wordt, en de moed te vinden om weer met jezelf te leven - je rode neus op te zetten, je publiek te vinden.