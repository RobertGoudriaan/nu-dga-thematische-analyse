Speldenprikken in het landschap De radicale genegenheid van Jules van den Langenberg

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
29 augustus 2024
Sinds 2021 werken Jules van den Langenberg en twee andere curatoren aan Ornamenta 2024. Hun concept was om als buitenstaanders kennis te maken met de streek, om van daaruit te werken. 'De provincie is ons atelier.'
'Sie waren so anders.Willem droeg een korte broek, Jules had gouden schoenen en Katharina lange losse grijze haren. Dat valt op bij bijeenkomsten van de gemeenteraad van Pforzheim', vertelt Eleni Engeser. De kunsthistoricus is sinds 2019 curator van het Stadtmuseum van diezelfde stad. Engeser was vanuit haar functie ook lid van de 'Ornamenta-taskforce', de commissie die samen met nog meer belanghebbenden in 2021 de selectiecommissie vormde voor het curatorenteam van de komende Ornamenta. Ze kozen Jules van den Langenberg (Noord-Brabant, 1988), Willem Schenk (Nijmegen, 1990) en Katharina Wahl (Erlenbach, 1977) uiteindelijk niet vanwege hun kleding, leeftijd of afkomst, maar het was wel belangrijk dat ze van buiten kwamen. Op de eerste foto van het nieuwe curatorenteam zijn hun gezichten in rook gehuld. 'Heel irritant' vonden de medewerkers dat. Maar de curatoren hielden voet bij stuk.
Van den Langenberg vertelt later dat hij op dat moment weinig Duits verstond. Dat is na drieënhalf jaar Ornamenta wel anders. Maar opvallende kleding zet hij nog steeds wel in wanneer het belangrijk is om indruk te maken en zo dingen voor elkaar te krijgen. Hij heeft ons gevraagd langs te komen en vervolgens te schrijven over de overwegingen en problemen bij het maken van zo'n regionale kunstmanifestatie in het algemeen, en over het beeldende-kunstgedeelte van Ornamenta in het bijzonder. 'Woorden geven aan het werk' noemt hij het zelf. Twee volle dagen rijden we rond in het heuvelachtige landschap. Soms door de donkere dennenbossen en langs de historische vakwerkhuizen die je bij de naamSchwarzwaldverwacht, soms ook in minder pittoreske omgevingen. Vaak ontmoeten we kunstenaars, lokale curatoren en andere betrokkenen. En soms zien we kunst - al is dat minder vaak dan je zou verwachten.
We beginnen in het stadsarchief van Pforzheim. In 1989 vond de eerste Ornamenta plaats, een tentoonstelling met een uitgebreid randprogramma die precies vijftig dagen zou duren. Niet toevallig was dat precies de helft van de duur van de kunstmanifestatie die na de oorlog het slaperige stadje Kassel op de kaart had weten te zetten, de Documenta. Op de voorpagina van dePforzheimer Zeitungvan 30 september 1989 staat prominent een foto van de openingsceremonie. Er staat bij dat er 2300 mensen aanwezig waren, waaronder de minister-president van de deelstaat Baden-Württemberg, waar Pforzheim ligt. Direct eronder staat een nieuwsbericht over 2700 vluchtelingen uit de ddr die in Praag onderdak zochten bij de Duitse ambassade, in de hoop naar het Westen te kunnen. Nog diezelfde avond zou Hans-Dietrich Genscher, de West-Duitse minister van Buitenlandse Zaken, vanaf een balkon in Praag de vluchtelingen beloven dat ze het land mochten verlaten. Nog geen anderhalve maand later viel de Muur.
Over zulke politieke ontwikkelingen ging het niet bij Ornamenta in 1989. Het was in de eerste plaats een tentoonstelling met kunst van sieraadontwerpers, oftewel'Internationale Schmuckkunst'.De stad Pforzheim staat sinds de achttiende eeuw bekend om het produceren van betaalbare sieraden voor een groot publiek, dat moest nu een nieuwe impuls krijgen. De ondernemers betaalden mee. Zo'n tachtig internationale kunstenaars toonden er hun werk, meer dan een dozijn uit Nederland. De curatoren maakten het concept breder dan alleen gewone sieraden. Claude Lévi-Strauss schreef in de catalogus een beschouwing waarin de antropoloog terugging naar het gebruik van sieraden in goud en koper door de oermens. Om de persoonlijke verhouding tot sieraden te benadrukken, maar vooral om extra publiciteit te genereren, droegen sommige kunstenaars desgevraagd een sieraad op aan een 'Prominente' - bekende Duitsers en een Nederlander. Naast mensen als Steffi Graf en Klaus Maria Brandauer kreeg ook choreograaf Hans van Manen een sieraad: Gijs Bakker maakte een broche waarin hij een foto had verwerkt van een zwarte man die zijn tong uitsteekt.
Er zijn weinig overeenkomsten tussen die eerste editie in 1989 en de huidige Ornamenta, behalve misschien de behoefte de stad op de kaart te zetten. Pforzheim zocht een curator of curatorenteam om Ornamenta opnieuw inhoud te geven. In wollige bewoordingen stond het in de vacature. Ornamenta moest een 'krakend uitroepteken' worden op de kaart, waarmee de stad en de regio zich als sterk merk konden ontwikkelen. Innovatief, interdisciplinair, en'zukunftsoffen', open voor de toekomst. Sieraden, vormgeving en vernieuwing én kunst. Traditie én nieuw. Met ruimte voor sociale verandering en culturele transformatie.
'We zagen de oproep en we dachten:dit is waanzin. Het was zo uitgebreid en dorstig.' Van den Langenberg heeft in het Monbachtal een koele plek uitgekozen voor een langer gesprek. In een bos dat doet denken aan een schilderij van Caspar David Friedrich, met een wandelpad langs een verkoelende beek. 'Katharina stuurde mij de oproep door', vertelt hij. Wahl en hij kenden elkaar uit Rotterdam, waar zij als ontwerper had gewerkt. Het was coronatijd; Van den Langenberg zat in Athene en kreeg vanwege de lockdowns nauwelijks iets voor elkaar. Dit leek een opening. Cultureel strateeg en goede vriend Willem Schenk was ook in Athene. Ze besloten zich als drietal voor te stellen. 'Met z'n tweeën ben je namelijk nog een duo, met z'n drieën ben je een groep. En in Duitsland werken ze ook bij de lokale overheden vaak met bijvoorbeeld drie burgemeesters.'
Het belangrijkste aspect van het voorstel was dat de curatoren een werkwijze aanboden in plaats van een thema. 'Drie jaar lang wilden we elke maand een week ergens in het Zwarte Woud doorbrengen. Om kennis te maken met de streek en de mensen. Op basis van wat we daar tegenkwamen, de mensen die we spraken en de dingen die we zagen, zouden we onderwerpen kiezen waar wij en de kunstenaars iets mee zouden kunnen.'
Juist het idee dat in principe iedereen invloed kon hebben op de uitkomst, sprak de commissieleden aan. Tegelijkertijd was het een gok: er was geen garantie dat het zou aanslaan. Maar het concept van de verkenningsweken ter plaatse bleek goed te werken. 'We hebben overal gezeten: van alpaca-boerderijen tot privéwoningen. De bevolking van deze regio is behoorlijk divers, en lang niet iedereen stond meteen te springen toen we ons plan aankondigden. Maar ik geloof dat je door dicht bij elkaar te zijn en radicale genegenheid te tonen ook nader tot elkaar en tot nieuwe dingen kunt komen.'
Op de plekken waar Van den Langenberg eerder verbleef, wordt hij hartelijk begroet. Hij ervoer een groot verschil in de houding tegenover hedendaagse kunst tussen Duitsland en Nederland. Bij de Poldertriënnale, de kunstmanifestatie die hij samen met Rianne Makkink en Willem Schenk in 2020 in Nederland begon, was er grote weerstand. Het doel was toen, zoals ze zelf zeggen, het tonen, bespreken, uitproberen en initiëren van ideeën en bijeenkomsten over de schuivende verhoudingen tussen stad en platteland. Maar toen ze in 2022 met drie feministische kunstenaars een bloemencorsowagen maakten in Sint Jansklooster, een dorp in de Noordoostpolder waar nog nooit iemand van buiten een wagen had gemaakt, stuitten ze op veel kritiek.
Dat gaat hier anders. Een van de redenen is volgens Van den Langenberg de aanwezigheid van de Kunstverein, verenigingen van betrokken burgers, verspreid over heel Duitsland, die hedendaagse kunst een warm hart toedragen en lezingen en tentoonstellingen organiseren. 'In Duitsland gaat het minder over verantwoorden en meer over vragen stellen. Hier is de omgang met kunst dankzij de traditie van de Kunstverein veel beter ingebed. Mensen stellen hier vragen uit leergierigheid.'
Op zijn laptop toont hij me voorbeelden van kunst en projecten die als voorbeeld dienen voor zijn curatorschap. Hij noemt kunstenaar Yvonne Dröge Wendel, die in 1992 met een kast van de firma Wendel is getrouwd. 'Dat gaat niet alleen over de schoonheid van het voorwerp, maar ook over de houding tegenover het voorwerp. Het gaat om het relationele. In het geval van Ornamenta is de provincie ons atelier.'
Ik moet denken aan een naam die tijdens mijn studie vaak werd genoemd, die van Nicolas Bourriaud, een Franse curator, onder andere van het Palais de Tokyo, die in 2001 de tekstEsthétique relationnellepubliceerde: een compacte en complexe tekst waarin hij constateerde dat veel kunst in de jaren negentig interactie met het publiek vereiste. Gabriel Orozco hing in 1993 een hangmat op in de tuin van het MoMA, en Rirkrit Tiravanija liet bij de Biënnale van Venetië van datzelfde jaar de bezoekers instantsoep maken en eten. 'Kunst is een ontmoetingsplaats', schreef Bourriaud. Het ging nog vaak over kunstwerken in ruimtes waar je kunst verwacht, dus in musea of in de directe omgeving daarvan: de ruimte die in de kunstwereld wordt aangeduid alsthe white cube.
In het concept van deze Ornamenta,en in de werkwijze van Van den Langenberg in het bijzonder, gaat het nadrukkelijk minder over die kunstruimtes.No White Cubes in the Black Forest: Ornamenta 2024-2021is de titel van de catalogus die nog in ontwikkeling is. In tegenstelling tot de meeste biënnales en documenta's geeft de organisatie ook op de website bewust geen lijst van deelnemende kunstenaars. In plaats daarvan bedachten de curatoren na hun reis door het Zwarte Woud vijf namen van gemeenschappen,'Gemeindes',waarvan je op verschillende plekken in de regio uitingen zou zien. Zo legtBad Databrunneen verband tussen de badcultuur en de digitale stress, en komen taboes en hergebruik samen in deSchmutzige Ecke- letterlijk: vieze hoek. En bij hetInhalatoriumgingen de vaste bezoekers van een van de vele shishalounges in Pforzheim in gesprek met de directie van het museum.
Terwijl de organisatie van Ornamenta 1 een voorkeur had voor gevestigde namen, nodigt Van den Langenberg bewust kunstenaars uit die tussen de vijf en vijftien jaar een zelfstandige kunstpraktijk hebben. 'Voor pas afgestudeerde kunstenaars is voldoende aanbod. Maar na drie tot vijf jaar zijn de fondsen en journalistieke aandacht weg, en is het aan de markt en de kunstenaar zelf. Dat is waar ik als curator een rol kan spelen. Het is voor de deelnemende kunstenaars vaak het eerste permanente kunstwerk, en het onderhandelen daarover kan een intensief proces zijn, maar ook leerzaam. De optie dat het niet door zal gaan is er simpelweg niet.'
Van den Langenberg was al vroeg geïnteresseerd in talentontwikkeling. Tijdens zijn studie industriële vormgeving in Eindhoven liep hij veel stages: bij tendensvoorspeller Lidewij Edelkoort, bij galerist Thomas Eyck en bij Jurgen Bey, op dat moment directeur van het Sandberg Instituut, het masteronderwijs van de Gerrit Rietveld Academie. 'En daarbij heb ik me vooral gericht op de vraag: hoe kun je een leven lang gevoelige mensen bij je houden en bijzondere posities geven? Dat kan in een museum, maar ook in de openbare ruimte of in een film. Het gaat daarbij om het blootleggen van gevoelens. Ik ben niet geïnteresseerd in hetschmucken der Welt.'
Het curatorenteam had vanaf het begin een taakverdeling: Schenk bracht vormgevers, modeontwerpers en sieradenmakers in contact met lokale ondernemers en bedrijven voor nieuwe producten en bijvoorbeeld de tentoonstellingSolartal,waarin de zon centraal staat. Wahl legde contact met clubs, verenigingen en scholen, en bedacht met jonge geëngageerde makers en denkers projecten waarmee het contact met de omgeving zou kunnen veranderen. Zoals een waterbar en een podcast waarmee in de heilzame grotten van Neubulach de shishacultuur in verband wordt gebracht met lokale tradities. En Van den Langenberg werkte 'in tandem' met kunstenaars aan nieuwe werken in de regio, met als zichtbaar resultaatInverted Paradisevan Spazio Cura enHaug,de regenboogfontein van Veronika Sedlmair en Brynjar Sigurðarson.
Die drie kunstenaars kent de curator al langere tijd. De samenwerking gaat voor Van den Langenberg verder dan het bedenken en begeleiden van een tentoonstelling of nieuw kunstwerk. Hij schrijft een boek over de relatie tussen curator en kunstenaar: hoe de twee elkaar in de loop der tijd kunnen corrigeren, bijsturen en stimuleren. Ook in het curatorenhuis is die lange relatie aanwezig. In een negentiende-eeuwse villa in Hirsau, een dorpje ten zuiden van Pforzheim, kunnen kunstenaars, curatoren en journalisten op uitnodiging van het Ornamenta-team overnachten. De etage is grotendeels gevuld met kunst en meubels uit de privéverzameling van Van den Langenberg. Er hangt bijvoorbeeld een donker schilderij van Wouter Paijmans, of beter gezegd een textielwerk waarbij leer als reliëf een afbeelding maakt. Met Paijmans maakte Van den Langenberg in 2020 de tentoonstelingC van confectiein Gent. Er waren sculpturen van textiel en schilderijen te zien. In de alfabetisch opgestelde aankondiging is de v van 'verflucht, verzamelen, vriendschap', en staat er dat de curator en de kunstenaar op dat moment al vijf jaar samenwerken.
Er is werk van George Mazari, een beeldhouwer die in 2021 afstudeerde aan het Sandberg Instituut, waaraan Van den Langenberg sinds 2017 als curator van het zogeheten 'Public Sandberg'-programma verbonden was. Hij verzorgde onder andere de publicatie over de afstuderende kunstenaars: boeken waarin de kunstenaars niet naar discipline zijn geordend, maar bijvoorbeeld naar geboorteplaats of de titel van het afstudeerwerk. Externe schrijvers en kunstenaars werden vervolgens uitgenodigd om over een cluster van vijf of zes opeenvolgende kunstenaars een tekst te schrijven om tot nieuwe inzichten te komen.
De meest in het oog springende meubels zijn twee zogenaamde Oorstoelen van de Nederlandse ontwerper Jurgen Bey. Het zijn fauteuils met een rugleuning die naar voren buigt en zo een half afgesloten ruimte maakt voor degene die erin zit. Bey maakte de stoelen in 2002 voor de receptie van verzekeraar Interpolis in Tilburg, inmiddels is het ontwerp een klassieker. Het zijn stoelen waarin je je makkelijk kunt afsluiten voor geluid en stoorzenders uit de omgeving. Maar als je er twee tegenover elkaar zet, zoals hier, heb je juist een ideale ruimte om een gesprek te voeren.
Een deel van de kunstwerkenen manifestaties van Ornamenta 2024 is niet meer te zien, de interactie met het publiek begon immers al in 2021. Op de website van Ornamenta staan foto's van de bijeenkomsten. Van den Langenberg noemt bijvoorbeeld de presentatie van het werk van kunstenaar Özgür Kar in november 2021. In de Liebfrauenkirche in Lienzingen, een laatgotische kerk met een spectaculair plafond, was op een zes meter breed scherm zijn werkGood Nightte zien. Het toont een liggend skelet dat zingt, behoorlijk gewaagd in een kerk. Maar het viel goed in de smaak, vertelt hij. 'Daar hebben we veel vertrouwen mee gewonnen.' En met dat vertrouwen was er ruimte voor meer.
Niet altijd ging het zo goed. Zo toonden de curatoren in september 2021 in de Kommunales Kino naast een film over de in Pforzheim populaire praktijk van het 'autotunen' - het aanpassen van auto's - ook de filmNight Soil: Economy of Lovevan Melanie Bonajo. In de film uit 2016 portretteert Bonajo een groep sekswerkers in Brooklyn die ideeën over intimiteit opschudden, en daarbij is veel naakt te zien. 'Bij het begin van de film zaten er tweehonderd mensen in de bioscoop, aan het eind honderdzestig', vertelt Van den Langenberg. 'Daar zijn we toen wel wat steun verloren. Maar het jaar erop kregen we toch ook telefoontjes van mensen die zagen dat Bonajo's werk te zien was op de Biënnale van Venetië, en dat ze dankzij ons die naam kenden.'
Het is volgens Van den Langenbergeen misvatting dat je als curator in de eerste plaats het publiek tevreden moet stellen. Het gaat hem om 'acupunctuur': bewuste speldenprikken op plekken waarvan je weet dat er ergens in het lichaam - in dit geval de regio, en soms misschien nog verder - een verruimend effect zal zijn. Het gaat hem ook om procesmatig werken, met liefst een zo open mogelijk tentoonstellingsmodel. Voorbeelden en referenties vindt hij in Kunsthal Gent, de h3h biënnale in Oosterhout en de meest recente Biennale Gherdëina in de Dolomieten. Op de Sharjah Architecture Triennial zag hij in 2019 de filmO Horizonvan The Otolith Group, over hoe de menselijke activiteit de belangrijkste veranderingen in het klimaat veroorzaakt. De film maakte grote indruk, mede doordat hij de film zag in een duinlandschap, na een hobbelige busrit van een uur. 'Een goede biënnale is als een goede voorouder', aldus Van den Langenberg. 'Een voorouder die onderhuids veel invloed heeft maar tegen wie je je ook wil afzetten.'
Hoewel de commerciële kunsthandel veel profijt heeft van grote internationale biënnales zoals die in Venetië, Kassel en Gwangju, hebben dergelijke 'kunstfestivals' ook politieke en maatschappelijke betekenis. Voor de ontwikkeling - promotie - van de deelnemende kunstenaars, maar ook voor de kunstwereld. Dat de politieke betekenis ook complex kan zijn, bewijst de huidige crisis rondom de Documenta in Kassel. Na beschuldigingen van antisemitisme, racisme en moslimhaat bij de editie van 2022 en het vertrek van de volledige sollicitatiecommissie voor de curator(en) van de volgende editie is de toekomst van het instituut onzeker.
Van dergelijke strubbelingenis bij Ornamenta voor zover bekend geen sprake. De NederlandseLockerheit,losheid, is soms moeilijk te rijmen met de van huis uit wat stuggere Zwaben. Van den Langenberg noemt het mild 'het land van de kleine stappen', waar veel mogelijk is zolang je maar voet bij stuk houdt en bereid bent veel te praten. We ontmoeten Eleni Engeser, de curator van het Stadtmuseum, die eerder al even aan het woord kwam. Ze is waarschijnlijk de jongste ambtenaar van Pforzheim die zo direct met Ornamenta heeft samengewerkt. Ze is ook de eerste die de tentoonstellingen in het Stadtmuseum als persoonlijke verantwoordelijkheid kreeg; tot dan toe was het iets wat ambtenaren van de cultuurwethouder er een beetje bij deden. Ze begon midden in coronatijd met haar werk en had in de zomer van 2022 ruimte voor een tentoonstelling. Zo kwam het dat het team van Ornamenta er toen al een indruk kon geven van de plannen voor 2024.
'Voor de tijdelijke tentoonstellingen is een aparte ruimte beschikbaar', vertelt Engeser. 'Maar de curatoren van Ornamenta hadden grotere plannen: ze wilden ook aanvullingen doen bij de vaste collectiepresentatie. Die was sinds het begin van de jaren tachtig amper veranderd, dus daar was wel het een en ander mogelijk.' In het depot van het museum vonden de curatoren voorwerpen die de museummedewerkers niet eerder zagen als objecten voor in het museum. 'Ze kozen bijvoorbeeld een papieren vuilniszak van de stad Pforzheim uit de jaren vijftig. De aanwijzingen over wat je wel en niet in die zak mocht doen staat er in drie talen op: het Duits, het Italiaans en het Spaans. Daarmee wordt meteen duidelijk welke talen er op dat moment in de stad klonken.'
Voor een stad met een opvallend hoog percentage inwoners met een migratie-achtergrond lijkt zo'n inzicht belangrijk. Het doet denken aan de projecten die het Amsterdam Museum de afgelopen jaren heeft georganiseerd, waarbij nadrukkelijk verhalen en voorwerpen uit alle stadswijken en van mensen met verschillende achtergronden worden verzameld. Voor Engeser werkte de benadering verfrissend: 'Het hielp ons anders te kijken naar onze eigen collectie.Es hat unsere Sehgewohnheit geändert.'
Ook voor de Nederlandse curator werd iets duidelijk: 'Vanwege de nadruk in de stad op deSchmuck-productie was het meeste geld altijd naar het Schmuckmuseum gegaan. Vanaf dat moment wisten we zeker dat we, als we werkelijk iets wilden bereiken met Ornamenta, het buiten de museummuren moesten zoeken.'
Veel van de activiteiten en kunstwerkendie ontstaan of bedacht zijn in het kader van deze editie van Ornamenta, zijn en blijven onzichtbaar. In de samenvatting die de gemeenteraad in 2021 maakte van het plan van de curatoren, staat dat veertigduizend bezoekers naar Pforzheim en de omgeving zullen komen en daar drie dagen lang aan het leven hier deelnemen. Of die aantallen gehaald worden, of de gekozen invulling een succes is - daarover is nog geen overeenstemming met de gemeente.
Volgens Van den Langenberg zou een directe samenwerking met de musea in Stuttgart, Baden-Baden en Karlsruhe Ornamenta meer aanzien kunnen geven, en programma-onderdelen tussen de vaak over het hoofd geziene gebieden daartussen relevanter maken. Toen ze het concept ontwikkelden, in het voorjaar van 2021, was het idee dat mensen na de coronapandemie anders zouden gaan reizen. Een onbekend gebied, zo centraal in Europa, dat móest wel veel reizigers trekken. Dat lijkt anders uit te pakken.
Een ding heeft Ornamenta alvast weten te bereiken. Vaak hangt er mist tussen de bomen van het Zwarte Woud. Na de kennismaking met de kunst en de beelden is het moeilijk die mist nog te zien zonder te denken aan de shishalounges in de stad, en aan die drie curatoren die ondanks het onbegrip met hun hoofd in de rook bleven hangen.
Karolina Sobel | Özgür Kar, Good Night, 2021