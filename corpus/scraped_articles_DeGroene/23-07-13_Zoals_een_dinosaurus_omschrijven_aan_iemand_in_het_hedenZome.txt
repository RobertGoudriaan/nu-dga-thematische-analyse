Zoals een dinosaurus omschrijven aan iemand in het heden Zomerverhaal

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
13 juli 2023
De automatischevoerbak deelde een nieuwe portie uit. De kat, die op het geluid van de machine getraind was, snelde onmiddellijk de keuken in en zwenkte daarbij met zijn achterlijf tegen de deurpost. Het deerde het beest niets. Hij rende gewoon verder, de verzadiging tegemoet.
'Wist je dat toxoplasmose nooit helemaal weggaat', zei Saar. 'Je blijft altijd een beetje te veel van katten houden.'
Saar was twee maanden geleden bij Patrick komen wonen. Patrick had een losstaand huis met drie slaapkamers en een grote zolder. Als je boodschappen wilde doen moest je er wel voor in de auto stappen, maar dat maakte Patrick niet uit. Saar moest er nog een beetje aan wennen. Ze had Patrick een jaar geleden leren kennen op een forum voor alleenstaande ouders. Ergens was dat opmerkelijk, omdat Patrick geen kinderen had en Saar getrouwd was met de vader van haar dochter. Samen vormden ze dus welgeteld één alleenstaande ouder. Maar er waren geen specifieke eisen om lid te worden van het forum en dus deden ze niets verkeerd.
Saar vond het leuk om uitgebreide reacties te schrijven op andermans topics. Het gaf haar een kick om andere mensen advies te geven, en dan vooral op basis van haar eigen ervaringen. Al die wijsheid had ze niet van nature. Saar had er behoorlijk voor moeten lijden, en ze vond het troostend dat de nare dingen die ze had meegemaakt nog ergens goed voor waren. Op een avond had Patrick een van Saars reacties gelezen en daarna op haar profiel geklikt. Hij had haar postgeschiedenis uitgeplozen en tussen de regeltjes haar biografie gelezen. Saar leek hem een opwindend persoon. Hij besloot om haar een privé-bericht te sturen en zo raakten ze aan de praat. Het klikte. Ze bleken ook nog eens in hetzelfde deel van het land te wonen, en tegen het einde van de avond - zo gaat dat - hadden ze telefoonnummers uitgewisseld. Het was het begin van een spannend nieuw geheim, in elk geval voor Saar. Ze was nooit eerder vreemdgegaan, alhoewel chatten wellicht nog geen vreemdgaan is. Na drie maanden epistolair contact vroeg Patrick of ze elkaar in levenden lijve konden zien. Dat wilde Saar wel.
Een erg romantische date werd het niet. Om geen argwaan te wekken stond Saar erop om elkaar overdag te ontmoeten, in de cafetaria van het lokale ziekenhuis. Kleine kans dat ze hier een bekende zouden tegenkomen, althans, dat had Saar maar afgeklopt - zul je net zien dat haar man uitgerekend vandaag een been brak. Maar haar man werd gespaard, op fysiek vlak, tenminste. En Patrick was in het echt net zo lang als hij online had gezegd. De cappuccino die ze bestelden was lekker, en ondanks de omstandigheden van hun ontmoeting was het een bijzonder gezellig gesprek geworden. Ze hadden het over de drukte op de weg naar het ziekenhuis en, later, over hun leven. Na zijn tweede cappuccino had Patrick haar hand vastgehouden. Tegen drieën, toen Saar weer naar huis moest, kocht Patrick een hartvormige ballon voor haar in de ziekenhuiskiosk. Onderweg terug dobberde de ballon over de achterbank van haar auto. Ze moest oppassen bij het in- en uitstappen en de ramen goed dichthouden, want anders vloog de ballon misschien weg. Saar kon wel gillen. Ze voelde van alles, allemaal nieuwe, bedreigende dingen.
Bij het afscheid hadden zij en Patrick elkaar niet gezoend, maar toen Saar eenmaal thuis was schreef ze hem meteen dat dat een fout was geweest. Dat vond Patrick ook. Ze appten elkaar tot in diep in de nacht, Saar moest haar telefoon onder de deken houden zodat Jeroen, haar man, niets doorkreeg. Ze moest en zou Patrick zo snel mogelijk weer zien, en dat gebeurde. Het volgende weekend troffen ze elkaar in een aftandse Mercure, waar het eerdere gebrek aan zoenen ruim werd gecompenseerd. In de weken die volgden werd het hotel een vaste basis voor hen. Maar toen Saar een keer een fles bubbels op de kamer bestelde, en deze per ongeluk met haar gedeelde pinpas afrekende, werd ze nerveus. Misschien was het Mercure toch niet neutraal genoeg. Patrick maakte zich nergens druk om. En als Saar niet meer naar het hotel wilde, dan kwam ze toch gewoon bij hem langs?
Een half jaar laterzei Saar tegen Jeroen dat ze een scheiding wilde. En dat hij niets verkeerds had gedaan, maar dat ze zelf een nieuw iemand had ontmoet - iemand die haar dingen liet voelen die Jeroen nooit bij haar teweeg had gebracht. Dat viel niet goed bij Jeroen. Hij zei dat Saar niet bij hem weg mocht en dat als ze dat wel deed, hij haar in het gezicht zou slaan tot ze eruitzag als een golem. Dat was, zo bleek later, goed nieuws: het dreigement van Jeroen was zodanig verontrustend dat de rechter geen schroom had om Saar onmiddellijk de volledige voogdij over hun dochter te geven. En zo kwam het dat Saar en Nadine bij Patrick kwamen te wonen.
Eerst was het nog heel leuk, aldus Patrick. Hij en Saar deden het twee, soms wel drie keer per dag: op bed, op de keukentafel, op het matras op zolder. Maar Nadine was een groot kind, ze was al zestien en bezig met haar eindexamens. Die eerste maand dat zij en Saar bij Patrick woonden, was het kind amper thuis en dit beviel Patrick goed. Maar sinds Nadine haar examens achter de rug had, zat ze de hele dag thuis op de bank naar haar telefoon te kijken. Soms ging ze even de tuin in om een sigaret te roken, en dat was het dan. Het viel Patrick ook op dat Saar veel meer aandacht voor haar dochter had dan voor hem. 's Avonds zaten ze vaak aan de keukentafel te praten over van alles, en dan kreeg Patrick er geen woord tussen. Dit was niet wat hij in gedachten had gehad. Nee, dit was helemaal niet waar hij zijn huis voor had opengesteld.
Patrick maakte een nieuw account aan op het forum voor alleenstaande ouders. Binnen een week ontmoette hij daar Angela, een jongere vrouw
die in de stad woonde. Vrouwen van die leeftijd zijn progressief, dacht Patrick, de waarheid kon zij vast wel aan. Hij schreef Angela dat hij een man was die uit liefdadigheid een alleenstaande moeder in huis had genomen. Maar het kind in kwestie was een moeilijke tante die zichzelf een soort prinses waande. Haar moeder was doodsbang dat ze haar dochter voorgoed getraumatiseerd had met de vijandige scheiding van haar vader, en ontfermde zich nu over het meisje als een bemoeizuchtige non. Voor Patrick leek er amper nog ruimte te zijn in Saars gedachten. Alleen zijn kat, Poekie, keek nog naar hem om - alhoewel die aandacht ook aanzienlijk minder was geworden sinds hij die verdomde voermachine in huis had gehaald. Oorspronkelijk had Patrick het apparaat gekocht zodat hij Saar urenlang in het Mercure kon nemen, zonder enige zorgen over het bloedsuikergehalte van Poekie. De eerste keer dat Patrick laat thuiskwam van een ontmoeting met Saar, stond Poekie zo wanhopig bij de deur te mekkeren dat Patrick zich schuldig voelde over zijn driften. Nooit weer zou hij zijn lieve poezemans zo tekortdoen. En zo kwam die voermachine ervan. Tegenwoordig haatte Patrick het ding. Het was een overblijfsel van de tijd waarin hij nog schaamteloos aan zijn trekken kon komen, een tijd die nu niet meer bestond. Vorige week, toen Nadine even de deur uit was, probeerde Patrick zijn hand in de broek van Saar te steken. Die kon hij er prompt weer uit vandaan halen. 'Ben je gek', zei Saar tegen hem. 'Nadine kan elk moment weer thuiskomen.'
'Het is om droevig van te worden', schreef Patrick aan Angela. Heel, heel droevig.
'Tja', schreef Angela terug. 'Het is nu eenmaal haar dochter. Had je dat niet eerder kunnen bedenken? Een kind komt altijd op de eerste plek. Als je wat meer tijd op dit forum had doorgebracht, dan had je dat wel geweten.'
Zelf had Angela een zoontje van vier. Zijn naam was Denzel. Hij zat op de kleuterschool en had net kippen leren schilderen met zijn handen. In elk object dat hij vasthield zag Denzel nu een potentiële kip. Denzel was een lieve, maar ook eigenaardige jongen. Zo liep hij continu op zijn tenen. Hij weigerde om bij het lopen zijn volledige voet te gebruiken, hij bewoog door het leven als een paard. Een klein, onaangepast paard, dat midden in een gesprek soms spontaan begon te poepen, en dat doodsbang was voor motten en vlinders. Van nachtlampjes moest hij niets weten omdat het licht insecten aantrok. Maar voor het donker was Denzel ook bang, en dus moest Angela elke nacht het ganglicht aan laten en daarmee haar eigen nachtrust opofferen: ze was heel gevoelig voor licht.
Sinds Denzel naar de kleuterschool ging, probeerde Angela naarstig om hem zindelijk te krijgen. Hij was het laatste kind in de groep dat zich niet bewust leek van zijn eigen aandrang, en Angela begon aardig radeloos te worden. Ze had een plastic zitje voor Denzel gekocht dat over de toiletpot paste, met een bijpassend opstapje erbij zodat hij zelfstandig op de pot kon klimmen. Maar Denzel hield niet van naar het toilet gaan. Hij vond het een verspilling van zijn tijd, die hij liever besteedde aan het filosoferen over stopcontacten en de geluiden die de cv-ketel maakte. Een keer, toen Angela hem dwong om op het toilet te blijven totdat hij daar gepoept had, had het kind geprotesteerd door zijn blik strak op het plafond te houden, weg van de smekende ogen van zijn moeder. Hij had naar de insectenlijkjes in de plafonnière gewezen en gezegd: 'Kijk, mama, allemaal dood.'
Angela zou Denzel honderd keer verkiezen boven welke man dan ook. Maar dat hield niet in dat ze niet graag een man in huis zou willen hebben. Het was vermoeiend om alleen te zijn en om nooit eens te kunnen ontspannen met een leeftijdsgenoot. Met Denzel was het heel gezellig, daar niet van, maar soms wilde Angela geen pedagogisch masker hoeven dragen. Ze wilde ook wel een keer een dom televisieprogramma kijken en er dan nog dommere grapjes over maken met iemand die haar begreep. Iemand met wie ze goed kon praten.
Patrick was dan wel geen leeftijdsgenoot, hij was wel geïnteresseerd in Angela. En dat Denzel pas vier was, dat beviel hem wel. Ook de vermelding van het woord 'kleuterschool', dat een externe locatie voor het kind suggereerde, klonk hem goed in de oren. Het beloofde de mogelijkheid tot intimiteit - hetzelfde soort dat hij bij Saar niet meer kon krijgen. Als Angela interesse had, schreef Patrick, dan wilde hij haar wel een keer ontmoeten. Gewoon overdag, op een neutrale plek. In de cafetaria van het lokale ziekenhuis, bijvoorbeeld.
Voor Angela kocht Patrick een ballon in de vorm van een kikker. Thuis zei Angela niet waar hij vandaan kwam, maar bij Denzel was de ballon een groot succes. Hij stond erop om ermee in bed te slapen alsof het een knuffel was. Saar en Nadine hadden niet eens door dat Patrick de deur uit was geweest. Ze waren naar de film die dag, naar een ruimtedrama dat vijf sterren in de krant had gekregen. De film duurde bijna drie uur. Voor het eerst in twee maanden was de automatische voerbak van Poekie daadwerkelijk nodig.
Op een bloghad Patrick gelezen dat je met helium de meest pijnvrije dood sterft. Of ja, dat je door een overdosis helium de minst pijnlijke dood sterft - wat natuurlijk iets anders is dan pijnvrij.
Enkele dagen geleden was het uitgekomen, dat van hem en Angela. Het was zijn eigen schuld. Hij had, na hun laatste gesprek, zijn laptop dichtgeklapt zonder eerst het chatscherm weg te klikken. Bij wijze van goedenacht had Angela een foto van haar borsten - haar blote borsten - naar Patrick gestuurd. En inderdaad, Patrick had goed geslapen. Van die nachtrust bleef weinig over toen Saar nog voor het ontbijt gillend voor zijn neus stond. Ze had de laptop van Patrick opengeklapt, ze wilde opzoeken of het goed strandweer werd, maar in plaats van temperaturen en windrichtingen had Saar twee blote borsten gezien. En een chatgeschiedenis die wekenlang terugging en bolstond van de naaktfoto's en seksuele toespelingen. Dat Patrick met andere vrouwen chatte, dat was één ding. Maar toen Saar tussen de gedeelde afbeeldingen ook boekingsbevestigingen van het Mercure vond, knapte er iets. Nadine stond in de keuken kaas te raspen voor een tosti. Na het lezen van de chatberichten stuurde Saar haar de deur uit. 'Ga wat voor jezelf doen', zei ze. 'Het is hier niet veilig. Dit huist barst uit zijn voegen met bedrog!' Patrick was toen al wakker. Vanuit het slaapkamerraam kon hij Nadine de polder in zien lopen, een pakje sigaretten in de hand. 'Als je voor dat wijf kiest, en niet voor mij, dan gooi ik mezelf van de trap af', zei Saar. 'Hoor je wat ik zeg?'
Daar had Patrick niet van terug. Wat zeg je op zoiets, wat kun je überhaupt zeggen? Ze meende het vast niet echt. Maar als Saar zo nodig dood moest van zichzelf, dan was dat wel een snelle oplossing voor zijn problemen. Patrick vond het best zielig dat Saar zich zo voelde, heus wel. Maar hij ging nu niet een of andere toezegging doen puur omdat Saar met iets heftigs dreigde. Mooi niet. Ze mocht blij zijn dat ze bij hem mocht wonen, met die dochter van haar.
'En de kat, die neem ik mee', zei Saar, toen ze merkte dat haar dreigement geen indruk maakte. 'Let op mijn woorden, Patrick. Een pilletje in de leverworst en weg zijn we.'
Kun je je dochter niet meenemen, dacht Patrick, maar hij zei het niet hardop.
'Ik meen het, Patrick! Kies voor mij!' Tegen zijn wil in hing Patrick later die dag aan de telefoon met Angela. Hij kon haar niet meer zien, zei hij, hij moest thuis het een en ander oplossen.Rotwijf!gilde Saar nog door het huis, maar Patrick was op tijd naar zolder gegaan en had het trapluik achter zich dichtgetrokken.
Ongeveer een maand later, op een dinsdag, kwam Patrick thuis van zijn werk. Het was een drukke, maar goede dag geweest. Een klus die al heel lang liep had hij eindelijk afgerond, en tussendoor had hij ook nog twee nieuwe klanten binnengehaald. Zo productief als dit voelde hij zich tegenwoordig maar zelden. Saar wilde hem niet meer aanraken sinds het Angela-incident. En Nadine wilde hem niet meer aankijken, omdat Saar haar had verteld dat Patrick stiekem naar dierenporno keek. Dat leek Saar een minder aanstootgevende verklaring voor de ruzie die ochtend, alhoewel Patrick de waarheid een stuk onschuldiger vond. Thuis was het, met andere woorden, niet bepaald een gezellige boel. Met een beetje geluk kon Patrick vanavond in stilte een film kijken.
Bij thuiskomst stond Poekie klagelijk te miauwen. Zijn automatische voerbak was leeg. Hoe kan dat nou, dacht Patrick. Had Saar de boel niet bijgevuld? Die akelige trut. Misschien waren haar dreigementen wel menens geweest en probeerde ze Poekie nu te vermoorden via uithongering. Ze moest zo snel mogelijk het huis uit, dacht Patrick, dit kon zo niet meer.
Maar de lege voermachine was geen kwade wil van Saar geweest, zo bleek toen Patrick de overloop betrad. Onder aan de trap naar de zolder lag Saar, of liever gezegd, het lichaam van Saar. Volgens de politie moest Saar op de bovenste trede van de zoldertrap zijn uitgegleden en had ze bij de val haar nek gebroken. Ze was in één keer doodgegaan, ze had er waarschijnlijk niks van gevoeld. En in het ergste geval, als ze er dan toch even had gelegen, had de adrenaline van de schrik haar pijn vast geneutraliseerd.
Het ongeluk van Saar werd vermeld in de regionale krant, met een foto van Patricks huis erbij. Angela had het artikel ook gezien, ze herkende de straat waar Patrick woonde. Ze was er zelf nog nooit geweest, maar ze had Patricks adres gelezen op de boekingsbevestigingen van het Mercure die hij haar had doorgestuurd. Uit nieuwsgierigheid had ze het adres toen ingevuld op Google Maps, puur om even te kijken hoe hij woonde. Arme Patrick, dacht Angela. Hij was nu helemaal alleen.
Zou het - zou het wat zijn als ze weer contact met hem opnam? Misschien was hij wel toe aan een koffie. Of een hand op zijn arm.
De begrafenis vond plaats in Saars geboortedorp. Patrick was er zelf niet bij. Nadine ging weer bij haar vader wonen: de eerdere uitspraak van de rechter werd bijgesteld naar aanleiding van 'recente ontwikkelingen omtrent de leefsituatie van het kind'. Ook de voermachine van Poekie ging definitief de deur uit. Patrick nam zich voor om vaker te bewegen, misschien een vorm van vechtsport als hobby te nemen.
Inmiddelsging het nieuws alweer over andere dingen. Een popster had een hert doodgereden, de milieubeweging was er laaiend om. En duizenden mensen waren opgelicht door iemand die van zijn kwaad zeer rijk was geworden. Het was een saai schandaal, het soort waarbij niemand betrokken was die je daadwerkelijk kende. Toch bijzonder, dat er hele demografieën bestaan waarvan je geen enkel lid ooit hebt ontmoet.
Angela het niet kunnen laten om weer contact met Patrick te zoeken. Dezelfde dag dat ze het krantenartikel las had ze Patrick een berichtje gestuurd(hey. gaat het?)en in nog geen uur had ze een reactie ontvangen(hey. nu wel).Daarna vroeg Patrick wat ze die avond deed, of ze toevallig in de buurt was, en of ze misschien zin had om langs te komen voor een biertje.
Dat wilde Angela wel. Ze trok er haar mooiste ondergoed voor aan, de rode beha met de dubbele bandjes. Het was een heel dure. Ze had hem ooit cadeau gekregen van een andere man, eentje die ze ook online had ontmoet. Tussen haar en die man was het nooit wat geworden, maar ze had er tenminste een goede beha aan overgehouden. Patrick wist zich geen raad met beha's waarbij de sluiting aan de voorkant zat, zo ontdekte Angela later die avond. Maar het maakte allemaal niet uit. Ze waren herenigd, en vanaf nu zouden de weekenden weer leuk zijn en de seks vanzelfsprekend.
Wat als zij nou samen een leven zouden opbouwen, opperde Patrick. Wat als Angela nou iets serieus met hem aanging en haar eigen flat in de stad verkocht. Denzel kon de voormalige kamer van Nadine betrekken. De kleuterschool hier in de buurt stond goed aangeschreven, het kind zou niets tekort hoeven komen.
In zijn hoofd zag Patrick zichzelf al met Angela op het bed, op de keukentafel, op het matras op zolder. Hij mocht doen en laten wat hij wilde. En Angela, die was dan niet meer alleen. Ze hoefde zelfs niet meer te werken, als ze wilde, ze kon de hele dag thuis zijn voor haar kind. Wie weet zou Denzel dan eindelijk zindelijk worden. Ze hoefde het maar te zeggen, en Patrick zou voor haar zorgen. Hij zou het allemaal in orde maken, in ruil voor één ding.
Angela zei dat het allemaal mooi klonk en dat ze erover na zou denken, maar dat het beslissende woord bij haar zoontje lag.
Het weekend erop ging Angela weer langs bij Patrick. Denzel ging mee deze keer, hij zat in zijn autostoeltje op de achterbank. Als er bij Patrick minder motten en andere beestjes waren dan in hun huidige flat, dan zat het wel goed, vermoedde Angela. Ze had Patrick gevraagd om nog eens extra te stofzuigen voordat ze langskwamen. En om aardbeienlimonade in huis te halen, want een andere vloeistof dronk Denzel niet.
Vanuit hun kant van de stad was het ongeveer drie kwartier rijden. Naarmate ze dichter bij het dorp van Patrick kwamen, werd het uitzicht steeds groener. Er waren uitgestrekte velden met paardenbloemen, en her en der een hooibaal die nog in het plastic zat. Angela had geen verstand van agrarische zaken. Ze had geen idee wat voor gewassen er in deze buurt gekweekt werden, of wat voor beesten geslacht. Het kon haar ook niet veel schelen. Het was heel rustig op de weg. Buiten de spitsuren kwam hier vast geen hond. Best fijn, al die ruimte.
'Kijk, de Eiffeltoren!' riep Denzel. Hij wees uit het raam. Angela moest haar hoofd ver naar links draaien om te zien waar het om ging. De auto zwenkte er een beetje van, maar Angela hield de controle en er gebeurde niets gevaarlijks.
'Ah. Nee, lieverd, dat is de Eiffeltoren niet. Dat zijn elektriciteitspalen. Weet je wat dat zijn? Die zijn niet zeldzaam. Die vind je overal.'
De rest van de rit deelde Denzel geen bevindingen meer. En ook op de weg bleef het rustig. Onderweg zag Angela nog een aalscholver op een lantaarnpaal, die niet opschrikte toen ze hem voorbijreed. Bewonderenswaardig, vond Angela dat. Verder was de reis eentonig. Er was geen bijzonder inzicht nodig om de route te volgen. Pas over twaalf kilometer hoefde Angela weer een afslag te nemen.
Nadia de Vries debuteerde in 2022 metDe bakvis(Uitgeverij Pluim). Ze werkt momenteel aan haar tweede roman