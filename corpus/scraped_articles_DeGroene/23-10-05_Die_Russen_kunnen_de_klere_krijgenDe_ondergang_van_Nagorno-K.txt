'Die Russen kunnen de klere krijgen' De ondergang van Nagorno-Karabach

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
5 oktober 2023
Na negen maanden van blokkade door Azerbeidzjan kwam er deze maand een einde aan de Armeense enclave Nagorno-Karabach. Na de capitulatie van de Armeense leiders volgde een exodus uit de regio. Armenië houdt nu de adem in.
Het is begin september,een rustige dag voor de Armeense vrachtwagenchauffeurs net buiten Kornidzor. In een colonne staan ze hier dag in dag uit sigaretten te roken onder de warme nazomerzon, in de hoop dat ze vroeg of laat misschien toch door mogen rijden, de grens over richting Nagorno-Karabach. Het twintigtal vrachtwagens vertrok een maand eerder vanuit de Armeense hoofdstad Jerevan, vol met voedsel, medicijnen en andere levensbehoeften. Het konvooi was een wanhoopspoging van de Armeniërs om de inwoners van Karabach te bereiken en daar de humanitaire crisis te verlichten. Met grote spandoeken met de tekst'Humanitarian relief for Nagorno-Karabakh. Food for life'wilden ze aantonen dat het om een humanitaire operatie ging. Maar de wagens kwamen niet voorbij de Azerbeidzjaanse grens.
Daar staan ze te wachten, keurig op een rij, geparkeerd op een weg die kronkelend de berg afloopt, het dal in waar het Azerbeidzjaanse leger sinds afgelopen winter de weg heeft afgesneden. Op de berg spreken we een van de chauffeurs, Roman. Hij wil niet veel vertellen, maar de frustratie zit hoog. 'Een paar dagen terug kwam de burgemeester van Parijs hier langs. We hadden gehoopt dat ze bij ons in de truck zou springen en ervoor zou kunnen zorgen dat de Azerbeidzjanen ons door zouden laten. Maar na een korte inspectie van het konvooi vertrok ze weer en bleven wij achter.' Zo gaat dat al weken. Buitenlandse diplomaten komen hier, lopen langs de wagens, bekijken de blokkade met hun verrekijker en vertrekken weer. 'Maar de frustratie om hier vast te zitten is nog niks vergeleken met het lijden van de mensen in Karabach', benadrukt Roman. 'Zij hebben nu al maanden honger.'
In december werd de weg tussen Armenië en Karabach voor het eerst afgesloten. Azerbeidzjaanse burgers die zich voordeden als milieuactivisten beklaagden zich over de vervuiling van Armeense mijnbouw in de betwiste regio en blokkeerden de doorgang. De actie leek een klimaatprotest, maar de meeste Armeniërs zagen hierin de hand van het Azerbeidzjaanse regime dat met een wegblokkade druk wilde zetten op de etnische Armeniërs in de enclave.
Binnen korte tijd waren er voedseltekorten in Nagorno-Karabach, de markten raakten leeg, fruit werd zeldzaam en de rijen bij de bakker werden langer dan ooit. Tientallen Armeense families aan beide kanten van de blokkade werden van elkaar gescheiden. Patiënten die op het punt stonden naar Armenië te reizen voor een operatie of kankerbehandeling bevonden zich opeens in een uitzichtloze situatie.
Knar (18) en Nushik (18)komen uit het dorp Kolkhozashen in het zuiden van Karabach. 'Waar we vroeger nog een gevoel van vrijheid hadden, was dat met de blokkade volledig verdwenen', vertelt Knar. We spreken de jonge vrouwen begin september in Jerevan, waar ze enkele dagen eerder aankwamen na maanden vastgezeten te hebben. 'Ons dorpje is klein en relatief afgelegen. Door de tekorten aan brandstof kwamen we daardoor binnen Karabach ook nog vast te zitten in ons eigen dorp, een mini-blokkade binnen de grotere blokkade', zegt Nushik. 'Zonder benzine kwamen we het dorp simpelweg niet uit.' Ze zaten allebei in hun examenjaar en waren druk bezig met het voorbereiden van de tentamens toen de blokkade werd opgeworpen. De scholen bleven zo goed en kwaad als het kon open, maar veel kinderen woonden verder weg en konden de school niet meer bereiken. 'Het leven werd heel snel heel saai. We konden niet meer naar Stepanakert, een grotere stad in buurt. Het enige wat we konden doen was thuis zitten en proberen te studeren.'
Toch hebben ze weinig recht om te klagen, vinden ze. In het dorp heeft elk huis een moestuin en aardig wat vee. Dit hielp om het tekort aan voedsel wat te verlichten. In de steden waren de tekorten veel groter. De dorpelingen werden aangemoedigd om zelf graan te verbouwen, maar dat was een druppel op de gloeiende plaat. 'We hadden voor de blokkade al net genoeg om zelfvoorzienend te zijn', vertellen de tieners, 'laat staan dat we anderen konden voeden. De kleine beetjes die we konden missen stonden we graag af. Maar het was zeker niet veel.'
Niemand wist hoelang de blokkade zou duren. Nadat een internationale reactie tegen Azerbeidzjan uitbleef, liet president Ilham Aliyev het voorwendsel van een klimaatprotest eind april varen en werd er een militaire blokkade opgeworpen. Die blokkade veranderde al snel in een officiële grenspost, pal naast het kampement van de Russische vredestroepen.
De Russen deden hun intrede in de regio na de korte oorlog tussen Armenië en Azerbeidzjan in 2020. Om Nagorno-Karabach werd al eerder gevochten. Als Armeense enclave in de republiek
Azerbeidzjan zocht Karabach na het uiteenvallen van de Sovjet-Unie aansluiting bij moederland Armenië. Tijdens de onafhankelijkheidsoorlog lieten in de bergen van Karabach tienduizenden soldaten aan beide zijden het leven. De eerste oorlog werd in 1994 gewonnen door de Armeniërs en de republiek Nagorno-Karabach werd uitgeroepen. Die onafhankelijkheid werd echter door geen enkel ander land erkend. Nagorno-Karabach was in de ogen van de internationale gemeenschap niks meer dan een separatistenstaat. Azerbeidzjan, dat een pijnlijke nederlaag had geleden, zwoer de regio nooit op te zullen geven en gebruikte de daaropvolgende jaren om de economie en het leger weer op te bouwen.
In het najaar van 2020, toen de internationale gemeenschap de handen vol had aan de coronapandemie, was het zo ver. Bijna dertig jaar na de nederlaag van de eerste oorlog opende het Azerbeidzjaanse leger de aanval op de Armeniërs van Karabach. De Azerbeidzjanen waren talrijker, goed getraind en dankzij bondgenoten Turkije en Israël tot de tanden toe bewapend. Binnen een maand was de helft van de regio in Azerbeidzjaanse handen. Een opmars naar de regionale hoofdstad Stepanakert leek onvermijdelijk, veel Armeniërs vreesden dat de dagen van de republiek Karabach waren geteld.
Totdat Rusland optrad en binnen een paar dagen een staakt-het-vuren wist te bemiddelen. Azerbeidzjan stopte het offensief. In ruil daarvoor zouden de Armeniërs op vreedzame wijze grote delen van Karabach aan de Azerbeidzjanen geven. Alleen de kern van de regio, met daarin alle Armeense nederzettingen, mochten ze blijven besturen. De onafhankelijke republiek werd in feite een enclave. Russische vredestroepen zouden ook de regio betreden. Zij hadden als taak de enige toegangsweg tussen Karabach en Armenië, de Lachin-doorgang, te bewaken en erop toe te zien dat het vrije verkeer tussen Armenië en Karabach mogelijk bleef.
Het bestand bleef gehandhaafd totdat de Azerbeidzjanen eind 2022 de weg blokkeerden. Russische vredestroepen hadden volgens het verdrag die blokkade moeten opheffen, maar zij bleven, tot woede van de Armeniërs, vanaf de zijlijn toekijken. Sommige Armeniërs spraken van verraad, want Rusland was hun traditionele bondgenoot. Beide landen zijn lid van de csto, de Russische tegenhanger van de Navo, en de Russen zouden hen moeten beschermen. Maar zij leken aartsvijand Azerbeidzjan vrij baan te geven in het afknijpen van Karabach. Dat de grenspost van Azerbeidzjaan direct naast het Russische kampement stond, was voor velen de laatste druppel.
Kolonel Khachatryan kijkt dagelijksuit op de blokkade. We ontmoeten hem tijdens ons bezoek aan de colonne vrachtwagens. Vanwege zijn functie kan hij weinig loslaten. Als we hem vragen wie hij verantwoordelijk acht voor de blokkade, knikt hij naar het Russische kampement en zegt: 'Wie denk je zelf?'
Op het Armeense ministerie van Buitenlandse Zaken is de frustratie jegens de Russen groot. 'Als het aan mij ligt kunnen de Russen morgen hun spullen pakken en vertrekken, ze doen niks om ons volk te beschermen', zegt een ambtenaar die anoniem wil blijven. Tegelijkertijd realiseert hij zich dat zijn land weinig vrienden heeft. 'Het is niet zo dat als de vijfduizend Russische soldaten hier morgen vertrekken, dat ze de dag daarna zijn vervangen door vijfduizend Polen of Fransen. Het Westen zal ook niet voor ons opkomen.'
Knar en Nushik mochten na lang bemiddelen uiteindelijk Karabach verlaten. Net als andere scholieren hadden ze hun examens gehaald en wilden ze naar Jerevan, waar hun eerste jaar aan de universiteit zou beginnen. Het halen van die examens was moeilijk voor de meiden. Op school viel de stroom regelmatig uit, de internetverbinding was slecht en een aantal leraren zat in Armenië, waardoor ze op afstand les kregen. 'Het was heel lastig om te studeren terwijl we constant honger leden en zorgen hadden. Maar wonder boven wonder slaagden we en konden we na de zomer beginnen met onze studies', vertelt Knar.
Na bemiddeling van het Rode Kruis mochten ze naar Jerevan, maar hun ouders moesten achterblijven. 'We twijfelden eerst geen moment om te vertrekken, maar onderweg naar de blokkade kregen we spijt', zegt Nushik. 'We lieten onze families, ons thuis, achter en wisten niet wanneer en zelfs óf we ooit terug konden keren. De grenspost was angstaanjagend, overal stonden Azerbeidzjaanse soldaten, hun vlaggen wapperden. De Russische vredestroepen waren er niet om ons te beschermen. We waren alleen bij de oversteek, we voelden ons heel kwetsbaar. Andere studenten waren hier opgepakt. Een van hen was een klasgenoot van ons, een lieve jongen die niemand kwaad deed.'
Ook een vriendin van Knar en Nushik werd niet doorgelaten. Ze had een ketting met een kruisje om haar nek en de Azerbeidzjanen zagen dit als een uiting van Armeens nationalisme. Ze werd teruggestuurd en moest haar eerste jaar aan de universiteit missen.
Voor Knar en Nushik waren de zorgen niet voorbij. 'Onze grootste angst is dat uiteindelijk iedereen gedwongen zal worden Karabach te verlaten, dat al onze dorpen spookdorpen worden, dat onze gemeenschap ophoudt te bestaan. Hier liggen we elke nacht wakker van', zegt Nushik. Twee weken later is hun grootste angst werkelijkheid.
Na negen maanden van blokkadeopende het Azerbeidzjaanse leger op 19 september opnieuw het vuur op Karabach. Vanuit alle richtingen werd de uitgehongerde enclave door artillerie onder vuur genomen. Deze keer duurde het 24 uur tot het gezag van de Armeense regio capituleerde. De Armeniërs stemden ermee in de separatistenstaat Karabach op te heffen en Azerbeidzjaans gezag te erkennen. Azerbeidzjan zou in ruil de Lachin-doorgang weer openen om iedereen de kans te geven te vertrekken.
Binnen een paar dagen was de exodus een feit. Tienduizenden Armeniërs stroomden Karabach uit, een eindeloze stoet van stilstaande auto's markeerde de corridor die negen maanden lang leeg stond. Eind september waren al meer dan honderdduizend Armeniërs de regio ontvlucht, meer dan driekwart van alle inwoners van Nagorno-Karabach. De Armeniërs van wie de voorouders al sinds de tijden van het Armeense koninkrijk van 200 voor Christus de regio bewoonden, sloegen massaal op de vlucht. Na ruim tweeduizend jaar kwam er binnen een paar dagen een eind aan de Armeense samenleving in Nagorno-Karabach.
Nu vrezen veel Armeniërs dat het kwetsbare moederland weleens het volgende doelwit kan zijn. Onder het autocratische bewind van president Aliyev is Azerbeidzjan zich steeds agressiever gaan gedragen jegens buurland Armenië. Zo heeft Aliyev meermaals beweerd dat het zuiden van Armenië in het verleden bij Azerbeidzjan hoorde:'Western Azerbeidzjan',noemt hij het. Net zoals Karabach zou ook dat gebied vroeg of laat weer ingelijfd moeten worden. Zelfs de Armeense hoofdstad Jerevan is volgens de Azerbeidzjaanse dictator van origine een Azerbeidzjaanse stad. Retoriek die te vergelijken is met de wijze waarop de Russische president Vladimir Poetin spreekt over Oekraïne.
In het dorpje Shurnukh,in de regio Syunik, leven de inwoners dagelijks met de dreiging van een volgende oorlog. Het dorp ligt tussen de groene bergtoppen op de grens tussen Armenië en Azerbeidzjan. Dertien huizen in het dorp liggen zelfs op de grens en de Azerbeidzjanen beweren dat de huizen in feite op hun grondgebied liggen. Na de oorlog van 2020 nam het Azerbeidzjaanse leger de huizen over en werden de inwoners verdreven. Shurnukh is nu in tweeën gesplitst. De oostkant is overgenomen door de Azerbeidzjanen.
Van de voorheen 150 inwoners van het dorp zijn er nog maar dertig over. Wie niet uit zijn huis is geschopt door de Azerbeidzjanen, vertrok later alsnog omdat de economie in het dorp instortte.
Begin september. Drie mannen zijn bezig om hout uit een truck te laden, een groepje kinderen speelt en fietst. Een vrouw wil wel met ons praten. 'Ik spreek namens het gehele dorp', beweert ze. 'Het leven is hier een hel geworden. De Azerbeidzjanen hebben ons volledig in hun greep, de enige weg het dorp in en uit wordt constant onder vuur genomen. Ambulances durven al niet meer langs te komen, en als er wel een dokter op bezoek komt heeft die haast nooit medicatie bij zich.'
Dit is een bewuste strategie van de Azerbeidzjanen, zegt ze. 'Eerst omsingelen ze ons, dan maken ze het leven onmogelijk. En als de wanhoop nabij is openen ze de aanval en vluchten we massaal weg. Ik ben niet van plan op dat laatste te zitten wachten. Ik maak nu al plannen om te vertrekken.'
Toch worden er verderop in het dorp dertien nieuwe huizen gebouwd, bedoeld voor de families die ontheemd zijn geraakt. Ruben (68) en Levon (40) zijn bouwvakkers uit het bergstadje Goris. Zij behoren tot de weinigen die dagelijks de gevaarlijke reis naar Shurnukh afleggen om hier nieuwe huizen te bouwen. Ruben vertelt dat ze zich niet zo'n zorgen maken. 'De Azerbeidzjanen zijn eerder bang voor ons', grapt hij. Ruben wijst naar de top van een nabijgelegen berg waar een Azerbeidzjaanse legerpost zichtbaar is: 'Elke ochtend als we hier beginnen drinken we onze koffie en zwaaien we naar hen, soms zwaaien de Azerbeidzjanen terug. Van een afstand kunnen we met elkaar dollen, maar we weten dat als ze ons in handen krijgen onze koppen eraf gaan. Op deze manier laten we zien dat we niet bang zijn.'
Levon vertelt over een vrouw die verderop in het dorp woont. Volgens de Azerbeidzjanen liggen haar tuin en veranda op hun grondgebied, dat gedeelte van het huis wordt nu door hen bezet. 'Wanneer we bij haar op de thee komen, laten we altijd wat snoepjes achter op de veranda. We willen natuurlijk niet dat die Azerbeidzjaanse jongens honger lijden.'
Als we vertrekken roept Ruben onze Armeense vertaler nog toe: 'Vertel die buitenlandse verslaggever dat de Russen de klere kunnen krijgen! Dit is allemaal hun schuld.'
Met de verovering van Karabach lijkt het conflict tussen Armenië en Azerbeidzjan een nieuwe fase in gegaan. Of Azerbeidzjan uiteindelijk ook overgaat tot een invasie van het grondgebied van Armenië is nog de vraag, maar in Armenië wordt dit doemscenario serieus genomen. Eerst moeten de meer dan honderdduizend Armeniers die Karabach verlaten hebben door heel het land opgevangen worden.
Voor Knar en Nushik was de overgang tussen het afgeknepen Karabach en het welvarende Jerevan een grote verandering. 'De supermarkten zitten bomvol en het is heel luidruchtig op straat. Thuis in het dorp aten we elke avond hetzelfde, hier zijn er zoveel keuzes. Nu we hier zijn missen we ons oude leven meer dan ooit. Vroeger vonden we het leven in ons dorp altijd maar saai, we wilden naar de stad verhuizen waar alles snel gaat en spannend is, maar door de blokkade zijn we ons dorp gaan waarderen. De gedachte dat we nooit meer kunnen terugkeren is hartverscheurend.'
'De Russen doen niks. Het Westen zal ook niet voor ons opkomen'