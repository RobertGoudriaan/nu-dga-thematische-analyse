Meindert Fennema 21 mei 1946 - 12 juni 2023 Het einde

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
22 juni 2023
Als oud-communist salonfähig worden, dat deed politicoloog Meindert Fennema veel plezier. Hij bleef zich altijd mengen in het debat, ook na zijn emeritaat.
Vaak vertelde Meindert Fennema over de dood van de markies de Condorcet, Verlichtingsdenker en auteur vanBeschouwingen over de negerslavernij,een achttiende-eeuws pleidooi voor abolitionisme (vertaald en ingeleid door Fennema). Tijdens de revolutie werd Condorcet vervolgd. Hij sloeg op de vlucht. Na een dag arriveerde hij moe en hongerig bij een herberg, vlak buiten Parijs. Direct bestelde hij een omelet met twaalf eieren.
'"Een omelet met twaalf eieren!?" dacht de herbergier, "dat móet wel een aristocraat zijn!" Waarop hij de gendarmes inschakelde, die Condorcet inrekenden. Een paar dagen later was hij dood.'
Wanneer de pointe naderde lichtten zijn ogen vervaarlijk op. Meindert was een begenadigd verteller: gefascineerd door geschiedenis, elites en politiek. 'Ik ben pas op latere leeftijd democraat geworden', zo opende hij zijn eerstejaarscolleges aan de UvA. Er werd over hem beweerd dat hij dronken college gaf, maar dat is onzin: hij had een hoekige tred omdat hij licht spastisch was.
Na de koffie zei hij: 'Nu ga ik naar een debat met Frits Bolkestein, Xandra Schutte en Arendo Joustra. Ga je mee?' Prompt zat ik naast hem in een zaal. In tien minuten ging het gesprek - door Meindert - over Hans Janmaat en de media. Joustra had Janmaat in de jaren negentig uitspraken in de mond gelegd inElsevier.Schandalig, vond Meindert nog altijd. Na een stemverheffing liep hij de zaal uit. De rest bleef gegeneerd achter, maar niet geschokt. Dit was niet voor het eerst.
Met Meindert viel wat te beleven. Waar hij kwam, werd het spannend. Bij zijn maidenspeech als gemeenteraadslid van GroenLinks in Bloemendaal liepen onthutste raadsleden de zaal uit. Na een ruzie met collega-hoogleraar Henri Beunders over gemeentepolitiek werd hij bij een lezing aangekondigd als professor Fennema. Protest: 'Het is gewoon Meindert Fennema, ik weiger de titel professor te dragen zolang Henri Beunders hoogleraar is.'
Hij was trots op zijn Friese wortels en groeide op in Zeist, waar zijn vader keurmeester in het slachthuis was - waarover Meindert de romanHet slachthuisschreef. Na zijn schooltijd ging hij varen op Happy Ship Rotterdam, ook de titel van zijn laatste boek. Tijdens zijn studie in Utrecht werd hij lid van het corps. Het corps was toen in de greep van de tres-affaire, waarbij een jongen tijdens de groentijd stikte in een roetkap. Geen reden om de groentijd af te schaffen, schreef Meindert destijds: 'Dit is een elegante manier om van een elite af te komen die zichzelf heeft overleefd.'
Hij keerde zich tegen de elite toen hij lid werd van de cpn. In zijn memoiresGoed foutblikt hij terug op zijn tijd bij het corps en bij de cpn. Het boek heeft de ondertitelHerinneringen van een meeloper.Eigenlijk heb ik dat nooit begrepen, Meindert was geen meeloper, eerder een intellectuele hooligan. Hij wantrouwde heilige huisjes en nam tegendraadse standpunten in. Altijd nieuwsgierig naar wat mensen bewoog, wars van zelfgenoegzaamheid, zelfmedelijden en hypocrisie.
Dankzij zijn vrouw Caroline van Dullemen werd hij in 2002 benoemd tot hoogleraar. Althans, dat zei hij. Toen hij bij haar introk in Aerdenhout steeg hij in aanzien. 'Op de UvA moeten ze gedacht hebben: hij is weliswaar communist, maar hij woont in Aerdenhout. Dus we kunnen hem nu best hoogleraar maken.' Hij werd hoogleraar politieke theorie. Als oud-communist salonfähig worden, dat deed hem veel plezier. Volgens hem was dat in grote mate te danken aan twee rechtse vrienden: economisch historicus Henri Baudet en Bolkestein. 'Toen mensen begrepen dat ik een boek had geschreven met Baudet dachten ze: hij is wel communist, maar geen gevaarlijke.'
Hij bleef zich altijd mengen in het debat, ook na zijn emeritaat. Tegendraads verdedigde hij Hans Janmaat, met Anton Dautzenberg nam hij het op voor pedofielenvereniging Martijn en hij was de promotor van pvv-Kamerlid Martin Bosma: 'Vind jij dat racisten niet mogen promoveren?!'
Toen uitgever Mai Spijkers hem vroeg of hij iemand kende die een biografie over Geert Wilders kon schrijven, zei hij: 'Ja, ik denk dat ik dat ben.' Het begin vanGeert Wilders: Tovenaarsleerling.
Meindert reconstrueerde de cultuur in de VVD van de vroege jaren nul en de opkomst van Wilders in de schaduw van Bolkestein. Zijn bestseller werd gekraakt omdat hij een aantal feiten had verzonnen. Uit een fractievergadering had Meindert een crisisberaad gereconstrueerd, op basis van een redelijk vermoeden. De passage legde hij voor aan toenmalig VVD-Kamerlid Frans Weisglas, die de lezing bevestigde: 'Het klopt, maar deze vergadering was geheim. Wie is je bron?'
'Ik had alleen een vermoeden, maar nu heb ik een bevestiging. Jij bent dus mijn bron!'
Meindert was gefascineerd door sociale verhoudingen binnen families. We hadden het vaak over sociale stijgers en sociale dalers. Volgens hem kon je beter een sociale stijger zijn dan een daler. 'Ik was een sociale stijger, en dan is alle winst meegenomen. Voor sociale dalers is het lastiger. Kijk maar naar Thierry Baudet, die probeert zijn grootvader Henri te evenaren - dat loopt slecht af.'
In 2021 werd hij ziek, waarna hij samen met zijn vrouw Caroline Aerdenhout inruilde voor Amsterdam. Samen schreven zeDe Meindert Bode,een verslag van zijn ziekte, die door Caroline werd geredigeerd.
De laatste keer dat ik Meindert zag, was hij verzwakt. Ik stoorde hem, hij herlas juist zijn essaybundelHelp! De elite verdwijnt.Met smaak las hij voor uit zijn beste passages. We hadden het over mijn vader, die worstelt met zijn naderende pensioen. 'Hij heeft het zwaar', riep Meindert, 'want zijn mailadres houdt op te bestaan. Maar het gaat niet om het mailadres!' Een week later overleed Meindert thuis in Amsterdam.
'Meindert Fennema ben ik, ik heet niet professor'
Joost van den Broek / ANP | Amsterdam, maart 2000