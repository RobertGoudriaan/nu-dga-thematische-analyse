Licht en donker Zomerserie Terug naar...

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
27 juli 2023
Garmerwolde vulde Sacha Bronwassers geheugen met unieke herinneringen: het gewicht van een kuikentje op haar handpalm, twee pauwen midden in het dorp. Maar het leerde haar ook kennismaken met gevaar.
Het dorp telde drie straten.Ons adres was het eerste wat ik zelf kon onthouden en uitspreken. Het was 'de nieuwe straat', een uitbreiding van een dorp met vijfhonderd inwoners en een kerk uit de dertiende eeuw. Ons huis was nieuw, maar alle andere dingen waren hier oud of oeroud.
Drie straten waren genoeg voor een kind van zes, zeven jaar. Alles bevond zich op ooghoogte - het fluitenkruid in de bermen, de bemoste zerken op het kerkhof en de glanzende strepen op de broekspijpen van de fanfare.
Achter de weilanden die grensden aan onze nog kale achtertuin woonden steenuilen in een rij hoge populieren. Daarachter begon een immense leegte. Als de wind aantrok veegde hij als een bezem over de driehoek van ons dorp. Als de zon scheen sloeg hij met vlakke hand op de velden eromheen, waar koolzaad groeide. Als het sneeuwde stond alleen de kerktoren nog overeind in een zee van wit.
Afgelopen voorjaar toog de (toen nog) premier naar Groningen, om 'sorry voor de gasboringen' te zeggen in Garmerwolde. Terwijl hij in Dorpshuis De Leeuw, tegen een achterwand van in allerijl vastgeschroefde gipsplaten, zo lang mogelijk deed over zo min mogelijk woorden, probeerde ik, zodra de camera even op het publiek gericht was, iets te ontwaren door de overbelichte ramen op de achtergrond.
Het dorp en de bewoners waren er dus nog. Natuurlijk. Het had allemaal niet opgehouden te bestaan toen ons gezin in 1978 weer vertrok en ongetwijfeld was het dorp ons, import en ook nog eens passanten, snel vergeten. Wij lieten hier geen wortels, geen land, geen kinderen en dus geen verhalen achter, na vier jaar reed een verhuiswagen voor en dat was dat.
Nu zocht ik op tv naar gelaatstrekken van mensen die wij even hadden gekend. Boze en teleurgestelde mensen waren het, zo te zien, die al jaren in huizen woonden die gesloopt dan wel versterkt dan wel overgeslagen zouden worden, recht onder de aardbevings-as Huizinge-Loppersum. Rutte kwam niet voor niets juist hier knielen.
Maar meer dus trok mijn oog naar alles buiten. Het uitzicht dat, opgeroepen door de klank van die twee strenge r-en en dat middeleeuwse 'wolde', van alles beloofde. Daar buiten die ramen moest het Damsterdiep liggen. 's Winters schaatsten we er, behalve onder de bruggen waar het zwarte ijs ineens grijze pap was en je 'eronder kon schieten'. Aan de overkant van dat Damsterdiep, achter café Jägermeister waar wij niet mochten komen, zou een schuur zijn waar een kind van een hooizolder gevallen was op de betonnen vloer eronder, morsdood. Een ander kind had het me toegefluisterd achter haar hand. Misschien werd dit gerucht als waarschuwing verspreid, in een omgeving waar kinderen altijd moesten oppassen voor afkalvende slootkanten, open hooizolders, de Rijksweg, gierputten zonder deksel en achteruitrijdende trekkers.
Ik was vijf toen we er kwamen, negen jaar toen we vertrokken. Daarvoor en daarna waren er andere plaatsen in andere provincies, vijf verhuizingen onder de achttien levert een gecompartimenteerde jeugd op met afgebakende plaatsen, accenten en anekdotes. Dat maakt het een leven lang moeilijk om te aarden, maar gemakkelijk om dialecten te verstaan en herinneringen te plaatsen. Ik werd geboren in Zuid-Holland; kreeg mijn eerste fiets in Friesland; carnaval vieren, en de genadigheid van de roes, leerde ik in Brabant. Tussen Friesland en Brabant, in een raam van vier jaar, lag Garmerwolde in Groningen. Daar leerde ik over gevaar.
Het is begin julien ik haal mijn fiets uit de auto die ik voor de kerk geparkeerd heb. De kerk met zijn losstaande toren zou ik met mijn ogen dicht precies zo zien staan, zelfs de blauwe lucht met hoge, jagende wolken lijkt rechtstreeks uit het verleden te komen. Altijd wind hier.
Aan de overkant van de weg staat de school, die vroeger drie lokalen had. Een voor de onderbouw, een voor de bovenbouw, en een voor handenarbeid. Houtbewerken voor de jongens, handwerken voor de meisjes aan tafels in rijtjes - de onderwijsvernieuwing had ons dorp nog niet bereikt. De eerste klas gebruikte leesplankjes met aap-noot-mies en het hele jaar door was het 'Lente op den Akker' volgens de schoolplaat van Cornelis Jetses die aan de muur hing. In de hogere klassen, vertelde mijn broer, moesten ze bij straf in de prullenbak in de hoek staan. Het schoolhoofd, tevens meester van de hele bovenbouw, maakte geen geheim van zijn nsb-verleden.
De school heeft een studiedag en is gesloten. Ik tuur door de hoge ramen.
Wat zou ik hier nog kunnen vinden? Ik loop langs de rand van het schoolplein, waar het hek tussen plein en de voormalige dienstwoning overwoekerd is door een dichte haag. Ondanks een streng verbod op het hek te zitten zakte ik er ooit doorheen. Voor straf moest ik in het donkere huis van het schoolhoofd op het matje komen. Doodsbang was ik voor zijn gele snor en zijn naar nicotine ruikende, harde vingers, waarmee hij op je verjaardag na het uitdelen hard in je wang kneep. Zou ik slaag krijgen? Of, erger nog: zouden mijn ouders
een nieuw hek moeten betalen? Tussen mij en het uitzicht op het lege schoolplein waar ik mijn blik strak op gericht hield tijdens de donderpreek, hingen dode vliegen die ingeklemd zaten tussen venster en voorzetraam.
Naar hoe herinneringen eruitzienbij mensen die wel op één plaats blijven wonen, kan ik alleen maar gissen. Als een decor dat steeds gevuld wordt met nieuwe belevenissen wellicht, waarbij de blik op de omgeving verandert van die van kind naar tiener naar adolescent en misschien nog verder. Garmerwolde leverde indrukken die nooit zijn overschreven door andere. Kinderbeelden, details die belangrijk leken, losstaande plaatjes en vooral: twee gevoelens die elkaars diapositief zijn. Aan de ene kant is er een zonnig, licht gevoel van zomers die niet ophielden, het negatieve gewicht van een kuikentje in mijn handpalm, de magnetische aantrekkingskracht van de kauwgomballenautomaat bij de dorpswinkel en de smaak van ijslolly's op twee stokjes. Of die keer dat er pauwen los door het dorp liepen. Koninklijk spreidden ze hun staarten uit in de ochtendmist.
Daar tegenover stond een altijd aanwezige dreiging. Het geluid van het dichtklappende hek van de speeltuin en enge jongens die geld eisten of anders broek-naar-beneden, om er weer uit te komen. Dieren die geslacht moesten worden. Een jongen die 'niet goed was' en die soms roerloos achter onze tuinverscheen,naar binnen staarde en dan weer oploste. Er was een man die iets vreselijks had gedaan met een kind, er was een vrouw die je steeds beetpakte, er was een gezin waar ze allemaal stonken. Er waren huizen, leerde ik razendsnel, waar je met Sint Maarten absoluut niet langs moest gaan met je lantaarn.
Aan de overkantwoonde mijn beste vriendinnetje. Haar ouders, haar zusje en zij kwamen wel uit deze contreien, maar ze waren ook anders, wereldser. In de Nederlandse Hervormde Kerk, waar op zondag mijn moeders heldere sopraan boven het gebrom van de ouderlingen uitsteeg, vertoonden zij zich nooit. Zij hadden een kleurentelevisie waar ook een Duitse zender op zat. Haar vader handelde in auto's en andere zaken (waren het diamanten?) en in hun woonkamer lag langharig, synthetisch tapijt dat in plukken overeind stond als haar moeder net gezogen had. Een moeder met gelakte nagels, abba-oogschaduw en armbanden die rinkelen als ze de versnellingspook hanteerde in hun grote, nieuwe auto. Die auto's waren altijd nieuw, elke paar maanden stond er een andere tegen de stoep. Afgunst ritselde door de nieuwe straat, ook toen de vader voor korte duur 'vastzat', wat dat ook mocht betekenen.
Behalve het vriendinnetje waren er twee vriendjes. De een was lang en mager en had spierwit haar, de ander was klein van stuk en hevig besproet. De vriendschap met de witharige voelde een beetje verkeerd, zijn oudere broer was een onberekenbare schreeuwerd die op zijn brommer door het dorp scheurde en tot een groepje behoorde waarvoor je hard weg moest fietsen. Hij was de zoon van de directeur van de boerenleenbank waar het hele dorp bankierde, de terreur van zijn groepje werd stilzwijgend ondergaan of weggelachen.
Mijn vader schoot een super 8-filmpje van een jaarlijkse optocht, waarvoor het dorp thematisch versierde karren maakte en de fanfare aantrad. Ik heb het twintig jaar niet gezien, maar weet zeker dat vrijwel alle bewoners daar een paar seconden op te zien zijn. Het witte haar van het vriendje, inmiddels te oud om met mij te spelen, verscheen op de korrelige beelden kort boven een volledig zwart geschminkt gezicht: de jongens beelddenDe n****hut van oom Tomuit. De trekker voor de kar werd gereden door de boer die ons importgezin welgezind was en die mijn broer en mij een keer 's nachts kwam waarschuwen dat er een kalfje geboren zou worden. We waren net te laat. Slaapdronken, met laarzen en winterjassen over onze pyjama's, zagen we het bloederige jong bij aankomst in de stal voor dood op het stro liggen, dampend en glibberig. We mochten blijven tot het toch op zijn wankele poten ging staan.
Kort daarop zou deze boer een zoon verliezen aan een landbouwmachine. Een tragedie die te groot was om te bevatten, een schaduw groter dan die van de oude kerk en de hoge bomen. Ineens was de jongen verdwenen en ook daar kon je beter niet over praten.
Mijn ouders raakten bevriendmet een jong stel dat de helft van de monumentale pastorie in het dorp bewoonde. De andere helft was voor een vrijgezelle, nog niet bevestigde dominee van eind twintig met een hoge stem en een kakelende lach. Hij bereidde zijn preken voor in een hoog, vierkant vertrek met een imposante schouw en grote ramen. Het jonge stel bewoonde twee tochtige kamers en suite in het andere gedeelte van het huis. Een lange gang sneed dwars door het huis heen, van de voordeur tot het vervallen bordes aan de achterkant. De tuin liep zonder overgang door in een boomgaard en het kerkhof, waar wij kastanjes raapten en rondschooierden tussen de grafzerken met spreuken erop. 'Zalig is der kind'ren lot/ Vroeg gestorven vroeg bij God'.
In de kamer van het stel stond de gaskachel het hele jaar te loeien (Slochteren was vlakbij, daar was een mythische gasbel), anders was het er te koud. Ze kweekten papyrusplanten in de huiskamer die daardoor veranderde in een donkere jungle. Boven de planten hing een reproductie van de langgerekte houtsnedeMetamorphosevan Escher aan de muur - het moet het eerste bewust geregistreerde kunstwerk in mijn leven zijn. Van links af liep dat mysterieuze woord, METAMORPHOSE, over in een schaakbordpatroon, dat veranderde in kruipende reptielen, die veranderden in honingraten waar bijen uitkwamen, die veranderden in vissen, in vogels, in daken van huizen... er was geen houvast in deze wereld. Het was een tekening als drijfzand, niets behield zijn vorm en steeds wedijverde het wit met het zwart; net zoals overal in de pastorie waar ik vrij mocht rondlopen.
Dit huis had alles wat ons huis niet had: een statige getordeerde trap, een zolder met slordig afgetimmerde loze ruimtes, hoekjes en gangen die niet per se een bestemming hadden, onverklaarbaar geklop en gekraak. Er was een kamertje met uitzicht op de kerktoren, vol stripboeken waar ik uren ongezien en ongezocht kon lezen. In de gemarmerde vloer van de ijskoude wc waren beurtelings bloemen zichtbaar en monsters met getande muilen, die opdoken uit het gewolkte patroon. In de grote kelder stond een laag water, waar de hele zomer kikkers kwaakten. Misschien zou het huis op een dag helemaal vollopen, zouden de bewoners veranderen in vissen.
Geregeld gingen mijn vader, de vriend en de dominee 's avonds Berenburg drinken, in de pastorie of bij ons thuis. Dan klonk de kakelende lach beneden in onze woonkamer. Soms, beweerde mijn vader, vloog de dominee dan om middernacht precies een rondje boven de populieren in de verte.
In de derde klaskregen we een nieuw ruitjesschrift waar we 'aardrijkskunde' voorop moesten schrijven. Als eerste opdracht tekenden we een plattegrond van onze slaapkamer; de juffrouw had het over schaal en perspectief. Daar verscheen mijn bed, de wastafel, de klerenkast, alles van boven gezien. De week daarna, op de volgende pagina, tekende ik onze woonkamer: eettafel, boekenkast, open keuken met aanrecht en wasmachine, de lectuurmand. Na het huis volgde de straat, en na mijn eigen straat het hele dorp, de provincie. Tot mijn verbazing paste alles steeds op dezelfde bladzijden, als ik de schaal maar aanpaste. Kleiner en kleiner werd het dorp, en groter en groter de wereld. Ik denk - ongetwijfeld projectie achteraf - dat dat een opluchting was. Er was meer dan deze driehoek van straten.
Ik word binnengelatenin de pastorie, nu bewoond door een stel met vier tieners. Overal mag ik kijken, van de kelder (die best klein is, wat had ik dan gedacht) tot aan de zolder, volledig verbouwd en gevuld met slaapkamers. Alle verlaagde plafonds zijn verwijderd, alles is geschilderd en ingetimmerd, warmbloedig en in gebruik - niets is er over van de geheimzinnigheid uit mijn kinderbrein. De domineeskamer is inderdaad groot en voornaam, maar de schouw blijkt van poppenformaat. Alleen op de wc, de enige ruimte die niet verbouwd is, vind ik de gewolkte vloer terug.
Later die middag fiets ik van Garmerwolde naar Ten Boer over een kaarsrecht betonnen fietspad, schuin hangend in de wind. Net als toen, wekelijks naar het openluchtbad voor de zwemles. De wind maakt, ook net als toen, schuddende bontkragen van bomen die dicht rond de boerderijen in de open vlakte staan. Het lege land is beeldschoon en genadeloos, maakt alles nietig. Ik denk aan mijn moeder, die al deze fietspaden meermalen per week trotseerde op haar boodschappenrondes - een Haagse, die haar best deed om te aarden in het dorp maar ook blij was toen we weer vertrokken.
Terug gaat het over Thesinge, een dorp met een zo veel lieflijker naam. Waar ik ook ben, steeds staat de toren van Garmerwolde in de verte, alsof ik aan een touw rond een paal beweeg.
Terug in het dorpvallen me pas de nieuwe dingen op. Er zijn twee straten met strakke vrijstaande woningen bijgekomen en aan de lange dorpsweg zijn boerderijen vervangen door huizen met vlakke bakstenen en glimmende daken: de sloop/nieuwbouw uit de beleidsnota's over de gaswinning en de aardbevingen. Met een vrouw die sinds de jaren tachtig in het dorp woont praat ik over de mensen die er woonden, de verhalen die er rondgaan, waarin mijn ouders, mijn broer en ik gezichtsloze figuranten zijn geworden. Over de jongen die onder de landbouwmachine kwam wordt nog wel gesproken, niet eens gefluisterd maar hardop.
Ik vraag naar iemand aan wie ik alleen met grote schaamte terug kan denken: het meisje dat in mijn eerste klas zat en daar al te oud voor was. Dat vervolgens steeds maar weer bleef zitten, jaren op dezelfde plaats vooraan bij het raam. Haar haar was een ongekamde mat, ze was er een van het grote gezin waar met een grote boog omheen gelopen werd. Ze praatte nooit, ze keek niemand aan, ging niet mee op schoolreisje en wij, wij praatten niet met haar, alleen achter haar rug. Net als de grote mensen die wel wisten wat er aan de hand was maar die te laf waren om er iets aan te doen. Ze werd uitgewist waar ze bij zat.
Als er één ding uit die tijd is dat ik wel zou willen overschrijven, dan zou het haar verhaal zijn - ik besef terwijl ik luister hoe nutteloos dit bezoek is, hoe zinloos alle bezoeken aan de straten en stenen uit je verleden zijn. Je gaat terugvinden wat je al denkt te weten, te repareren valt er niets. Wie het verhaal verlaten heeft, heeft er niets meer te zoeken.
Sacha Bronwasser is kunsthistoricus en schrijver, onder meer van de begin dit jaar verschenen romanLuister