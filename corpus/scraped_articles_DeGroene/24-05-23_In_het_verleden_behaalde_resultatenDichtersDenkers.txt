In het verleden behaalde resultaten... Dichters&Denkers

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
23 mei 2024
Historicus Auke van der Woud laat in zijn boekDe steden, de menseneen nieuw beeld van het laat negentiendeeeuwse Nederland zien. Want welke lessen we ook trekken uit het verleden, ze bieden geen garanties voor de toekomst.
17 november 1913.Maassluis, Zuid-Holland. Een drukbezochte optocht trekt door het centrum. Honderden mannen zijn verkleed als huzaren, een enkeling als koning Willem I. Kinderkoren hebben postgevat op een straathoek en om het feest compleet te maken zal later die avond de toren van de Groote Kerk eenmalig in 'electrische verlichting' worden ondergedompeld. Er wordt gezongen door de menigte. En niet alleen in Maassluis.
In de herfst van dat jaar wordt door heel het land de napoleontische bezetting van Nederland herdacht. De 'tijd der vernedering', zoals kranten deze periode noemen, is precies een eeuw geleden tot een eind gekomen. Door het hele land worden gevels met vlaggen en slingers versierd en straten met lampionnen behangen.
In lokale kranten schrijven verslaggevers over de stemming op straat: trots, vrolijk, optimistisch. En er ís voor velen tijdens die onafhankelijkheidsfeesten ook veel te vieren. Na de Franse overheersing van 1794-1813 was Nederland onmiskenbaar veranderd. Een tijd van vrede en relatieve voorspoed had zijn intrede gedaan.
De vooruitgang was te horen, te ruiken, te voelen. Toen in Maassluis op de avond van die zeventiende november het vuurwerk de lucht in ging, werden de kleuren door een nieuw soort rivier gereflecteerd. Een kaarsrechte rivier, die op de tekentafel van ingenieur Pieter Caland (1826-1902) was ontsprongen en waarop schepen van onmetelijke proporties voeren. De Rotterdamse haven ronkte op de achtergrond. De Nieuwe Waterweg, zoals de riviermond nu heette, was in 1872 uitgegraven. Het geld stroomde binnen.
Als klap op de vuurpijl werd in 1913 ook het Vredespaleis in Den Haag geopend; het nieuwe, internationale Arbitragehof nam er betrekking. Voortaan zouden internationale conflicten vreedzaam worden opgelost. De vooruitzichten van vrije handel leken beklonken. Nederland kon de al dan niet koloniale vruchten plukken van een nieuwe, door gas, olie en elektriciteit verbonden wereld. Het was zover: eeuwig vrede in Europa.
Het liep iets anders.
In zijn boekDe steden, mensen: Nederland 1850-1900presenteert de gelauwerde historicus Auke van der Woud een nieuw beeld van de late negentiende eeuw. Hij laat zien dat de referentiekaders van negentiende-eeuws Nederland fundamenteel verschillen van de onze én dat we ons niet zomaar kunnen inbeelden hoe de wereld aanvoelde in de eeuw die eigenlijk pas in 1914 afliep.
Maar hoe zit dat? De lange negentiende eeuw wordt juist vaak benaderd als de kraamkamer van onze eigen tijd, als de periode waarin de grote -ismes van ons huidige denken ontstonden: liberalisme, socialisme, kapitalisme, kolonialisme, feminisme. En dit vocabulaire wekt toch de indruk dat de negentiende eeuw aan ons verwant is, dat wij haar verstaan, dat wij ons in haar kunnen verplaatsen. Letterlijk. Een groot deel van Nederland woont in huizen en buurten die in de negentiende eeuw zijn gebouwd, kijkt uit over haar spoor- en waterwegen.
Maar schijn bedriegt, toont Van der Woud. Het vocabulaire van de negentiende eeuw klinkt als het onze, maar betekende iets anders. En onze tijd is dan wel haar erfgenaam, wij maken geen deel uit van de toekomst die zij voorzag, noch van haar levenshouding. Willen we die negentiende-eeuwse blik begrijpen, dan moeten we niet voor de overeenkomsten oog hebben maar voor de verschillen. Dit boek past daarmee naadloos tussen de werken die Van der Woud eerder schreef over de negentiende eeuw:Een nieuwe wereld(2006),Koninkrijk vol sloppen(2010),De nieuwe mens(2015),Het landschap, de mensen(2020),De Nederlanden. Het lege land 1800-1850(2022). In deze boeken toonde hij al helder aan dat het Nederland van 1813-1913 niet geassocieerd kon worden met de propere, burgerlijke poldercultuur zoals zo vaak werd voorgespiegeld na het werk van Johan Huizinga (1872-1945). Gechargeerd: negentiende-eeuws Nederland was goor en het was grotendeels arm - en al die arme arbeiders kwamen zelden aan een onderhandelingstafel te zitten. Zij waren in een meer letterlijke zin aan het polderen.
Deze keer betoogt Van der Woud dat een aantal termen waarmee de late negentiende eeuw doorgaans wordt beschreven - liberalisme, laissez-faire, bourgeois, nachtwakerstaat - ons eerder verwarren dan helpen. Ja, de grondwet van 1848 was 'liberaal', maar 'het is belangrijk om dat woord niet meteen met de huidige partijpolitieke associaties in te vullen, want in de jaren 1850 had het een andere inhoud'.
Die 'andere inhoud' schetst Van der Woud aan de hand van een generationele aanklacht die vanaf 1848 de ronde deed in bestuurlijk Nederland, toen een nieuwe groep juristen, politici, medici en ingenieurs zich begon te roeren. De aangeklaagden: de Franse bezetters en het daaropvolgende bestuur van Nederland door Willem I (1815-1840) en Willem II (1840-1849). De aanklacht: de eerste helft van de negentiende eeuw had Nederland opgezadeld met een stroeve, gecentraliseerde bureaucratie die even onbegrijpelijk als willekeurig was. Niet alleen was ondernemerschap er onmogelijk gemaakt, de overheid was zelf ook in haar eigen regels verstrikt geraakt. Het gevolg: de infrastructuur was achttiende-eeuws en 'de steden zagen er rond 1850 met hun straten, grachten en gebouwen veelal nog uit zoals ze in de late zeventiende eeuw waren'. En alles was vies.
Halverwege de eeuw nam deze nieuwe generatie Nederlandse politici en ingenieurs het stokje over. Deze hemelbestormers, met Johan Rudolf Thorbecke (1798-1872) voorop, droomden van decentraal beleid, openbaarheid van bestuur, internationaal verkeer en heldere, consistente regelgeving. De grondwet van Thorbecke werd in 1848 ingevoerd; het napoleontisch centralisme en het mercantilisme van Willem I en Willem II werden bij het vuilnis gezet (dat vanaf toen wel werd opgehaald). Deze wisseling van de wacht markeerde niet alleen een nieuwe bestuurscultuur; het leidde tot de ruimtelijke herordening van heel Nederland - met alle geestelijke gevolgen van dien.
De transformaties die Nederland rond 1848 doormaakte, gingen gepaard met wat Van der Woud beschrijft als een 'besef van bevrijding'. Een nieuw Nederlands nationalisme kreeg gestalte, een nationalisme dat zich van historische beelden bediende maar zich ook laafde aan een toekomstgericht optimisme. 'Wij hebben waarlijk geen reden om naar eenig vroeger tijdperk onzer geschiedenis terug te verlangen', schreef zelfs de conservatieve Nederlandse historicus Robert Fruin (1823-1899) in 1865. Tegen deze achtergrond ontwikkelden de termen 'liberalisme' en 'laissez-faire' zich in Nederland, al betekenden deze toen dus iets anders dan nu.
'Het liberalisme van Thorbecke was geen oproep voor individualisme en zelfexpressie, maar een overtuiging dat iedereen de mogelijkheid (...) moet hebben om bij te dragen aan de opbouw van de maatschappij', schrijft Van der Woud. Het maatschappijbegrip van Thorbecke had betrekking op 'het gemeenschappelijke', het 'algemeen belang'. En zijn 'liberalisme' was daarmee in de eerste plaats een reactie op de sompige centrale bureaucratie van weleer, op de erbarmelijke omstandigheden waarin zoveel Nederlanders gevangen hadden gezeten - omstandigheden waardoor zij zich niet hadden kunnen organiseren. Het liberalisme van Thorbecke draaide om het herstel van de gemeenschapszin, niet om de bewieroking van het individu.
Net zo, betoogt Van der Woud, was de laissez-faire-politiek na 1848 niet die van een onverschillige staat, maar die van een bezorgde ouder die zijn kind wil aansporen om eens vrienden te maken en wat leuks te ondernemen. Met de Gemeentewet (1851) had het kabinet-Thorbecke I een nieuwe bestuurlijke eenheid - de 'gemeente' - met dit doel voor ogen behoorlijk wat autonomie gegeven. Hiermee wilde het kabinet niet de burger aan zijn lot over laten, maar hem onderbrengen in een gemeenschap die voor zichzelf kon opkomen. Zie hier: het laissez-faire-principe als de actieve bescherming van gemeenschapszin, niet de passieve veronachtzaming van het individu.
Die nieuwe 'gemeenten' ontpopten zich op hun beurt tot verrassend actieve bestuursorganen. Door heel het land werden grachten gedempt, huizen opgeknapt en kwam de aanloop naar sociale woningbouw op gang. Rechte straten deden hun intrede en deze werden met een nieuw, merkwaardig materiaal geplaveid: asfalt. En ondertussen groef de rijksoverheid kanalen, bouwde ze wegen en legde ze sporen.
De gevolgen van de nieuwe ruimtelijke ordening van Nederland waren enorm - niet alleen op materialistisch vlak. In de traditie van de Duitse socioloog Georg Simmel (1858-1918) en de Franse Annales-school laat Van der Woud zien dat de jonge moderne steden, wegen en kanalen gestalte gaven aan een nieuwe levenshouding, een nieuwe mentaliteit: die van de opkomende massacultuur. De moderne infrastructuur, sociale mobiliteit en bevolkingsgroei in de steden maakten namelijk een ander consumptiegedrag mogelijk. En in de etalages van de kersverse winkelstraten verwerd identiteit tot koopwaar en koopwaar tot identiteit.
Deze op het uiterlijk gerichte stadscultuur verving die van de verheven gebeden van de politieke predikers uit de negentiende eeuw, stelt Van der Woud. En in die zin gingen de negentiende-eeuwse verheﬃngsidealen waarmee de moderne stad was gebouwd ten onder aan hun eigen succes. Zelfs in de politieke arena werden 'principes [slechts] de middelen waarmee partijen aanhangers verwierven'. Tussen de regels van Van der Wouds slotakkoord sijpelt een moderniteitskritiek door.
En zo komt zijn boek uiteindelijk toch aan bij een wereld die volgens Van der Woud wél de onze is: die van ná de lange negentiende eeuw. De moderne, grotendeels stedelijke massacultuur die vanaf de eeuwwisseling in Nederland geleidelijk opkwam, draaide om koﬃepaleizen, theaters en warenhuizen, sport, spel, mode en toerisme - de wereld die wij maar al te goed herkennen.
Al inDe nieuwe mens(2015) schreef Van der Woud in de geest van Herbert Marcuse over de moderniteit als een 'cultuur der dingen'. Daarmee, zo luidt de stelling, werd de wereld voor het eerst geheel begrepen in termen van materiële belangen en zintuiglijke stimuli - niet in die van tijdloze principes en ethische regels. Die 'cultuur der dingen' leerde zo de idealen van negentiende-eeuwse ideologieën zien als slechts een retorisch rookgordijn waarachter materiële belangen schuilgingen. En misschien is dat wel de beste manier om het verschil dat Van der Woud tussen 'ons' en de negentiende-eeuw postuleert te duiden: 'ons' onvermogen, ook vandaag, om over verheven idealen te spreken zonder ongemakkelijk op onze stoel te gaan schuiven.
Maar wat betekent deze observatie dan? Moeten we weer terugverlangen naar een negentiende-eeuwse, idealistische betovering van de politieke arena, zodat we net zo bevlogen als Thorbecke de wereld kunnen veranderen? Ja, de verdiensten van Thorbecke waren groots, maar is zo'n hervorming wel mogelijk in ons gepolariseerde tijdgewricht? Wie heeft vandaag de dag nog de autoriteit om het 'algemeen belang' te herdeﬁniëren?
In zijn boek serveert Van der Woud de lezer misschien daarom een ander soort les. Zijn geschiedenis is geen richtingaanwijzer voor het heden; het is een herinnering aan de discontinuïteit van het verleden, aan de onvoorspelbaarheid van elk heden. De toekomst houdt geen rekening met uw verwachtingen, voorspellingen en extrapolaties. Het is in die zin altijd 1913 - en dat is nogal een les. Auke van der Woud heeft wederom een schitterend historisch portret afgeleverd.
AUKE VAN DER WOUD De steden, de mensen: Nederland 1850-1900 Prometheus, 432 blz.