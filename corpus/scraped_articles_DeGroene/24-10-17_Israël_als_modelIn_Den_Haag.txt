Israël als model In Den Haag

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
17 oktober 2024
Na de gespannen demonstraties op 7 oktober waarschuwen burgemeesters om het conflict uit het Midden-Oosten niet naar Nederland te importeren. Het zijn terechte en begrijpelijke zorgen. Alleen zijn ze wat de grootste regeringspartij betreft aan dovemansoren gericht. Voor Geert Wilders is zijn strijd en die van Israël namelijk één en dezelfde. In zijn ogen is het gevecht waar Israël in verwikkeld is, het evenbeeld van zijn eigen strijd tegen immigratie en islam.
Zo verscheen onlangs een opiniestuk van Wilders op de Amerikaanse radicaal-rechtse website Breitbart. Hij riep daarin geestverwanten op om Israël te steunen. Hij legde uit waarom dit land zo'n belangrijk referentiepunt is geworden voor radicaal-rechts in Europa. Europese elites, schrijft Wilders, kozen ervoor om hun natiestaten af te schaffen en op te gaan in een supranationale unie. Maar Israël behield zijn karakter als soevereine joodse natiestaat en verdedigde op krachtige wijze zijn grenzen. 'Dat is waarom links een hekel heeft aan Israël', concludeert Wilders. 'Omdat het de herboren natiestaat is. Daarom staan wij aan de zijde van Israël. Het is een lichtend baken voor naties die hun nationale identiteit willen behouden.'
Israël is hier niet zozeer bondgenoot maar veeleer een politiek ideaal. Voor Wilders is de crux dat Israël een joodse staat is. Door de erfenis van het zionisme heeft Israël beter begrepen dat het onderscheid moet blijven maken tussen bevolkingsgroepen. Wat radicaal-rechts zo inspirerend vindt aan Israël, is dat het een etnocratie is. Een natiestaat op etno-religieuze grondslag, waar de overheid openlijk discrimineert ten faveure van de dominante groep. 'Wat we vandaag nodig hebben', zo schrijft Wilders in het Breitbart-artikel, 'is zionisme voor de Europese natiestaten.'
Nu heeft het zionisme van begin af aan een ambigu karakter gehad. Israël heeft altijd gelaveerd tussen zijn status als moderne westerse democratie die gelijke rechten toekent aan burgers, ongeacht etniciteit of religieuze identiteit, en zijn status als joodse etnocratie, het thuisland van het joodse volk. Onder de regeringen-Netanyahu heeft de etnocratie steeds meer de overhand gekregen over de liberale democratie.
Enkele jaren terug stemde de Knesset voor de Wet op de natiestaat. Deze controversiële wet stelt dat het recht op nationale zelfbeschikking is voorbehouden aan de joodse bevolking, en dat de overheid joodse nederzettingen moet bevorderen. Ongelijke behandeling is daarmee wet geworden. Recent kwam daar nog bij dat de Knesset de tweestatenoplossing principieel heeft afgewezen.
De dominante radicaal-rechtse vleugel van de huidige Israëlische regering heeft een plan voor hoe het verder moet. Zij bereiden grootschalige annexatie van de Palestijnse gebieden voor. Minister van Financiën Smotrich en minister van Nationale Veiligheid Ben-Gvir zijn daar openhartig over. De daar woonachtige Palestijnen zouden verdreven moeten worden naar Jordanië, volgens hen de enige werkelijke Palestijnse staat. Of ze zouden tweederangsburgers van Israël kunnen worden zonder stemrecht. Israël zou dande jureeen apartheidsregime kennen, zoals dat nu alde factohet geval is in de bezette gebieden, volgens mensenrechtenorganisaties als Amnesty, B'Tselem en Human Rights Watch. Het joodse superioriteitsdenken achter deze politiek wordt 'joodse suprematie' genoemd, de minder bekende variant vanwhite supremacy.
Wilders heeft al decennia warme banden met deze radicaal-rechtse stroming in de Israëlische politiek. Hij verkondigt hun standpunten in zijn partijprogramma's en tweets. Jordanië, zo stelt Wilders, is 'de enige echte Palestijnse staat'. Deze stelling leverde al diplomatieke relletjes met Jordanië op. Wat nieuwsberichten daarover meestal niet vermelden, is dat dit standpunt ofwel een programma van etnische zuivering impliceert of een apartheidsregime. Nederland had in de jaren zeventig en tachtig een anti-apartheidsbeweging. Nu zien we de contouren van een pro-apartheidsbeweging opdoemen, aangevoerd door de PVV.
Niet dat Wilders hier uniek in is. Israël is als voorpost in de beschavingsstrijd tegen de islam al langer een inspiratie voor Europees radicaal-rechts. Renaud Camus, de Franse auteur van de omvolkingstheorie, noemde Israël een 'model van verzet'. 'We moeten van Europa één groot Israël maken.' De Italiaanse vicepremier Salvini stelde dat Israël 'een nastrevenswaardig model' is 'op het gebied van veiligheid, immigratie en anti-terrorisme'.
Wat Wilders concreet bedoelt met zijn streven om het zionisme naar Europa te brengen, is dat Nederland een judeo-christelijke staat moet worden, net zoals Israël een joodse staat is. Het is al langer een PVV-stokpaardje dat het gelijkheidsbeginsel in artikel 1 van de grondwet vervangen moet worden door een artikel waarin de joods-christelijke cultuur dominant wordt verklaard. 'Kijk naar Israël, leer van Israël', zei Wilders in 2015 in een toespraak voor Pegida. Het 'willen behouden van onze judeo-christelijke identiteit' is 'onze plicht'.
Dat een staat die openlijk discrimineert tussen bevolkingsgroepen hier nog geen haalbare kaart is, verklaart de blijvende politieke aantrekkingskracht van Israël.
Wilders: 'Wat we nu nodig hebben is zionisme voor de Europese natiestaten'