De welvaart omarmen Dichters&Denkers

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
13 oktober 2022
Vorige week kreeg Annie Ernaux de Nobelprijs voor de literatuur toegekend. In haar onvergelijkbare en diepmenselijke werk beschrijft ze wat een ellende ze heeft gekend, maar ook wat een vrijheid daarop volgde.
Het is het najaar van 1988en Annie zit thuis, te wachten. Ze wacht de hele dag. Ze leest amper, schrijft amper, ze doet boodschappen niet omdat ze honger heeft maar omdat misschien Hij langs zal komen, en als Hij langskomt, dan moet ze toch eten en drinken en sigaretten in huis hebben. Ze legt dure cadeaus voor hem klaar, elegante kleren, een chique aansteker.
Hij is S., een Russische diplomaat. Soms belt hij en zegt hij dat hij eraan komt, binnen een uurtje. En komt dan pas uren later, ruikend naar drank. Soms zegt hij: ik kom volgende week dinsdag langs, en komt dan zonder bericht niet opdagen. En Annie maar wachten. Wachtenwachtenwachten op iemand die niet komt: liefde en rouw zijn voor mij hetzelfde, schrijft ze in haar dagboek.
Als hij zijn komst aankondigt kijkt ze naar de klok, die zo hatelijk langzaam gaat. Als hij er eenmaal is kijkt ze naar de klok die zo hatelijk snel gaat. Ze is Anna Karenina, schrijft ze, verloren aan Wronski. In haar dagboek maakt ze lijstjes die zijn stiltes moeten verklaren:
1) ruzie met zijn vrouw; 2) hij is jaloers dat ze Alain een lift gaf in haar auto; 3) hij is me zat; 4) werkt hij soms voor de kgb?
Annie is kort daarvoor gescheiden en ze heeft de naam van haar ex aangehouden - dat is de naam waar ze haar boeken onder publiceerde. Haar zoons zijn het huis uit. Ze zou haar leven voor haarzelf moeten hebben, maar S. neemt het over. Zij is 48 jaar oud 'maar ziet er jonger uit'. Hij is getrouwd en 35 - en ziet er veel jonger uit. Hij is 'de man van haar jeugd', noteert ze. Hij is het archetype op wie ze viel toen ze jong was, hij belichaamt haar oude, bijna vergeten ideaal. Stoer, boertig, knap, te zelfverzekerd. Met S. is het alsof al die verlangens die toen onvervuld werden nu vervuld zijn.
Hij komt, hij gaat. Soms voelt ze zich niet lekker, en denkt ze dat ze aids heeft. Ze noteert: 'Dan heeft hij me tenminste nog iets gegeven.'
Annie Ernaux' dagboek werd in 2001 gepubliceerd in Frankrijk alsSe perdre;deze maand verscheen het in Engelse vertaling,Getting Lost. Het is het verhaal van Ernaux' carrière: ze had binnen Frankrijk grote successen, maar die grote successen werden pas vele jaren later internationale successen, vooral via de Engelse vertalingen (waarvan er vooralsnog net wat meer zijn dan Nederlandse vertalingen).
Als het boek je een ding leert, dan is het dat je nooit een affaire met een Française moet beginnen. Of tenminste: je moet er hittebestendig voor zijn. Annie leeft als het liedje van De Dijk: 'Dit hart/ is zo groot/ het wordt nog mijn dood'. Eten doet ze amper nog - vroeger dacht ze nog dat eten je verlangen kon stillen, schrijft ze, nu weet ze dat niets dat kan. Ze gaat naar alle filmscreenings en culturele evenementen op de sovjetambassade, in de hoop hem te zien. Ze wil niet met vrienden afspreken. Ze loopt rond met vlekken op haar kleren. Ze weet dat ze zo'n intense passie voor hem heeft dat hij die passie uiteindelijk eng zal gaan vinden.
En wat een man. Hij is, zegt Annie, de 'perfecte parvenu': hij verlekkert zich aan snelle auto's, aan zijn Yves Saint Laurent-broek, zijn Ceruttidassen. Hij is niet intellectueel, zegt niet 'ik ook van jou' wanneer ze zegt dat ze van hem houdt, maar zegt heel vrolijk 'dankjewel!' alsof hij een mooi cadeautje krijgt. Hij heeft geen intellectuele interesses. Ze vat hem samen als: 'Hij neukt, hij drinkt wodka, hij praat over Stalin.' Hij is misogyn, vindt vrouwen in de politiek lachwekkend. Maakt antisemitische opmerkingen. Tegen Annie verdedigt hij een Russische wet die homoseksualiteit strafbaar stelt. Als hij weggaat neemt hij nooit een sigaret van Annie mee, maar het hele pakje. Tijdens de seks houdt hij zijn sokken aan.
Mijn moeder leerde me dat je niet zo met toekomstige Nobelprijswinnaressen mag omgaan.
Ze heeft S. ontmoet tijdens een persreis in Sint-Petersburg, toen hij haar en haar collegaschrijvers begeleidde. Op een van de laatste avonden vielen ze elkaar in de armen. Toen was de seks nog timide, voorzichtig - in Frankrijk is die een explosie. De heleKamasoetrawerken ze er doorheen, schrijft ze. Elke keer is het weer anders, nieuwe manieren die ze niet voor mogelijk hield. Na afloop voelt haar lichaam alsof ze topsport heeft bedreven. Ze vrijen alsof ze elk moment kunnen sterven, alsof alles de laatste keer is.
Wat ze beschrijft is het sublieme. Het is een oerpassie, een volkomen verlies van het zelf in lichamelijk genot, in onderwerping. De passie is zo groot, maakt ze zichzelf wijs, dat het wel liefde moet zijn.
De klokt tikt - de liefde heeft een deadline. Ze weet dat S. na enkele maanden weer terug zal moeten naar de Sovjet-Unie en ze smeekt haar dagboek; laat hem niet vertrekken in stilte. Arme, arme Annie. Er zijn twee redenen waarom je weet dat hij geen afscheid zal nemen: omdat S. het type lafzak is dat als een dief in de nacht verdwijnt. En omdat Ernaux haar ervaringen al verwerkte tot een novelle,Passion simple,die in 1992 verscheen en haar, voor het eerst in haar carrière, een gigantische bestseller opleverde.
InSe perdrepreludeert ze al opPassion simple(in het Nederlands vertaald alsAlleen maar hartstocht),maar gek genoeg met tegenzin. Ze weet dat wanneer ze over S. gaat schrijven, ze de ervaring transformeert tot een herinnering. Ze bedenkt dat haar vorige romans, zoalsLa place(over haar vader, waarmee ze de prestigieuze Prix Renaudot won) enLa fille(over haar moeder) niet zozeer eindigen, maar gewoonweg ophielden. Met het dagboek ernaast kun je zien hoezeer ze geprobeerd heeftPassion simplewel een echt einde te geven: lang na hun affaire komt ze S. nog een keer tegen (inPassion simpleheet hij A. en is hij Deens) en is hij emotioneel, en werpt zich aan haar voeten. Ze vrijen en wanneer hij weer vertrokken is voelt ze de afstand, haar onverschilligheid. Het betekende niets, beseft ze, maar dat is precies het punt; de betekenisloze passie waaraan ze zichzelf een jaar lang heeft onderworpen.
Ze sluit af met: 'Als kind betekende luxe voor mij bontjassen, lange jurken en buitenhuizen aan zee. Later geloofde ik dat het een luxe was te kunnen leven als een intellectueel. Nu geloof ik dat het ook een luxe is wanneer je een passie kunt beleven voor een man of een vrouw.' Het is, eigenlijk, heroïsch.
Het dagboekSe perdrebeslaat zo'n 250 bladzijdes,Passion simplemaar 50. En toch is er een verschil in insteek, hoe subtiel ook.Se perdreis volkomen particulier;Passion simpleoverstijgt zo nu en dan, in korte uitweidingen, juist het persoonlijke. Ernaux koppelt haar ervaring aan de verwachtingen van het twintigste-eeuwse huwelijk, aan de seksuele onvrijheden voor vrouwen die haar tot haar abortus dwongen (zie haarL'événement, vorig jaar vertaald alsHet voorval,een stomp in je buik van een boek).Passion simplelijkt daardoor niet te gaan over de affaire van een vrouw, maar van alle vrouwen.
Dit moet zijn wat de leden van het Nobelprijscomité in gedachten hadden toen ze haar vorige week de prijs toekenden, voor haar 'moed en de klinische scherpte waarmee ze de wortels, vervreemdingen en collectieve beperkingen van persoonlijke herinnering opgraaft'.
Die magnetische tegenpool van het collectieve en het persoonlijke is precies waaruit Ernaux' werk zo veel kracht put. Het boek dat dan het meest in het oog springt is haar magnum opus,Les annéesuit 2008 (de vertalingDe jarenwas in 2020 bij ons een bestseller). Ernaux beschrijft daarin de materiële weelde die de'trente glorieuses'meebracht, de dertig jaar waarin het bruto nationaal product alleen maar groeide, totdat radio's en televisies en vakanties en leuke hebbedingetjes ineens voor alle sociale klassen beschikbaar werden. Die welvaart bracht meer vrijheid, maar ook meer onzekerheid - die vrijheid legde een druk op, om op een bepaalde manier te leven, naar bepaalde dingen te gaan streven.
Die tegenstelling zit heel nadrukkelijk inThe Super 8 Years,de documentaire bestaande uit homevideo's van de familie Ernaux, aan elkaar gemonteerd door Ernaux' zoon David. De film is straks te zien op het Idfa. Begin jaren zeventig, toen de kinderen nog klein waren, kreeg het gezin een camera waarmee het het alledaagse begon vast te leggen. Ze woonden toen in Annecy, zij gaf les op de middelbare school, haar man Philippe Ernaux werkte op het gemeentehuis. In de overvloed van consumentengoederen die beschikbaar kwamen, was de camera het ultieme gewenste object, meer nog dan een vaatwasser of een kleurentelevisie, zegt Ernaux in de voice-over. Als ze de eerste beelden nu bekijkt, zegt ze, valt haar meteen het onechte op. Je kunt het ook zien; telkens als de camera op haar of haar kinderen gericht werd (door Philippe; zij durfde de dure apparatuur niet aan te raken) bevriezen ze even, nemen een houding aan, theatraal. De camera schiet echte beelden, maar wat die filmt is niet echt.
Als vanzelf zoekt de camera de bezittingen - als nieuwkomers in de bourgeoisie zijn ze trots op de antieke meubels en hun hippe jaren-zeventigbehang. Natuurlijk wordt kerst gefilmd: de knipperende lichtjes in de kerstboom, de cadeautjes eronder, de cowboypakjes van de uitzinnige kinderen. Al die materiële weelde voelt voor Ernaux als verraad: door haar opleiding en door haar financiële staat is ze naar een plek vertrokken waar haar ouders nooit zullen kunnen volgen. In het geheim werkt ze al aan het boek dat die culturele sprong moet beschrijven - ze moet het prachtigeLa placebedoelen, over de carrière van haar vader (lees dat boek en je kunt zien wie Eduard Louis' leermeesteres is).
Waarom is het toch dat die korrelige Super 8-beelden zoveel echter, zoveel liever lijken dan de haarscherpe beelden die je nu met elke telefoon kunt maken? Waarschijnlijk omdat ze, juist door de technologische onvolmaaktheid, zo fysiek bij een tijd horen.
Ernaux draagt een klipje in haar haar, heeft een blouse met polkadot aan met enorme kraag. Het gezin gaat op vakantie naar Marokko, naar Londen, naar het West-Duitsland dat voorzichtig gelukkig is, 'nu Ulrike Meinhof en Andreas Baader gevangen zitten'. Pompidou overlijdt en Valery Giscard d'Estaing wordt president, Simone Veil loodst abortuswetgeving door het parlement. Ernaux ziet zichzelf en zegt: ze is 33 en weet nog niet dat haar manuscript waar ze in het geheim aan werkte door uitgeverij Gallimard is geaccepteerd en zal verschijnen alsLes armoires vides.Je zou bijna denken dat ze gelukkig is. Maar het toeval wil dat ze inSe perdreook beschrijft dat ze, om haar van haar wanhoop over S. af te lijden, naar diezelfde homevideo's zit te kijken. Ze ziet zichzelf als Ander, schrijft ze, jonger maar strenger. In niets in haar gezicht ziet ze geluk. Ze is 'een bevroren vrouw'.
Als je Ernaux gelezen hebt, geeft datThe Super 8 Yearsiets episch; je weet wat een ellende ze heeft gekend, je weet wat een vrijheid ze tegemoet gaat, wat een wanhoop, en wat een zegetochten. Nog veel van Ernaux moet vertaald worden naar het Nederlands - met name Irene Beckers en Rokus Hofstede deden dat al heel fraai. Dat is dan iets om naar uit te kijken. Het is een onvergelijkbaar, intiem, maatschappelijk en diepmenselijk oeuvre.
Leonardo Cendamo / Getty Images | Annie Ernaux, Turijn, 21 mei