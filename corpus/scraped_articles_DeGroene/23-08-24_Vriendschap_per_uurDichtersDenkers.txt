Vriendschap per uur Dichters&Denkers

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
24 augustus 2023
Natuurlijk willen ze een bevredigend sociaal leven. Maar ze willen nog zoveel méér. De millennials Stéphanie Hoogenberk en Raounak Khaddari doen zelfonderzoek in hun boeken; waarom worstelen ze zo met vriendschappen?
'De druk van deze vriendschap wil ik niet.Heel veel liefs. Ik ga morgen uit deze groepschat, dus dan kunnen jullie nog reageren, mochten jullie daar behoefte aan hebben.'
Met dit WhatsApp-bericht verbreekt journalist Raounak Khaddari (1993) de vriendschap met twee vrienden. De onrust (of is het rouw, angst... schuldgevoel?) die Khaddari daarna voelt, overvalt haar. Waarom, vraagt de millennial zich af, voel ik mij zo beroerd terwijl ik zélf besloten heb de vriendschap op te zeggen? Als ze 's avonds van ellende niet kan eten, moet de journalist zich bedwingen om haar ex-vrienden te bellen. Vier jaar later zit Khaddari nog steeds met de breuk in haar maag. 'Had ik de vriendschap nog een kans moeten geven? Waarom benauwden deze vrienden mij zo? Was ik egoïstisch?' Gedachten over de vrienden - ze kenden elkaar van hun stage bijHet Parool- blijven in haar hoofd malen en klonteren uiteindelijk samen tot de fundamentele vraag: hoe wérkt vriendschap?
De journalist schreef er een veel besproken boek over,Even goede vrienden(2023).En Khaddari is niet de enige die zich zorgen maakt over haar vriendschappen. Vrijwel elke kwaliteitskrant publiceerde afgelopen maanden artikelen met koppen als 'Zo maak je vrienden en behoud je ze', 'Hoeveel vrienden heb je nodig?' en 'Wat is beter: een vriendschap uitmaken of laten doodbloeden?' Vriendschap, lijkt het, staat tegenwoordig onder druk. Amerikaanse media doen er een schepje bovenop en spreken al van een 'vriendschapsrecessie' en 'vriendschapscrisis'. De woordvoerder van al deze artikelen, boeken, podcasts en gidsen over vriendschap: de millennial. Deze dertigers en veertigers zoeken niet alleen naar ruimte voor vrienden in hun overvolle agenda - ze zoeken naar een plek voor vriendschap binnen hun wereldbeeld.
Wie eerder dit jaar het succesvolle debuutWe hebben het over je gehadvan Stéphanie Hoogenberk (1985) heeft gelezen, kan begrijpen waardoor de millennialvriendschap onder druk staat. Hoogenberk, bekend van de podcastDe shitshow,reconstrueert in haar autobiografische roman de geschiedenis van haar relaties met onuitstaanbare, zelfzuchtige vrienden. Neem 'Havoadvies', het openingsverhaal over Stéphanie's oudste vriendin, Susan.
De vriendschap begon in het tekenlokaal. Stéphanie was tien jaar oud, Susan al twaalf. Stéphanie: onzeker, dralend. Susan: monter, daadkrachtig. Stéphanie: Met hakken over de sloot naar de havo, Susan mag naar het vwo. Susan is, kortom, in de vriendschap de baas. 'Als we bij haar thuis waren wilde ze fotoalbums bekijken van toen ze klein was. Ik mocht er nooit zelf doorheen bladeren, ze vroeg me altijd naast haar te komen zitten en dan legde zij er dingen bij uit. Dat ging in zo'n tergend traag tempo, werkelijk een kwelling. Maar ik zei er niks van. Ik zei nooit ergens iets van.'
De ouders van Susan staan klappend aan de zijlijn als hun dochter de twijfelende Stéphanie laat zien wie de beste van de twee is. Sterker nog: ze faciliteren de wedstrijd. Stéphanie's vader is arts met een herenhuis aan de goede kant van de straat. Susans ouders wonen verderop in een van de vele witte nieuwbouwwoningen. 'Ligt je vader thuis op de bank?' vraagt de vader van Susan aan Stéphanie. 'Nee, hij is aan het golfen.' De ouders kijken elkaar aan.'God o god', lacht de moeder. Het middenklassegezin, doodsbang om de verworven sociale positie te verliezen, gebruikt Stéphanie om die angst te beteugelen.
Moeder Astrid is het meest geoefend in dit mentale spel. Als Stéphanie op bezoek is, onderwerpt Astrid de vriendin van haar dochter altijd aan een grondige inspectie.'Ongelofelijk hoe bruin hè, verwondert de moeder terwijl ze Stéphanie over haar blote rug aait. Zo bruin zijn wij nog niet eens na de zomervakantie.' Een volgende keer: 'Jij hebt best grote voeten.' De moeder kikkert zichtbaar op van deze imperfectie. 'En een beetje platvoeten ook, of niet?'
Naarmate de meisjes ouder worden, groeien de onschuldige steken onder water uit tot volwassen vernederingen. Susan verzilvert haar voorsprong door op negentienjarige leeftijd haar man binnen te hengelen. De man, Jeroen, is zo'n type dat KLM-huisjes spaart en trots vertelt 'dat hij als enige op kantoor met de zwarte schoonmaker praat'. Dankbaar neemt hij de aanvallende positie van moeder Astrid over. 'Lijkt me best lastig voor jou om een relatie te vinden', leeft Jeroen met de vrijgezelle Stéphanie mee, Susan knikkend naast hem. 'Mannen houden niet van dominante vrouwen.'
Susan kan er zelf overigens ook wat van. 'Steef, het valt me op', zegt ze als haar vriendin het woord 'proletariaat' gebruikt, 'dat je best wel moeilijke woorden gebruikt sinds je op de lerarenopleiding zit.' Of, minder subtiel: ik kan wel begrijpen dat jij iets aan je buik zou willen doen. Ze grijpt Stéphanie's buik vast: 'Even voelen.'
Stéphanie laat het in eerste instantie allemaal over zich heen komen. De opmerkingen kruipen onder haar huid, de onzekerheid nestelt zich en ook zij gaat de vriendschap als een competitie zien. Ze ontwikkelt zo haar eigen 'plaagstootjes'.
'Hippe naam', feliciteert Stéphanie het stel met pasgeboren zoon Frenkie. 'Leuk ook dat hij in de top tien staat.' Uiteindelijk probeert Stéphanie de vriendschap te laten doodbloeden. Susan, wier zelfvertrouwen onderhand afhankelijk is van de voortdurende vergelijking met Stéphanie, ruikt de naderende autonomie van haar vriendin en raakt in paniek. Aan de telefoon smeekt ze om uitleg, doorbreekt ze het natuurlijke afkoelingsproces - en dwingt zo een harde breuk af.
Vrijwel elk van de millennialpersonages in Hoogenberks roman is dusdanig met zichzelf bezig dat van vriendschap nauwelijks sprake is. Volgens de Amerikaanse psychologe Jean M. Twenge, auteur van het dit jaar verschenenGenerations,kun je millennials deze zelfzucht niet aanrekenen. Millennials, schrijft Twenge, zijn de eerste generatie zonder wortels in een gemeenschappelijke cultuur. Hun ouders, veelal boomers (geboren tussen 1946 en 1964), schudden na de Tweede Wereldoorlog collectivistische waarden grotendeels af: in de jaren zestig rebelleerden ze tegen knellende sociale normen en instituties. Keuzevrijheid werd hun religie. Toen zij in de jaren tachtig en negentig gezinnen stichtten, injecteerden zij hun kinderen met hun ideologie en deden er volgens Twenge nog een schepje bovenop. Het maakt niet uit wat anderen denken, fluisterden zij in de oren van hun kinderen, zolang jij in jezelf gelooft. Zelfvertrouwen werd de heilige graal in de opvoeding van de millennial.
Twenge laat aan de hand van data zien hoe het individualisme bij de geboorte van de millennials in deoverdrivegaat. Frasen als 'geloof in jezelf', 'wees jezelf', 'je kunt alles zijn wat je wil' nemen bijvoorbeeld een enorme vlucht in de Engelse taal. Tussen 1990 en 2020 verdubbelde het gebruik van het Engelse 'me' en 'I' ten opzichte van andere voornaamwoorden in literatuur, tijdschriften en songteksten. 'Ik heb zo wa-wa-wa-waanzinnig gedroomd', zongen Kinderen voor Kinderen. 'Ik werd met ka-ka-ka-kado's overstroomd/ Iedereen zei: Hou je van mij?'
De opmars van het 'ik' in taal duidt volgens Twenge niet zozeer op egoïsme, maar op zelfgerichtheid. Dat onderscheid is belangrijk: de millennial denkt niet uitsluitend aan zichzelf, maar wel vanuit zichzelf. Egoïsme is helder: het 'ik' is simpelweg de keuze voor het eigen gewin ten koste van de ander. De egoïst ervaart geen innerlijk conflict. Zelfgerichtheid veroorzaakt daarentegen voortdurend frictie voor het individu in de sociale realiteit. De zelfgerichte millennials kiezen niet voor het eigenbelang ten koste van de ander, ze kunnen niet anders dan de wereld bezien door de bril van hun eigen prioriteiten. Voor wie geleerd heeft dat alles kan 'zolang je maar in jezelf gelooft', is elke vorm van competitie in een relatie een onwaarschijnlijke bedreiging. Zo'n soort krachtmeting veroorzaakt, god verhoede, onzekerheid - de schadelijkste emotie in de millennialideologie.
Die zelfgerichtheid leidt in het ergste geval tot de scènes inWe hebben het over je gehad:vrienden die elkaars stoelpoten afzagen, of, gekweld door die ene onprettige emotie, de vriendschap opzeggen met een appje.
De grenzen van zelfgerichtheid worden eveneens zichtbaar in de Khaddari's zoektocht naar 'hoe vriendschap werkt'. Khaddari kiest in haar onderzoek niet zoals Hoogenberk voor satire, maar voor de oprechte route. Na de vriendschapsbreuk met haar twee vrienden - zij wilden minimaal wekelijks contact, Khaddari had daar geen behoefte aan - gaat ze op zoek naar de betekenis van 'ware' vrienden. Ze vraagt een relatietherapeut om hulp. 'Waarom kan ik nauwelijks gidsen en zelfhulpboeken vinden over vriendschap?' vraagt ze de therapeut. En ze voegt er in gedachten aan toe: 'Waarom leerde ik niet op school hoe een goede vriend te zijn? Waar vind ik vriendschapsconventies?'
Houvast vindt Khaddari bij de vriendschapstheorie van Aristoteles. Een 'ware' vriendschap is volgens hem gebaseerd op absolute gelijkwaardigheid, absolute vrijheid en wederkerigheid. Vrijheid, omdat vrienden elkaar kiezen en de relatie altijd een mogelijk einde in zich draagt. Om die vrijheid in een vriendschap te waarborgen, stelt Khaddari, is die absolute gelijkwaardigheid noodzakelijk. Dan blijft nog de wederkerigheid over: een vriendschap kan alleen bestaan als beide partijen bijdragen aan de relatie. Niet 'uurtje-factuurtje', maar een langdurige investering. Dat vergt lef, aldus Khaddari, omdat je nooit weet of de vriend de investering zal uitbetalen.
En hier belandt de millennial in een paradox: ondanks haar oprechte verlangen naar onbaatzuchtigheid in vriendschap, lukt het de journalist niet om haar rekenmachine los te laten. Khaddari wil carrière maken op een krantenredactie, marathons rennen, een goede vriendin zijn én genoeg 'me-time' om tot zichzelf te komen. Het is onhaalbaar om alles in één persoon te vinden, schrijft Khaddari, terwijl ik en niet alleen ik, maar ook de maatschappij dat wel lijkt te verwachten. In de strak georganiseerde Google-agenda van de millennial is geen ruimte voor een vaste wekelijkse afspraak met twee oude stagevrienden.
Wat volgt is een poging de waarde van vriendschappen te verklaren en kwantificeren. Harvard-onderzoekers moeten uitleggen dat niet persoonlijke vrijheid, gezondheid, fitheid of inkomen, maar de kwaliteit van relaties de belangrijkste voorspeller is van individueel levensgeluk. Vrienden zijn bovendien goed voor de gezondheid. Eenzaamheid is volgens onderzoek immers net zo schadelijk als vijftien dagelijkse sigaretten. Vijf is, volgens veel geciteerd onderzoek van psycholoog Robin Dunbar, het optimale aantal vrienden. Diezelfde Dunbar berekende dat het ongeveer tweehonderd uur kost om van een kennis een vriend te maken. En, cruciaal: zonder vrienden is het niet mogelijk om de top van de beroemde piramide van Maslow te behalen - zelfverwezenlijking.
Aan Khaddari's intenties ligt het niet: uitEven goede vriendenspreekt een oprecht verlangen naar verbinding en gemeenschappelijkheid. Maar het lukt de journalist niet los te breken van haar behoefte aan beheersbaarheid. De ontmoeting met een man zonder vrienden spreekt boekdelen: 'Het bleef even stil en toen vroeg ik aan Arie of hij het oké vond als ik hem één keer in de week of één keer in de maand zou bellen. "Dat doe je alleen omdat je mij ziet als een project. Ik wil dat niet. We worden geen vrienden."'
De journalist wil graag van betekenis zijn voor de eenzame man, maar kan enkel denken in een blok in haar digitale agenda, eenrecurringafspraak, waarmee ze inderdaad de man reduceert tot een project. Het alternatief - gewoon nog een keer bij de man op het raam kloppen en kijken hoe het loopt - komt niet in haar op. Khaddari zit, kortom, gevangen in het millennialindividualisme: ze verlangt naar een vanzelfsprekendheid en onbaatzuchtigheid in relatie tot anderen, maar spreekt vooral de taal van de zelfhulp, me-time en selfcare.
Toch kentEven goede vriendeneen rustpunt, een moment waarin dit verlangen even ingelost lijkt. Khaddari beschrijft hoe ze in haar studententijd een huis deelt met vrienden. Ieder een eigen etage, en toch samen. Eenzelfde soort ontspanning is voelbaar als Khaddari de vriendschap van de 64-jarige Ababou beschrijft. Al jaren sluit Ababou de dag af met dezelfde zes vrienden aan hun vaste tafel in hun stamcafé. Ze drinken zwarte thee, lezen de krant, nemen de politiek door en hun werk en gaan dan naar huis. Enkel op deze punten van het boek is er even geen druk, geen rekenmachine, maar gewoon - vrienden onder elkaar.
Ook Hoogenberk last zo'n pauze in. De schrijver is alleen op vakantie op Sicilië en voelt zich de hele week gedragen door de eilandbewoners. Ze rennen voor haar over stations, rijden haar het eiland rond - en vragen er niets voor terug. Speciaal voor Stéphanie gooit een Siciliaan zijn restaurant open, kookt een maaltijd en voegt zich na de lunch bij haar op het lege terras. De twee vreemden brengen de dag door, samen, zij lezend in een terrasstoel, hij duttend op een strandbedje.
'Hanging out',noemt de Amerikaanse academicus Sheila Liming deze vorm van samen zijn. Hangen is als jammen: een gitarist begint een loopje, een zangeres neuriet mee, iemand trommelt op een speaker of slaat een akkoord aan. Muzikanten lopen de repetitieruimte in en uit, soms ontstaat er synergie, vaker niet. Jammen is doelloos - in tegenstelling tot optredens repeteren of nummers opnemen. En jammen is per definitie een rommelig proces: een sessie heeft geen afgebakend begin of einde. Eenzelfde soort ongestructureerd samenzijn typeert hangen met vrienden. Hangen is na afloop van het huisfeest samen theedrinken en opruimen. Hangen is wandelen met vrienden door de stad en eindigen in het café. Hangen is ook: verveling, ergernis, ongemak - maar bovenal verwachtingloos.
Na de studententijd is de millennial deze vorm van laagdrempelig samenzijn verleerd, constateert Liming. Zoals veel dertigers en veertigers met jonge gezinnen, veeleisende banen en sportschema's, zag de academicus haar vriendschappen veranderen in gekleurde blokken in een digitale agenda. Tijd met vrienden doorbrengen kreeg zo dezelfde structuur als een punt op de vergadering: alle punten moeten binnen de koffieafspraak ('ik heb een uurtje!') ter tafel komen. In hetzelfde uur van een koffieafspraak kan de vriend werken aan de persoonlijke doelen: trainen voor de marathon, het LinkedIn-profiel bijwerken, de kinderen helpen met citotraining. En dan neemt de druk toe: de druk op de koffieafspraak (is het wel gezellig? Is het gesprek interessant?) en uiteindelijk op de vriendschap zelf (is deze vriend de geïnvesteerde tijd waard?).
Liming kijkt de kunst van het hangen af bij haar collega, die haar uitnodigt om op zijn boerderij te komen lunchen. Als Liming belt dat ze er bijna is, antwoordt haar gastheer: 'Leuk! Ik leg de maïskolven alvast op de gril!' En vraagt dan: 'Sorry, met wie spreek ik eigenlijk?'
Deze houding staat lijnrecht tegenover het vriendschapsideaal van Aristoteles. De hanger streeft niet naar 'ware vriendschap' of 'absolute wederkerigheid'. De hanger streeft überhaupt niet; de hanger geeft zich over aan het gezelschap. Hangen is per definitie niet afgebakend, niet beheersbaar, niet gericht op persoonlijk gewin - niet productief. In dit vanzelfsprekend samenzijn verdwijnt competitie en rivaliteit naar de achtergrond.
Maar deze losse vriendschapsvorm vraagt om uithoudingsvermogen. Liming beschrijft een conflict met een goede vriend. Hangend aan een hotelbar praten de twee door de ruzie heen. Beiden blijven op hun barkruk zitten - gekwetst, gefrustreerd. Diep in de nacht vinden de vrienden uiteindelijk een nieuw evenwicht: geen overeenstemming, maar wederzijds begrip voor het standpunt van de ander. Wie zulk sociaal stamina bezit, hoeft geen vriendschappen op te zeggen met appjes.
Heeft men tegenwoordig een boek nodig om te leren samen te zijn met vrienden? Voor millennials als Khaddari en Hoogenberks personages biedt Limings manifest een even simpel als radicaal alternatief voor hun benauwende vriendschapsideaal. Hangen haalt de druk van de ketel: van de competitie met de ander, de verwachtingen van het samenzijn, de voortdurende calculatie in de relatie, van de vriendschap - en van de millennial zelf.
Raounak Khaddari Even goede vrienden Spectrum, 208 blz. STÉPHANIE HOOGENBERK We hebben het over je gehad Prometheus, 224 blz.