Jonge vrouwen die van dwepen houden Popmuziek Taylor Swift

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
27 oktober 2022
InMidnights,het nieuwste album van popicoon Taylor Swift, lijkt de meisjesmuziek met gelpennen geschreven. Mag Taylor Swift wel opgroeien?
Een rij strekt zich uitvan binnen in concertzaal Tivoli tot de ingang van Utrecht Centraal. De slinger gaat een grachtje over en dan nog onder een viaduct door. Er staan vooral meisjes in, jonge vrouwen met lang haar en uitgesproken eyeliner of glitter op hun gezicht. Een paar hebben dezelfde witte trui aan, merchandise van een vorig album. Veel dragen een zwart minirokje dat populair is op TikTok. Er worden biertjes uitgewisseld, vriendschappen gesloten. Wie nieuw aankomt, loopt verbaasd lachend of filmend langs de tientallen voorgangers: 'Komen jullie ook voor Taylor Swift? Hebben jullie al kaartjes?' Ja, het evenement is uitverkocht.
Even voor de duidelijkheid: Taylor Swift is nietin the building. Ze is niet eens in het land. Haar nieuwe albumMidnightsis die vrijdagochtend uitgekomen, middernacht in de Verenigde Staten. Diezelfde vrijdagavond is in Tivoli de Official Taylor Swift Release Party. Fans kunnen er samen voor het eerst naar het nieuwe album luisteren, staat op de website, maar in de zaal blijkt dat vrijwel alle 'Swifties' de muziek al woord voor woord kunnen meezingen, amper een dag na de release. 'Gaan ze nou serieus gewoon het album draaien', vraagt iemand tijdens het voorprogramma. Vanuit de zaal wordt enthousiast meegezongen met oudere muziek:'She wears short skirts, I wear T-shirts. She's cheer captain and I'm on the bleachers.'
De fans in de zaal begroeten elk nummer vanMidnightsmet luid gejuich. Het album wordt inderdaad gewoon chronologisch afgespeeld naast de filmpjes die Taylor Swift (31) op Instagram en TikTok plaatste in aanloop naar de release. Swift brak op zestienjarige leeftijd door als countryzangeres die muziek maakte voor en over tienermeisjes. Ze won talloze prijzen, verloor haar zuidelijke accent, werd popicoon. Met een inmiddels vijftienjarige carrière achter de rug weet ze nog steeds ongeveer dezelfde doelgroep aan te spreken als toen: jonge vrouwen die van dwepen houden. In Tivoli wordt haar nieuwste videoclip opgestart.'It's me, hi, I'm the problem, it's me',zingen de meiden mee, en een paar nemen terwijl ze zingen en dansen TikTok-filmpjes op.
Er is een playlist op Spotify dieTaylor Swift for the fallheet, met daarin praktisch elk nummer uit haar indrukwekkende oeuvre. Swift weet wat van haar verwacht wordt: haar afgelopen drie albums verschenen in de herfst, allemaal mild melodramatisch, met als tophits de nummersBetty, AugustenCardigan, waarin Taylor een liefdesdriehoek tussen tieners bezingt. Haar grootste doelgroep houdt van de herfst, van paarden, van kaarsjes en boeken. Op TikTok is het een volledig genre. Meisjes geven elkaar tips over het romantiseren van je eigen leven: luister naar klassieke muziek terwijl je 's ochtends door de stad loopt, houd een dagboek bij, draag oversized vesten en warm je handen aan een hete kop koffie, koop elke week een bosje bloemen voor jezelf.
Zouden de meiden in Tivoli zich Taylors vorige identiteiten herinneren? Vijftien jaar geleden zong ze als countryzangeres powerballads over hoe stom de pick-up van haar ex was. In Nederland werd ze populair met het nummerLove Story,waarin ze verkleed als prinses door paleizen rende en over Romeo en Julia zong. Ze had even een relatie met Britse boybandzanger Harry Styles en was plots in Londen te vinden met een gladde bob, rode lippenstift en een houtje-touwtjejas. Even probeerde ze haar typische meisjesachtigheid van zich af te schudden, werd ze hypermillenial met een laagje girlboss, zingend over haar slechte reputatie, terwijl die nooit écht slecht was.
Swift beweegt haar identiteit zachtjes mee met de meisjescultuur van het moment. De cateye en leren pakjes die ze even droeg voelden als attributen in een toneelstuk. Je ziet haar bijna draaien in de spiegel, zoals je doet wanneer je nieuwe kleren hebt: wie ben ik in dit rokje, hoe kom ik over met rode lippenstift? Stel je voor, stel je voor. Ze heeft weleens gezegd dat ze haar eigen teksten in drie categorieën opdeelt: de romantische die je met een ganzenveer zou schrijven, de duistere serieuze die je met een vulpen schrijft, en de vrolijke - die schrijft ze met kleurige gelpennen. De meiden van nu houden van een droevig soort feminiteit, na dehot girl summerkomt desad girl fall,en binnen drie jaar werd de muziek van Taylor de officieuze soundtrack voor regenachtige herfstdagen.
Ze wil met haar fans mee kunnen groeien. Toen ze in 2019 een van de grootste prijzen uit haar carrière kreeg, artiest van het decennium, trad ze op met een medley van tien jaar aan liefdesliedjes. Je kon daarin heus een evolutie horen en zien: van tekst, van stijl, van imago. Maar duidelijker was dat ze vanuit dezelfde basis opereerde, ze maakt nog steeds liefdesliedjes die aansluiten op de leefwereld van tieners en jonge twintigers. In een speech haalde ze herinneringen op aan de platen die haar ouders hun hele leven luisterden, door alle levensfasen heen. 'Rond de tijd dat ik verliefd werd op muziek, realiseerde ik me hoe geweldig het was dat een artiest zoveel verschillende fasen en veranderingen in het leven van mensen kon overstijgen.'
Lizzie Widdicombe schreef in 2011een profiel van Swift voorThe New Yorker,waarin ze de jonge popster vergezelde naar een paar optredens over de rode loper. Het viel haar op hoe braaf Swift was, zo braaf dat ze er als jong meisje mee werd gepest. 'Swifts carrière-rolmodellen zijn niet de Madonna's en Beyoncé's van de wereld, maar de singer-songwriters - Bruce Springsteen, Kris Kristofferson en Emmylou Harris. "Ze staan zo bekend om hun gedachten en de dingen die ze hebben geschreven en de dingen die ze hebben gemaakt", vertelde ze me. "Ze zijn geëvolueerd, maar ze hebben hun fans nooit in de steek gelaten."'
Evolueert Swift mee met haar fans of met haar doelgroep? In de aandacht voor wat meisjes leuk vinden schuilt een interessante paradox. Wat zij mooi vinden, wordt maatschappelijk beschimpt. Het is niet bepaald cool om een paardenmeisje te zijn: aanstellerig, giechelig, hysterisch. Tegelijk wordt door iedereen die er geld aan kan verdienen angstvallig in de gaten gehouden waar die meisjes hun aandacht op vestigen. Hun interesses hebben immense invloed op de richting van de popcultuur, brengen muziek- en filmproducenten en reclamemakers miljarden op. Daarin schuilt immense macht, dat wist Swift al jong, toen nog als een van de weinige jonge vrouwen in de muziekindustrie. Het was scherp zakelijk inzicht, onzichtbaar omdat zij inzette op wat ze was: jong, vrouw.
'Swifts aura van onschuld is niet echt een daad, maar het kan af en toe de omvang van haar succes logenstraffen', schrijft Widdicombe. En wat volgt is een opsomming van al haar successen, des te indrukwekkender omdat ze haar eigen teksten schrijft, uit haar eigen leven gegrepen. Dat zakelijk instinct heeft ze nog steeds. Sinds 2020 is ze bezig terug te pakken wat altijd al van haar was. Toen ze in conflict kwam met haar voormalige platenmaatschappij Big Machine Records besloot Swift zelf al haar oude nummers opnieuw op te nemen, album voor album, zodat ze zelf eigenaar zou zijn van haar vroege muziek. De nieuwe albums, met achter elk nummer de woorden('Taylor's version')worden goed beluisterd.
Dan die onschuld. Als tiener luisteren naar Swift is als lezen in meisjesbladen: een kijkje nemen in een iets volwassenere wereld waar je zelf nog niet helemaal aan toe bent. Er is een fragment van een heel jonge Swift op de rode loper waarin ze vertelt hoe blij ze is op een feestje te zijn omdat ze vroeger nooit voor feestjes werd uitgenodigd. Ze heeft een trits beroemde vriendjes achter de rug, vaak mannen die populair zijn bij het tienerpubliek:Twilight-ster Taylor Lautner, zanger John Mayer. Om de band met de fans te versterken schrijft ze cryptische liedjes met hints die net makkelijk genoeg te ontcijferen zijn. In het droevige nummerAll Too Well,heropgenomen in 2021, bezingt ze een rode sjaal die ze in het huis van de zus van haar ex heeft laten liggen. Fans ontcijferden dat het ging om ex Jake Gyllenhaal en eisten van hem dat hij die sjaal teruggaf, tien jaar na de affaire.
Swifts afgelopen twee albumsFolkloreenEvermoreleken eindelijk weg te bewegen van de standaardpop. In die albums doet ze meer aan storytelling en lijkt ze minder naar haar eigen leven te grijpen. De nummers zijn droevig, gaan over het verlies van wildheid en de wens haar vriend een kind te geven. Op hetzelfde album zingt Swift over schoolverliefdheden. Nu haar leven niet meer gelijkloopt aan dat waarover ze zingt, dat wat haar doelgroep van haar wil, loopt ze het risico inconsistent te worden. Vroeger was het weinig cool om een meisje-meisje te zijn. Nu die tijden zijn veranderd en Swift navolgelingen heeft als Billie Eilish en Olivia Rodrigo, is de vraag of er nog wel ruimte is voor Swift. Ze heeft haar gelijk gehaald en is zelf na een serie poses teruggekeerd naar de romantiek, maar nu de hoogtijdagen van de Sad Girl Fall zijn aangebroken is ze zelf geen meisje meer. Maakt dat haar een Sad Woman?
Zangeressen, zeker popzangeressen die jong beroemd zijn geworden, lopen allemaal tegen het probleem van opgroeien aan. Britney Spears en Madonna moesten sexy blijven, Miley Cyrus probeerde verschillende identiteiten, Lana Del Rey is overgestapt op droevige muziek over vrouw-zijn. Taylor Swift kan en mag niet opgroeien omdat haar pop-identiteit is verankerd in het bakvissenschap. Nu kijkt ze met een volwassen blik terug op wie ze was toen ze jong was, met zelfvertrouwen na een roerige en succesvolle carrière.Midnightslijkt, om in Swifts terminologie te blijven, vooral in gelpennen geschreven. Het album is in veel opzichten een terugkeer naar de oude Swift: lichte popdeuntjes onder loodzware teksten met bekentenissen in de bridge.'No one wanted to play with me as a little kid/ So I've been scheming like a criminal ever since/ To make them love me and make it seem effortless/ This is the first time I've felt the need to confess.'