Bonen, bloemknoppen, geslachtsdelen Kunst en liefde De vrouwelijke blik

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
12 oktober 2023
Mannelijke kunstenaars bepaalden lang de blik op het vrouwenlichaam, op lust en liefde. Vrouwelijke kunstenaars hebben nu hun eigen technieken.
Sommige beeldend kunstenaarswillen de beweging die ze om zich heen ervaren, of de beweging die in hun fantasie plaatsvindt, in hun werk zichtbaar maken. Auguste Rodin was zo'n kunstenaar. Als je rondom zijn sculpturen loopt, zie je geen statische objecten: hun armen zie je naar voren reiken, hoofden draaien, zijn hand schuift over haar heup.
Ook de manier waarop hij zijn waarnemingen vastlegde, paste hij aan die beweging aan. Voor zijn tekeningen en schilderijen liet Rodin zijn naaktmodellen door zijn atelier dansen. Zijn illustraties vanFleurs du Malvan Charles Baudelaire schetste de Franse beeldhouwer zonder zijn penseel of krijtje van het papier af te halen, en zonder te kijken naar wat er op het papier gebeurde. De bewegingen van de naakte lichamen waren waar het hem om ging. Soms liet hij daarbij zijn fantasie de vrije loop, en speelde zijn eigen lichaam mee. Stijve penissen verschijnen en worden bewonderd door de vrouwelijke naakten.
De tekeningen ordende de kunstenaar in een map, erop schreef hij'musée secret'.Dit waren erotische afbeeldingen, niet bestemd voor iedereen. Tegelijk was het een publiek geheim dat Rodin niet alleen met zijn ogen naar zijn modellen keek. Mannelijke bezoekers van zijn atelier hadden moeite hun eigen fantasie in toom te houden. Zo schreef de Engelse beeldhouwer en lettermaker Eric Gill, die tekstschrijvers en vormgevers nog herkennen in het lettertype Gill Sans:'A sitting to M. Rodin always meant a certain amount of lovemaking & frequently a fucking as well.' Dat dit de kwaliteit van de kunst ten goede kwam, was volgens Gill vanzelfsprekend.
Rodin geldt mede dankzij deze verhalen - en natuurlijk ook dankzij verhalen van objectievere bronnen - als een kunstenaar die het mannelijke perspectief tot in de details belichaamde. Een perspectief dat in moderne beeldcultuur de toon nog steeds bepaalt.
In 2016 liet kunstenaar Andrea Éva Gyori haar vrouwelijke modellen ook bewegen. Na een korte kennismaking gingen ze naar Gyori's atelier. Daar deelde de vrouw haar erotische fantasieën en masturbeerde, de kunstenaar keek toe en ze tekende en schilderde wat ze zag en hoorde. Het werden aquarellen die je schetsmatig zou kunnen noemen, soms ook ronduit educatief: een pagina bevat vaak meerdere lichamen, (hand-)bewegingen zijn te herkennen. Ook maakte ze tekeningen van wat ze had geleerd van haar gesprekken met Dania Shiftan, een seksuoloog gespecialiseerd in het vrouwelijk orgasme.
Gyori had het onderwerp gekozen omdat ze het orgasme zag als een middel om dieper in te gaan op de vraag hoe de geest het lichaam en ons gedrag beïnvloedt. Deze kunstenaar hield haar tekeningen niet geheim, ze publiceerde ze in haar boekVibration Highwayen toonde ze op de internationale kunstmanifestatie Manifesta die in 2016 in Zürich plaatsvond.
Het is, alle emancipatiebewegingenten spijt, in de openbare ruimte nog steeds ongebruikelijk om het over vrouwelijke lust en seksualiteit te hebben, laat staan over de vrouwelijke blik op die zaken. Dat geldt ook voor soloseks. In haar boekSie hat Bock('Ze heeft zin') uit 2020 schrijft de Russisch-Duitse schrijfster Katja Lewina over onze complexe omgang met vrouwelijke lust en lichamen. In december 2017 besloot ze dagelijks steeds een keer vaker te gaan masturberen - dus één keer op 1 december, twee keer op 2 december, en 31 keer op 31 december. Dit om aan te sluiten bij een grappig bedoelde oproep online van een man, om na een novembermaand van abstinentie,'No Nut November',iedere dag steeds een keer vaker klaar te komen,'Destroy Dick December'.
Voor mannen zou 31 keer onmogelijk zijn, voor vrouwen was het volgens Lewina prima te doen, ze noemde het'Destroy Dildo December'.Toch hield ze op na de achttiende dag. Niet omdat ze het niet zou kunnen volhouden, maar omdat het haar geen plezier meer gaf. Het ging haar er niet om dat ze zich door het uitdagen van de man online misschien te veel had laten meenemen in zijn spel, het ging haar er wel om dat ze de vrijheid kon nemen te doen waar ze zin in had. En dus stopte ze.
Op de middelbare school had Lewina bij seksuele voorlichting voor het eerst gehoord dat ook vrouwen aan zelfbevrediging konden doen. Maar bij de voorlichting waren alleen de lichaamsdelen ter sprake gekomen die van pas komen bij penetratieseks. Dus had ze 's avonds een viltstift bij zichzelf naar binnen geduwd, en voor zover dat ging heen en weer bewogen. Dat leek haar de enige manier om seks te kunnen hebben, dat er in het vrouwenlichaam nog meer lichaamsdelen waren, had niemand haar verteld. Ze had er niets bij gevoeld, en dacht dat er iets mis was met haar lichaam. Totdat een paar jaar later een 'prins' haar clitoris uit haar 'Doornroosjeslaap' zou wekken.
In porno, in films en zelfs in het algemene spraakgebruik is het mannelijke perspectief nog steeds dominant, constateerde Lewina. Vrouwen die van seks houden, worden niet geacht dat te expliciet te maken, schrijft ze, het grootste deel van de pornografie laat nog steeds vrouwen met silliconenborsten zien die zonder menselijke interactie, vrijwel volledig passief in dienst staan van de slechtgeklede mannen met permanente erecties. Penetratieseks - in vagina, anus of mond - is leidend. Zoenen en liefkozingen zijn afwezig. De actieve rol van de vrouwen is uiterst beperkt.
Gyori had in haar jeugdwél voldoende open gesprekken met vriendinnen over hun seksuele ervaringen gehad. Het ging haar in haar kunst, zoals gezegd, om de vraag hoe de geest ons lichamelijk gedrag kan beïnvloeden. InVibration Highwaywist ze de verhalen van de vrouwen in een eigen beeldtaal te vatten. Bij haar serieLoving Domination,die ze twee jaar later maakte, legde ze vast wat twee vrouwen met elkaar deden tijdens een seksueel spel. Dominantie en gedomineerd worden waren cruciaal in dit spel. In een van de tekeningen lopen tongen, benen, vingers en golvingen die zowel borsten als billen kunnen zijn, vanzelfsprekend in elkaar over. Een gebalde vuist en een uitgeschreven 'uuuuhhhh' maken duidelijk dat de interactie niet alleen maar zacht en harmonisch is.
In dezelfde tijd schilderde Gyori ookSalivating Chest Transformation. Borsten speelden al langer een rol in haar werk. Gyori werd geboren in 1985 in Boedapest, studeerde daar en in Stuttgart aan de kunstacademie. Ze leerde Oost-Aziatische schilderkunst in Seoel en volgde een cursus menselijke anatomie en autopsie aan de medische faculteit van Boedapest. In 2017 was ze resident aan de Jan van Eyck Academie in Maastricht. Al in 2013 maakte ze tekeningen waarin borsten uitgroeiden tot bedreigende grootte, de zwaartekracht tartend.
In 2018 was bij haar een vorm van borstkanker geconstateerd die het voor de toen 35-jarige kunstenaar noodzakelijk maakte haar beide borsten te amputeren. In het werk uit dat jaar lijken twee vrouwenlichamen, beide gevormd uit een hoofd met lange tong, een nek die uitloopt in twee benen - dus zonder de romp waar de borsten normaal gesproken aan vast zitten - zichzelf te bevredigen aan een witte romp met twee langwerpige borsten die tussen hen in hangt. En zoals de titel suggereert spat het speeksel of ander vocht in het rond. Zijn de twee vrouwenlichamen geobsedeerd met de borsten, of voelt de kunstenaar zich verscheurd?
In de videoChestMassagebracht ze het thema minder ambigu in beeld. De film begint met een scene waarbij Gyori's moeder haar dochters borsten lijkt te masseren. Vervolgens begint de moeder aan de hand van boeken met foto's van onder andere Helmut Newton - bekend vanwege zijn obsessie met vrouwen vanuit fascistisch-seksistisch perspectief - een lofzang op de borsten. Of beter gezegd: op wat de voordelen zijn voor een vrouw om mooie borsten te hebben, tegenover vrouwen die dat niet hebben. Mannen gunnen je dan meer, en daardoor ben je succesvoller, aldus de moeder. Uiteindelijk wordt het Gyori te veel: ze begint om zich heen te slaan en scheurt haar eigen shirt open. Haar bovenlichaam met littekens wordt zichtbaar.
Door al die clichés te verwoorden, over hoe een vrouwenlichaam moet zijn en over de bijzondere kwaliteiten van de borsten, legt de kunstenaar niet alleen haar eigen kwetsbare positie bloot. Het laat zien hoe verknipt deze en soortgelijke ideeën zijn over de eigenschappen die een vrouwenlichaam moet hebben om de mens in dat lichaam gelukkig te maken. Net als Lewina, met haar stelling dat er door de nadruk op seks vanuit mannenperspectief nog steeds maar zelden aandacht is voor wat vrouwen zouden willen, brengt Gyori de blik op het vrouwenlichaam als lege huls in het nauw.
Voor de Zuid-Afrikaansekunstenaar Ina van Zyl lijkt ieder kwetsbaar detail van een lichaam of plant onderwerp te kunnen zijn van een schilderij of tekening. Ze zoomt in op voeten, op bonen, op bloemknoppen of op geslachtsdelen. Ze houdt de kaders strak rond de onderwerpen en de herkenbaarheid van de voorwerpen is groot - al is het werk niet hyperrealistisch te noemen. De verf, de structuur van het schilderij, is essentieel voor Van Zyl. Ze ziet dat alles in haar werk is terug te voeren op de drie belangrijkste genres van de schilderkunst: portret, stilleven en landschap, zo vertelde ze in een documentaire.
Anders dan bij Andrea Éva Gyori zijn de lichaamsdelen - Van Zyl geeft ook planten een lichaam - alleen en bijna altijd zonder interactie. De erecte penissen en vulva's toont ze zonder betrokken persoon, zonder bescherming. Naakter dan dit kan niet: ze glimmen, golven. En ondanks hun krappe behuizing bewegen ze. De kunstenaar geeft ze een liefdevol zetje, vanuit de coulissen, zodat wij, toeschouwers, voyeurs worden, ze in de schijnwerpers op het podium kunnen bekijken. En ons plaatsvervangend kunnen schamen.
In 2010 kreeg een tentoonstelling van het werk van Van Zyl in het Gemeentemuseum in Den Haag de naamSchaamstukken.Volgens hoogleraar literatuurwetenschap Ernst van Alphen, die de catalogustekst schreef, gaat schaamte over het stokken van de communicatie. Bijvoorbeeld bij een glimlach die niet beantwoord wordt, of, zoals in Genesis, op het moment dat Adam en Eva zien dat ze naakt zijn. Het zien is essentieel in die emotie. Dankzij de zichtbaarheid voelen ze zich eenzaam.
Volgens Van Zyl zien Nederlanders schaamte als iets negatiefs. Maar schaamte is volgens haar ook een teken van beschaving. Je tast er je grenzen mee af. Van Zyl, geboren in 1971 in Ceres, studeerde aan de kunstacademie van Stellenbosch en begon tussen 1992 en 1995 als tekenaar voor het kritische striptijdschriftBitterkomix.Ze tekende in houtskool, en hoewel ze na 1995 geen strips meer heeft getekend, gebruikt ze die techniek nog steeds regelmatig. Met olieverf begon ze pas toen ze in 1995 in Amsterdam kwam, als resident van de Thami Mnyele Foundation, een instelling die de band tussen Afrikaanse kunstenaars en de Afrikaanse diaspora, in het bijzonder in Amsterdam, wil bevorderen. Hierna werkte ze bij De Ateliers, ze bleef in Amsterdam.
Haar onderwerpen kiest ze uit een persoonlijke fascinatie. Ze maakte een grote serie met schilderijen van tenen en voeten. Die tenen zijn personages, vertelde ze. Samengepakt in een sandaal, toch ieder met hun eigen persoonlijkheid. Ook de geslachtsdelen schildert en tekent ze vanwege haar fascinatie: ze zijn niet per se mooi, maar het zijn wel krachtige beelden. 'Dit is immers waar het leven uit voortkomt', zegt ze. De personages van Van Zyl zijn ondanks de schaamte niet eenzaam. De kunstenaar heeft zich immers om hen bekommerd.
Marlene Dumas toontin haar werk soms ook geslachtsdelen, soms afkomstig uit pornografische afbeeldingen. De tentoonstellingOpen-End,in 2022 in Palazzo Grassi in Venetië, barstte in de museumzalen los metD-rection,een schilderij van een man die naar zijn erecte penis staart, enTurkish Girl,waarop een naakte vrouw haar benen bij haar knieën omhoog houdt, haar hoofd is vanachter haar benen nog net zichtbaar. Het plezier van het schilderen, van het kijken en bekeken worden, is wat Dumas hier zegt te verbeelden.
Tegelijk verbeeldde het allereerste schilderij in die tentoonstelling een veel intiemere scène, die moeilijker te lezen was.Kissedheet het werk, en het toont een hartstochtelijke zoen, waarbij twee gezichten tegen elkaar gedrukt in elkaar over gaan. Anders dan bij de kus van Rodin, waarbij de naakte lichamen om elkaar bewegen en ons meevoeren, kom je hier als toeschouwer nauwelijks tussen. Dit is iets tussen twee mensen, geliefden, die juist even geen interactie willen met de rest van de wereld. Alleen de kunstenaar was hierbij betrokken.
Bij het samenwerken aan de Nederlandse uitgave van Shakespeare'sVenus en Adoniswas Dumas bevriend geraakt met Hafid Bouazza, die de tekst vertaalde. Bij het zien van Dumas' schilderijThe Origin of Painting,dat in de eerste plaats een verbeelding is van de legende over Kora die de schaduw van haar geliefde op de muur schildert, herkende Bouazza een verbeelding van een van de prozagedichten van Baudelaire uitLe Spleen de Paris.De schrijver was bezig met de vertaling ervan, en vroeg haar daar beelden bij te maken, waar Dumas mee instemde. Toen de uitgave verscheen, onder de titelParijse Walging,in april 2022, was Bouazza overleden. Een deel van de illustraties, olieverfschilderijen, kozen ze nog samen, andere kwamen later tot stand. 'In de leegte van zijn afwezigheid', aldus Dumas in haar toelichting. 'Zij zijn ook somberder van toon.'
Het gedicht dat Bouazza had herkend in haar schilderij wasDe dubbele kamer.Baudelaire beschrijft een kamer als in een droom, in het schemerdonker. Op het bed ligt 'het Idool, de vorstin van dromen'. Ze heeft gevaarlijke ogen: 'Zij lokken, zij onderwerpen, zij verzwelgen de blik van de onbezonnen man die ze beschouwt'. Dat klinkt als iets wat de verteller het liefst zou vermijden, maar het tegendeel is waar, hij zoekt de verlokking op. Hij vervolgt: 'Ik heb ze vaak bestudeerd, deze zwarte sterren die nieuwsgierigheid en bewondering afdwingen.'
Hoewel Dumas in haar schilderij van de oorsprong van de schilderkunst Kora duidelijk als een vrouw had geschilderd, herkende Bouazza in die vrouw de onderzoekende blik van de verteller die de schaduwfiguur van het Idool bekijkt. Degene die kijkt, die onderzoekt, is geen onbezonnen man, het is een mens, een wezen dat meer wil begrijpen van de donkere kamer om zich heen, en het antwoord zoekt in de ogen van de ander. Zelfs als die gevangen zijn in een schilderij.
In 2019 hield Andrea Éva Gyori in de Rotterdamse kunstruimte Witte de With de performanceSpace for Becoming a Tiger. De veranderingen die Gyori in haar eigen lichaam onderging, als gevolg van haar ziekte, verbeeldde ze als een mogelijkheid tot verandering. Door emoties en strijd als ruimtes te zien, als plaatsen die een fysieke aanwezigheid hebben, kon ze haar ervaringen de baas worden. Van een mens, een vrouw, transformeerde ze, door spreuken en geluiden, en samen met haar moeder, haar lichaam tot dat van een tijger, een krachtig, onoverwinnelijk en autonoom dier. In maart 2022 overleed Gyori aan de gevolgen van haar ziekte.
In haar schilderijen leeft de tijger voort. Het roofdier kreeg ook in het schilderij bewegingsruimte: voor het eerst in haar werk schilderde Gyori driedimensionale figuren. De tijger toont zijn tanden, springt op ons af. Er is geen ontkomen aan.