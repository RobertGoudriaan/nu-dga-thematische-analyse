De Zwitserse Alpen lopen tot in Xinjiang Onderzoek Chinese propaganda in Nederland

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
27 juli 2023
Op sociale media circuleert al jaren desinformatie over Oeigoeren-kampen. De Chinese overheid en internationale media vergroten het bereik van deze desinformatie, die zo ook in Nederland terechtkomt.
'Dit is wat westerse mediaje niet laten zien', staat in een reeks filmpjes op TikTok over de 'vrijheid' van de Oeigoeren in Xinjiang, 'en het is precies de reden waarom Amerika TikTok wil verbieden.' Traditionele Oeigoerse dansen of Spaanse en Britseinfluencersdie je rondleiden door het natuurschoon in de noordwestelijke Chinese provincie worden afgewisseld door een video over de snelheid waarmee in China wegen en bruggen worden gebouwd. Verbaasd praten de buitenlandse vloggers tegen de camera van hun mobiele telefoons. 'Zo veilig voel ik me echt niet in de Londense metro, én er zijn geen ratten!' Na het geduldig afspelen van ruim dertig video's bereik je voor het eerst een filmpje dat zich uitspreekt tegen de onderdrukking van de Oeigoeren in Xinjiang.
Je hoeft niet eens zelf te scrollen. Na dit kritische intermezzo leidt TikTok je vanzelf naar filmpjes van aanhangers van de Islamitische Republiek, maar ook naar solidariteitsdemonstraties voor Palestina. Hand in hand met kritiek op 'het Westen' en de Navo sluipt ook kritiek op de 'bemoeienis' en omgang met Taiwan en de dubbele standaarden met betrekking tot Israël en Palestina het narratief in.
Met één Twitter-account als uitgangspunt analyseerden we ruim vijftienduizend Engelstalige en Nederlandstalige tweets tussen begin 2019 en mei 2023. Hiervoor gebruikten we de hashtags #Xinjiang en de combinatie van #Xinjiang en #beautifulXinjiang. Ook onderzochten we door middel van een netwerkanalyse welke accounts een interessante relatie met elkaar hebben. Zo zagen we een verband tussen Nederlandse sociale-mediagebruikers, de Chinese consul-generaal in het Indiase Kolkata, het aan de Chinese staat gelieerde media-account Discover Xinjiang en de cultureel adviseur van de Chinese ambassade in Pakistan.
We begonnen met het kijken naar een uitgesproken Twitter-gebruiker met bijna tienduizend volgers. Het account gebruikt de naam Gülnar, wat in het Arabisch 'bloem van de granaatappel' betekent, en claimt een Oeigoerse vrouw te zijn, woonachtig in Xinjiang. Ze reageert op berichten van de gevluchte Oeigoer Rushan Abbas. 'Pas op! Val niet voor @cia.' Boven aan haar profiel staat een lijstje met verschillende vragen. Ben je in Xinjiang geweest? Heb je daar gewoond? Zo niet, waarom zeg je dan dat mensen in Xinjiang een moeilijk leven zonder vrijheid leiden?
Filmpjes van een kleurrijke bruiloft, Russische volksmuziek gespeeld door Oeigoeren, voetballende kinderen op straat, traditionele koffie bij de lunch, een ochtend op een markt in Xinjiang, waar heerlijk ogende baksels uitgestald worden. Het zijn enkele recente berichten van Gülnar. Alle posts zijn goed voor duizenden weergaven.
'Goedemorgen #Xinjiang', staat in een van haar berichten, vergezeld door sterk bewerkte diashows van berglandschappen. Door videostills van het filmpje te analyseren, komen we onder andere bij een portfolio van de Vlaamse fotograaf Bart Heirweg terecht. Zijn beelden komen uit Italië. Bewuste misleiding dus. Andere foto's die zogenaamd in Xinjiang zijn gemaakt, herleiden we naar de Zwitserse Alpen. Tussen haar volgers en delers staan buitenlandse influencers met tienduizenden volgers die het gecensureerde leven in Xinjiang promoten, maar ook Chinese ambtenaren, merendeels diplomaten. De lekkernijen en het natuurschoon die we te zien krijgen, werken als bliksemafleider. Door de provincie te depolitiseren vergeten we voor even het trieste landschap en de harde onderdrukking die te midden van het natuurschoon plaatsvindt.
Uit ons onderzoek blijkt dat niet alleen zogenaamde inwoners uit Xinjiang deze aantrekkelijke hashtags delen (terwijl in China Twitter sinds 2009 verboden is). Ook officiële instanties verspreiden de campagne naar hartenlust: Chinese organisaties, zelf gecreëerde instellingen als het Xinjiang Center for Pakistan, (internationale) Chinese nieuwskanalen waaronder het China Global Television Network (CGTN), diplomaten en ambassadeurs, maar ook westerse bedrijven die niet in verband willen worden gebracht met mensenrechtenschendingen.
De accounts komen ook bij Nederlandse gebruikers terecht. In onderling contact met elkaar verspreiden zij niet alleen desinformatie over het pastorale Xinjiang, maar dagen ze ook critici uit. Op TikTok, Douyin (het Chinese TikTok), Facebook en Instagram zien we hetzelfde patroon. Een van de gevolgen: een vertekende werkelijkheid van het leven in de provincie Xinjiang bereikt achteloos scrollende socialemediagebruikers over de hele wereld.
'Ik hou van dit trieste land/deze weidse en dorre grond/ die ons eenvoudig van taal/ en ruim van hart heeft gemaakt./ Ik geloof in deze ruimhartigheid,/ dit koppig voortleven op het vlakke land/ dat nooit ten onder zal gaan./ Ik hou van dit trieste land,/ dit oude land,/ dit land dat/ voortbracht wat ik liefheb:/ het meest beproefde en oudste/ volk ter wereld', schreef de Chinese dichter en schrijver Ai Qing, vader van kunstenaar Ai Weiwei, over zijn leven in ballingschap in Xinjiang.
Ingesloten door Rusland, Afghanistan, India, Pakistan, Mongolië, Kirgizië, Tadzjikistan en Kazachstan en gescheiden van het Chinese binnenland door de Gobiwoestijn kent Xinjiang een lange geschiedenis als ballingsoord. Al voordat de Qing-dynastie de provincie eind negentiende eeuw veroverde en als Xinjiang ('Nieuwe grens') hernoemde, werden politieke en strafrechtelijke ballingen uitgezet naar de noordwestelijke provincie.Yi ju liang de,'twee vliegen in één klap': uitzetting van 'ongewilden' uit China zelf, en kolonisering van de nieuwe gebieden in de provincie.
Op sociale media gaat een parallelle, van propaganda doorspekte 'werkelijkheid' rond. In tegenstelling tot het trieste land lijkt het op de foto's wel een paradijs op aarde. De culturele heterogeniteit is er groot en nergens verdwijnt de zon zo prachtig achter de horizon als hier, de bloemen en planten staan er ieder seizoen in bloei. De kleuren oranje, geel, rood en groen zijn zo verzadigd dat ze doen denken aan een animatiefilm. Zorgen vanuit westerse landen over de discriminatie en vervolging van de Oeigoerse islamitische minderheid in de provincie worden kordaat afgedaan als desinformatie, laster en hypocrisie.
'Waar de lezers zijn, waar de kijkers zijn,daar moeten de propagandaverslagen hun tentakels uitstrekken. Dat is waar we het brandpunt en het eindpunt van propaganda en ideologie vinden.' Deze weinig subtiele uitspraak van de Chinese president Xi Jinping dateert uit 2016, toen mediahervormingen in het land publiek werden gemaakt. Onder het bewind van Xi voerde de Chinese Communistische Partij (CCP)
haar investeringen in overzeese berichtgeving op. Onderzoekers schatten de uitgave op zeven tot tien miljard dollar per jaar, met als hoofddoeljianghao zhongguo gushi,'het Chinese verhaal goed vertellen'. Ter vergelijking: het budget van de Amerikaanse regering voor buitenlandse publieke omroepen bedraagt zo'n achthonderd miljoen dollar per jaar.
De Olympische Spelen in Beijing in 2008 waren een omslagpunt. Voor die tijd waren sociale-mediaplatforms als YouTube, Twitter en Facebook (met beperkingen) in China nog toegankelijk. De toegenomen spanning werd beantwoord met censuur. Etnische botsingen, zoals de rellen in Xinjiang in 2009, en grensgeschillen, waaronder het politiegeweld tegen Tibetanen tijdens de opstanden van 2008 in Lhasa, zorgden voor een striktere online controle. Sindsdien is het gebruiken van een vpn of het installeren van WhatsApp al voldoende om te worden gearresteerd.
'Terwijl de massacommunicatie van China halverwege de twintigste eeuw veel op die van het sovjetsysteem leek, was ze voornamelijk gericht op binnenlandse kwesties en positieve propaganda', zegt hoogleraar politieke communicatie Martin Moore via een videoverbinding vanuit King's College London. Een opvallende strategie, want waar Rusland de afgelopen vijftien jaar alles deed om chaos en verstoring te veroorzaken in buitenlandse systemen, was China's belangrijkste doelstelling gericht op het narratief dat alles in China uitstekend, efficiënt en functioneel is.
Terwijl de Russische invasie in Oekraïne ervoor heeft gezorgd dat in Rusland zelf de nieuwspropaganda duisterder en minder geraffineerd is geworden, is Ruslands internationale desinformatie nog steeds veel slimmer dan de Chinese propaganda. Ga bijvoorbeeld naar de Franstalige nieuwssite Afrique Média, die onlangs een samenwerkingsverband is aangegaan met propagandazender Russia Today. Behalve zo nu en dan een lovend artikel over de Russische invasie van Oekraïne is de content nauwelijks van een neutraal nieuwsmedium te onderscheiden. Precies zoals Russia Today zelf ooit begon als tegenhanger van cnn en BBC World.
'Russische propaganda is vaak niet meteen herkenbaar als desinformatie', zegt Moore. 'Het werkt goed op sociale media en het doet eerder denken aan "alternatieve" rechtse nieuwsmedia, zoals die al bestaan in de westerse wereld. Dat maakt het overtuigend. Chinese propaganda daarentegen probeert niet per se geloofwaardig te zijn voor het Westen. Hun doelgroep is niet precies dezelfde als de doelgroep van de Russen.'
Net als Rusland heeft China flink geïnvesteerd in nieuwsmedia op het Afrikaanse continent. Met een hoofdkwartier voor het Engelstalige CGTN Africa in Nairobi wil het naar eigen zeggen een platform bieden om 'de vriendschap tussen China en Afrika te bevorderen, zodat het echte China aan Afrika kan worden voorgesteld en het echte Afrika aan de wereld kan worden gepresenteerd'. Het Chinese verhaal moet dus goed verteld worden. Daarnaast wil CGTN 'de communicatie en samenwerking tussen China en Afrikaanse landen op het gebied van politiek, economie, handel en cultuur bevorderen'. Positieve propaganda pur sang.
Het westerse publiek reageert anders op uitzendingen van het Chinese staatskanaal CGTN dan landen met een sterke band en vaak ook een economische afhankelijkheidsrelatie met China. 'In sommige Afrikaanse landen is naast de lokale nieuwszender alleen CGTN te zien', zegt Moore. 'De kijkers zijn op die manier al gewend aan het kanaal en bekijken het met minder achterdocht.'
China is dus in propagandatermen minder gericht op het zwartmaken van de politiek in andere landen, tenzij het om Chinese kwesties gaat. Dat is met name zichtbaar zodra het over de onderdrukking van de Oeigoeren gaat. Verwijzingen naar westerse dubbele standaarden enwhataboutismworden dan hard door de Chinese propagandamachine gepusht en vervolgens gedeeld en geliket door sociale-mediagebruikers wereldwijd. 'Dat is ook het uitgangspunt van Chinese propaganda, dat met name westerse mediaorganisaties een verkeerd beeld over hun land creëren', zegt Moore. In westerse landen hebben Chinese staatskanalen geen voet aan de grond. Om ook in het Westen een 'eerlijker' beeld te geven, schieten door China gesponsorde influencers en vloggers in de houding. Die zijn niet alleen van Chinese komaf. Ook door de overheid betaalde buitenlandse vloggers gaan in opdracht van de Chinese staat de straat op.
'Wat we als nieuwe ontwikkeling zien,is dat de inmenging vanuit China in het buitenland is toegenomen, dat de desinformatie agressiever wordt, en dat het land tegenwoordig ook meer politieke doelstellingen heeft. Het is als het ware een russificatie van Chinese propaganda', concludeert Martin Moore. Want waarom kijkt 'het Westen' alleen naar Xinjiang als ze om moslims geven, maar niet naar 'diegenen die lijden onder inmenging van westers imperialisme'? Waarom deelt 'het Westen' nooit eens positief nieuws over China? Waarom worden de 'provocerende Navo' en andere militaire bondgenoten van Nederland nooit bevraagd?
De Chinese Communistische Partij streeft naaryulun douzheng, 'wereldwijde strijd om de publieke opinie'. Onderzoekers als Seiki Tanaka, universitair docent aan de Rijksuniversiteit Groningen, zeggen dat China met een 'hybride' aanpak zowel sociale media als traditionele omroepmedia gebruikt om de buitenlandse berichtgeving te versterken en verbeteren. Propagandavloggers zijn volgens Chinese deskundigen 'guerrilla's' die op de flanken vechten in deze 'internationale arena van de publieke opinie', schrijft het Australische onderzoeksinstituut Aspi in een rapport. Ondertussen zijn de partijmedia zichtbaar aan de frontlinie van de internationale strijd om de beïnvloeding van de geest.
'Als we video's op YouTube analyseren, zien we, misschien in tegenstelling tot wat het publiek denkt, dat China vooral probeert zijn modellen te verkopen in plaats van democratieën te bekritiseren. In bepaalde landen werken de agressievereWolf Warrior-diplomaten weer beter, voornamelijk in ontwikkelingslanden', ziet Tanaka. China is voor veel ontwikkelingslanden een succesverhaal. Het land wordt in buitenlands beleid en in politieke en economische modellen gezien als voorbeeld. 'Terwijl mensen wereldwijd nog vaak neerkijken op Chinese burgers om verschillende racistische redenen, wordt er wel opgekeken tegen de Chinese overheid als effectief en competent. Daartussen zit nog een wezenlijk verschil', zegt Tanaka.
De partijstaat is bang dat het openstellen van sociale-mediaplatforms en andere interactieve kanalen voor gewone Chinezen hen zal blootstellen aan beïnvloeding door de superieure westerse'discourse power'en het politieke project van de CCP zal ondermijnen. In plaats van een wijdverspreide deelname van Chinese internetgebruikers aan buitenlandse platforms aan te moedigen, blijft de CCP hen beperken in het aangaan van een dialoog over de firewall heen.
'De Chinese partijstaat vertrouwt niet al zijn burgers om het Chinese verhaal goed te vertellen', schrijft onderzoeksinstituut Aspi, 'maar alleen diegenen die worden geleid en gestuurd door Chinese kanalen.' Tegen die grootschalige, bekwame, door de staat gesteunde propagandacampagnes kan de Oeigoerse diaspora niet opboksen, vindt de gevluchte Oeigoerse activist Ahmedjan Kasim. 'De Chinese regering steekt veel energie in het misleiden van de wereld over wat er in het thuisland van de Oeigoeren gebeurt. We moeten leven met het feit dat we altijd een doelwit zijn van een van de machtigste landen ter wereld', zegt hij.
Soft power,het beïnvloeden van andere landen zonder dwang of inmenging, maar met positieve aantrekkingskracht, kan van onderop, zoals in het geval van de Japanse Manga en Pokémon, of van bovenaf, zoals bij de Chinese aanpak, legt Seiki Tanaka uit. 'China ziet de voordelen van een positief imago en de manier waarop dat wordt bereikt is afhankelijk van de lokale context. In landen waar veel Chinese hulp is, wordt nieuws over China door burgers positiever ontvangen. Waar mensen al een negatiever beeld hebben van China, zoals in Nederland, zijn de inspanningen minder effectief. Hoewel dat per land varieert, lijkt de Chinese strategie die zich meer richt op het uitdragen van stabiliteit, effectiviteit en leiderschap over de hele wereld effectief. In een tijd van democratische achteruitgang in het Westen worden mensen daar vatbaarder voor.' Nu in Nederland steeds meer mensen op de gebreken van de democratie wijzen, springt China daar handig op in door een alternatief model te bieden.
Die strijd om de publieke opiniewordt niet alleen in de kamer uitgevochten, maar ook in een arena die de Koreaans-Duitse filosoof ByungChul Han 'noch vrij noch democratisch' noemt. Een arena waar afgezonderde eenlingen worden bestookt met informatie die bij hun individuele belevingswereld past. Zo zijn ook de ideologische uitersten in het Nederlandse publieke debat gevoelig voor de zorgvuldig georkestreerde Chinese campagne. Patrick Savalle, bekende gast bij onder andere het online platform voor complotdenkers Café Weltschmerz en schrijver van een boek over complotdenken, uitgegeven door De Blauwe Tijger (volgens de Nationaal Coördinator Terrorismebestrijding en Veiligheid 'een doorgeefluik van anti-overheidspropaganda, nepnieuws en complottheorieën'), reageerde via Twitter op meer dan honderd berichten van Chinese desinformatiekanalen.
'Wie bepaalt wat desinformatie, nepnieuws, belediging en discriminatie is op basis waarvan en waarom?' zegt Kamerlid Wybren van Haga in een commissiedebat over desinformatie en online platforms. Op zijn laptop staan stickers waarop in dikgedrukte rode kapitalen 'censuur' staat. 'Voorzitter, de overheid heeft de afgelopen jaren stelselmatig zelf desinformatie verspreid.' Al snel volgen de interrupties. 'Dit is precies waar de diensten voor waarschuwen', zegt VVD-Kamerlid Queeny Rajkowski. 'Woorden als "staatsnarratief" en dat een kwaadaardige elite bepaalde narratieven plugt met onwaarheden. Ik weiger daarin mee te gaan. Waar we het wat mij betreft wel over kunnen hebben in dit debat is: bij wie ligt de verantwoordelijkheid om desinformatie wel of niet aan te wijzen?'
Eli Pariser, de bedenker van de term 'filterbubbel', stelt dat het publieke domein door de online gepersonaliseerde leefwereld in verval raakt. Byung-Chul Han gaat een stapje verder: we zitten gevangen in een digitale grot vol informatie, maar wanen ons vrij. Het is volgens hem niet alleen de algoritmische personalisering waardoor het publieke domein polariseert. De stem van de ander, en de empathie voor de ander, valt niet alleen online maar ook offline eerder weg door de toegenomen individualisering en afstand tot elkaar. Daarnaast stelt hij dat mensen wel degelijk geconfronteerd worden met andere overtuigingen, maar dat interactie niet meer discursief is. Zonder dialoog worden meningen heilig en wordt identiteitspolitiek onverzoenlijk. En dat is niet alleen zo bij de rechterflank van het Nederlandse publieke debat.
Omdat Chinese desinformatie ook inspeelt op al bestaande kritiek op westers functioneren of westerse buitenlandse inmenging, wordt het niet altijd even makkelijk als propaganda gesignaleerd. 'De Chinese regering plant vooruit, terwijl wij in het Westen de ene mislukking na de andere verwerken', staat in een tweet bij een foto van een gerenoveerd Chinees treinstation. BIJ1-partijvoorzitter Rebekka Timmer reageert met een like op dit bericht, net als op andere berichten van Chinese propagandisten. En zo trapt ook het andere uiterste van het Nederlandse politieke spectrum in het door China aangestuurde narratief.
Op de foto's lijkt Xinjiang een paradijs op aarde waar de bloemen het hele jaar door bloeien