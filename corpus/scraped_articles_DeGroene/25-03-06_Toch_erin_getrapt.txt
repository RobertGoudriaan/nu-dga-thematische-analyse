Toch erin getrapt!

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
6 maart 2025
THEATER Mama Dada
Ludwig Bindervoet maakte en speelde na zijn afstuderen aan de Performance opleiding in Maastricht bij verschillende toneelgroepen en was oprichter en maker bij performance-collectief Urland. Memorabel was zijn afdaling uit het grid in de succesvoorstellingUR( 2018), die terug wilde naar de oer, de oorsprong: waarom maken we kunst. Dit seizoen debuteert hij als regisseur en doet dat door de nalatenschap van Dada (levens) kunstenaar Elsa von Freytag-Loringhoven stevig in het nu te plaatsen. Hij maakteMama Dadasamen met actrice en regisseuse Ellen Goemans, die het spelen van de rol door omstandigheden doorgaf aan de pas afgestudeerde Elvis de Launay.
Bindervoet laat De Launay openen met de biografische feiten, de sappige, de tragische, de krachtige. Het is nodig, want Von Freytag-Loringhoven kent u waarschijnlijk vooral van het niet-kennen. Aan haar wordt het beroemde werkFountain(1917) toegeschreven, het urinoir dat de geschiedenisboeken inging als een omslagpunt in de moderne kunst. De publieke eer ging helaas naar, kom, hoe heet hij ook alweer, dat mannelijke genie? De Launay speelt open, ontwapenend en precies het belichaamd essayisme van Bindervoet, hier en daar interacterend met hond Soula op toneel, die omdat zij een dier is ontsnapt aan alle toneelwetten - en als spelgeheim hier misschien de geest van Dada representeert.
De Launay speelt integraal een boze brief die Von Freytag-Loringhoven schreef aan hoofdredactrice Jane Heap van het invloedrijkeThe Little Review,een veelstemmig meesterwerk op zich, waar haar stem, springlevend uit opstijgt. Plots onderbreekt de schrijver/performer/regisseur zichzelf. 'Toch erin getrapt! Nu kijken we alsnog alleen maar door die meelijwekkende bril van de identiteit, ah een vergeten vrouw. Waarom het werk niet voor zich laten spreken, afdalen in de krochten van Elsa's brein?'
En zo geschiedt het. In dat afdalen bereikt De Launay een vrijheid en grilligheid die fascineren en prikkelen. Wagner schalt, techno schalt. De Launay bedient alle knoppen. De Dada-poëzie waar ze een stralend doorgeefluik voor is, in de readymade-kostuums van Carmen Schabracq, stijgt bijna op uit de kleine zaal. Non-conforme woede en energie, overgave, liefde, waanzin, een hele regenboog schuift voorbij. Het gedichtScheikundige Scheppinglevert haar een open doekje op: 'Leven = het ene gezeik na het ander!/ Leef en leer/ Leven is wetenschap/ God weet!/ Leven = baarmoederkom/ Geest = falluspistool.'
Gaandeweg wordt voelbaar dat de performance door Bindervoets blik op de materie, net als inURook hier de vraag 'waarom kunst maken' zacht zoekend en fulminerend wil beantwoorden. Dreigend, lief, wanhopig, vitaal, als een mot naar een kaars. In de slotscène een brief aan Peggy Guggenheim waarin Elsa von Freytag-Loringhoven de pure noodzaak toonde, wat een romantische kunstopvatting heet: 'Ik zie mij nu met andere ogen, geleend - terugblikkend-gevaarlijk. (...) Ik ben minder roekeloos dan u nu zal toeschijnen - armzalig misschien - maar het is noodzakelijk om mijn aardse deel te betalen - als ik erin wil volharden vorm leven in te blazen.'
Han van Wieringen
Ludwig Bindervoet / Theater a/d Rijn -Mama Dada