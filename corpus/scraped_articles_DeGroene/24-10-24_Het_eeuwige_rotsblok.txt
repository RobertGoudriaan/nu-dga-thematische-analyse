Het eeuwige rotsblok

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
24 oktober 2024
We moeten ons Sisyphusals een gelukkig mens voorstellen, schreef Camus. In de Griekse mythe over de man die gedoemd is om tot in de eeuwigheid een rotsblok een berg op te duwen, las Camus een metafoor voor het menselijke gevecht tegen de betekenisloosheid van het bestaan. Als Sisyphus kan accepteren dat zijn werk uitzichtloos en onzinnig is, is hij gelukkig.
Als voorbeeld van de absurditeit van het bestaan werkt Sisyphus natuurlijk maar half; hij stond niet zomaar op die berg, maar werd door de goden gestraft voor sluwheid. In het echt lijden we zonder dat iemand het heeft bedacht, en zonder dat we het hebben verdiend.
Zoals Sisyphus, de vrouw in Leonieke Baerwaldts romanDagen als vreemde symptomen.Zij is veroordeeld tot échte sisyphusarbeid: zorgen voor iemand die nooit meer beter gaat worden. Haar zwaar gehandicapte dochter Mia heeft zo veel zorg nodig dat het het leven bepaalt van Sisyphus en haar partner Louis; zorg is de enige taak en de eeuwige taak. Verschonen, ledematen inbakeren zodat ze zichzelf geen pijn doet, contact proberen te vinden met haar geest die heel ergens anders lijkt te zijn. Een eindeloze herhaling die ten koste gaat van al het andere, hun huwelijk voorop.
Schokkend pijnlijk en mooi beschreven is de toestand van Mia, die nooit zal kunnen wat haar leeftijdgenoten kunnen. Fietsen. Zelf een sleutel in een slot steken. Verliefd worden. Nog pijnlijker is de onwetendheid van andere moeders, die verzuchten dat ze niet kunnen wachten tot ze 'hun leven terug hebben', wanneer de kinderen wat zelfstandiger zijn. Sisyphus en Mia zullen dit moment nooit meemaken.
Deze roman roept interessante vragen op over zorg. Mia heeft onmiskenbaar zorg nodig, maar heeft ze 'recht' op het leven van Sisyphus? Ook als Sisyphus helemaal op is, ook als ze schrijft dat ze niet meer kan? Kan ze ooit stoppen met het duwen van de rots?
Intelligent van vertelstem en intrigerend qua thematiek is er toch iets aan deze roman dat ik ingewikkeld vind. Het eerste deel van de roman bestaat uit extreem korte hoofdstukjes, flarden eerder, soms maar een paar woorden op een verder witte pagina. Hoofdstukjes als ademteugen, het enige korte respijt van het constante verzorgen.
De criticus Becca Rothfeld schrijft in haar dit jaar verschenen essaybundelAll Things Are Too Smallvrij vernietigend over fragmentarische romans, die ze 'armoedige nonromans' noemt. Dat ze de fragmentatie van het schrijvende leven weerspiegelen, de aandacht die tot flarden gereduceerd is door zorgtaken van de (vrouwelijke!) schrijvers en vertellers, noemt ze een 'prima smoesje' om geen ambitieuzere romans te schrijven. Ja, waarom zou je volledige gedachtes uitschrijven als je ook vaag kunt gebaren naar hun conclusies?
Het is met deze kritiek van Rothfeld vers in het hoofd dat ik aan Baerwaldts mozaïekroman (de verteller noemt het zelf een 'caleidoscopische benadering') begon. Inderdaad zijn veel gedachten maar half geformuleerd. Vaak begint een zin met: 'Ergens las ze...' En dan komt er iets wat ze gelezen heeft, zonder wat ze ervan vond. Informatie lijkt van groot gewicht, zo alleen midden op een lege pagina, maar wordt niet in een verband geplaatst. Niet door de schrijver althans. De lezer moet zelf de stiltes opvullen met betekenis. 'Is er een groter bedrog (...) dan de hele tijd proberen verbanden te leggen en eenheden te scheppen?'
Kijk, in het aangezicht van het absurde lijkt de taal misschien een ontoereikend gereedschap. Sisyphus probeert te schrijven, en beseft: 'Taal is niet meer en niet minder dan een verzameling symbolen.' Nota bene is taal zo weinig concreet dat mensen zelden dezelfde definities delen. Wat de anderen een 'onhoudbare toestand' noemen, noemt Sisyphus immers gewoon 'thuis'. Toch moeten we er iets mee, taal, denk je als lezer, bijvoorbeeld hele bladzijden ermee vullen. Een beetje bedrog is geen overbodige luxe.
Dit klinkt wreder dan ik het bedoel, maar het houdt me bezig, dat idee dat flarden en fragmenten de werkelijkheid beter zouden vertegenwoordigen dan een hoofdstuk. Ik ben er nog niet uit. 'Chronologie bestaat bij de gratie van het hebben van overzicht. En in het heden beschik ik daar slechts met mate over', schrijft Sisyphus. Dat is dan ook weer waar.
Later in de roman schakelt Baerwaldt over op lopend proza. Mia is er nu niet meer, begrijpen we, wanneer we Sisyphus wanhopig met een lege rolstoel zien lopen. De rots van het zorgen heeft plaatsgemaakt voor een nieuwe taak die nooit af zal zijn: rouwen.
Sisyphus wordt door een buurvrouw meegenomen naar de onderwereld, waar ze lang verblijft, tot Louis haar komt halen. Waarom blijft Sisyphus hangen in de hel? Omdat ze een opdracht niet vervult: loslaten, dat moet ze van haar hellegids. Accepteren dat haar dochter dood is. De vraag is of loslaten haar zal helpen; als het aan Camus ligt is het torsen van het rotsblok het enige wat Sisyphus van suïcide weerhoudt.
Ik moet denken aan het nummerSisyphusvan Andrew Bird, waarin Bird zich Sisyphus voorstelt op de berg. Hij tuurt door de mist de afgrond in, pauzeert eventjes van zijn werk. Wat als hij de steen gewoon los zou laten?'Did he raise both fists and say "to hell with this"/ And just let the rock roll?'
Heeft Mia 'recht' op het leven van Sisyphus?
Bianca Sistermans | In Leonieke Baerwaldts roman moet je zelf de stiltes opvullen met betekenis LEONIEKE BAERWALDT Dagen als vreemde symptomen Uitgeverij Querido, 232 blz.