Driemaal de Lambertuskerk! Het dorp versus de buitengebieden

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
16 november 2023
In de verkiezingscampagne is de kloof tussen stad en platteland alomtegenwoordig. Maar in het voormalige CDA-bolwerk Horst aan de Maas blijken de breuklijnen anders te lopen. 'Ik heb constant het gevoel dat we voor de gek gehouden worden.'
Op een donkere dinsdagavondin december 2022 trekt een stoet van honderd tot tweehonderd inwoners door de stromende regen naar het gemeentehuis van Horst aan de Maas. Ze dragen protestborden, een enkel spandoek en heel veel paraplu's. De reden dat ze hier lopen: de noodopvang in een bos naast het dorp. Niet ver van de historische kasteelruïne worden daar sinds de zomer asielzoekers opgevangen. Dat moet het overvolle Ter Apel ontlasten.
Anders dan in Albergen, waar de bevolking zich keerde tegen de huisvesting van asielzoekers in een hotel, dragen de demonstranten geen omgekeerde vlaggen. Van radicalere methodes, zoals de dode varkens die eerder in Enschede en Heesch werden neergelegd, is al helemaal geen sprake. De deelnemers aan de 'samenloop' - 'want dat klinkt positiever dan een demonstratie' - zijn dan ook niet tégen vluchtelingen. De aanwezige dorpsbewoners en asielzoekers willen juist dat de noodopvang langer in hun gemeente blijft.
Eenmaal aangekomen op het plein voor het gemeentehuis zijn er toespraken, waarna een deel naar binnen gaat om de raadsvergadering bij te wonen. Op de afgeladen publieke tribune houden ze een spandoek vast. 'Hier is het draagvlak', staat er in grote letters. De actievoerders zien hoe, op het rechtse bvnl na, alle partijen er bij de burgemeester op aandringen zijn besluit nog eens te overdenken.
Het mag niet baten. Begin januari arriveren de bussen om de asielzoekers naar Landgraaf te verhuizen, hun zoveelste tijdelijke halte. Medeorganisator Marij Moorman kan er driekwart jaar later nog altijd niet over uit. Mede dankzij de inzet van tientallen vrijwilligers begon het in haar beleving net een beetje te lopen. De asielzoekers hadden zonder problemen een half jaar langer kunnen bivakkeren op het terrein. 'Ik vind het een gemiste kans voor Horst', zegt ze boven een kop thee in café Blok 10 in het centrum van de Noord-Limburgse fusiegemeente. 'De kinderen hadden net zes weken onderwijs gehad, toen moesten ze alweer weg. Waarom dat gesleep met mensen?'
Moorman is geboren en opgegroeid in het dorp. Ze komt uit een onderwijzersfamilie. Zelf doceert ze Nederlands aan nieuwkomers, vooral arbeidsmigranten. Het verraste ook haar op hoe weinig weerstand de komst van zo'n 150 vreemdelingen stuitte, vertelt ze. Alleen op de sociale media ging een aantal mensen even los. Door die geluiden niet te negeren, maar consequent in discussie te gaan, ebde dat sentiment volgens Moorman snel weg.
Wat ook helpt, is dat het gemeentebestuur zijn nek durft uit te steken. 'In Horst aan de Maas krijgt de crisisnoodopvang een menselijke maat', schreefde Volkskrant. 'Hoe een gemiddelde plattelandsgemeente lef toont in asieldossier', kopteDe Limburger. Zo gingen drie maanden lang haast alle vrijkomende huurwoningen naar statushouders. Net als in Utrecht, maar dan zonder veel publiciteit.
Onlangs was er het nieuws dat de gemeente vierhonderd statushouders wil vestigen in een recreatiepark bij een kasteel, op een steenworp van de Maas. Die kunnen daar alvast beginnen met inburgeren in hun toekomstige regio. 'Door lef te tonen en zelf initiatief te nemen dragen we bij aan het ontlasten van de asielketen op een manier die bij onze gemeente past. Hiermee kopen we tijd om de krappe (huur)woningmarkt in Horst aan de Maas nu niet extra te hoeven belasten', verklaarde de burgemeester. Hij spreekt van een landelijke primeur.
Fraaie woorden, beaamt Moorman, maar daar mag het niet bij blijven. 'Belofte maakt schuld. Of zoals we hier zeggen:ge kunt ut maes neet in ut vaerke loate staeke. De politici stellen het heel mooi voor, maar die vluchtelingen zaten vorig jaar gewoon met z'n vieren in kleine containers met stapelbedjes. Voor de kinderen was er de eerste maanden niks te doen. Ook geen onderwijs. En de wastafels waren buiten. Toen het koud werd, bevroor zelfs de vloeibare zeep.'
Een gemeente waar niet tegen,maar vóór asielzoekers actie wordt gevoerd. Waar de meest vocale critici een tekort aan voorzieningen hekelen, in plaats van boos te worden over wat het allemaal kost. En dat niet in een progressieve studentenstad, maar in Noord-Limburg. Uitgerekend in een van die agrarische gebieden waar een gapend gat zou worden ervaren tussen de eigen conservatieve waarden en de progressieve wensen van Den Haag, van gastvrijheid voor vluchtelingen tot natuurbehoud tot energietransitie. Uitgerekend in mijn geboortedorp.
'Er is een groeiende kloof tussen Randstad en landelijk gebied én tussen stad en platteland', schreef Johan Remkes eind 2022 in zijn rapport over de stikstofcrisis. 'In essentie zie ik dat mensen elkaar de afgelopen jaren steeds minder zijn gaan begrijpen. Zeker in het landelijk gebied wordt ervaren dat het op veel dossiers moet opdraaien voor problemen die vooral de stad ervaart. Mensen ervaren een groeiend verschil in culturele waarden, in economische positie en in kansen.'
Het soortculture warsdat we kennen van de Verenigde Staten dus, maar dan in een krap bemeten landje aan de Noordzee. Met elke talkshowgast en campagne voerende politicus die dit frame herhaalde, groeide mijn verbazing. Omdat het niet te rijmen lijkt met wat ik zelf zie en hoor, telkens als ik de A73 afrijd om familie en vrienden te bezoeken. Omdat die afkeer van de Randstad vroeger minstens zo sterk was. En trouwens: was het platteland toen ik er opgroeide niet veel conservatiever?
Bij de laatste verkiezingen (voor de Provinciale Staten) was de BBB met 27 procent van de stemmen de grootste partij in Horst aan de Maas. Maar ik herinner me hoe het CDA tot in deze eeuw kon rekenen op absolute meerderheden waarbij menig dictator de vingers zou aflikken. Op de basisschool kwam de pastoor in de klas om God te prijzen en met de duivel te dreigen. Iedereen die geen dialect sprak, was een 'Hollander' - en dat was geen compliment. Is dit dorp van weleer nou werkelijk zoveel behoudender, rechtser en bozer geworden?
John van Dooren rijdt de opritvan zijn vrijstaande woning af, voorbij de plek waar tot voor kort een omgekeerde vlag hing. Hij slaat rechtsaf de straat in, dan links, om na tien tellen abrupt op de rem te trappen. Hij wijst naar de akkers om zich heen. 'Vanaf hier willen ze alles volbouwen.'
'Ze', dat is het ontwikkelbedrijf Greenport. Al spreekt Van Dooren liever van 'verkwanselbedrijf'. In amper vijftien jaar tijd heeft het concern, waar zowel de provincie als omliggende gemeenten aandeelhouder van zijn, vrijwel al het land in de oksel van de snelwegen A67 en A73 volgebouwd. De totale oppervlakte is twee keer die van Schiphol. Vroeger lagen hier boerderijen en kleine kassen. Als er bij mijn opa en oma in het aanpalende Grubbenvorst op zondagochtend aan de volle koffietafel over dit gebied werd gepraat, klonken er tot de verbeelding sprekende namen als 'Californië' en 'Siberië'. Nu is het één groot industrieterrein. Modeketens als Tommy Hilfiger hebben er hun distributiecentrum. Net als webwinkel VidaXL en de Duitse transportreus DB Schenker.
De kolossale dozen zijn inmiddels opgerukt tot op enkele honderden meters van John van Dooren en zijn buurtgenoten. Nu moet ook de allerlaatste lap grond eraan geloven. In zijn keuken, bij een groot stuk vlaai, heeft hij die middag oude en nieuwe satellietfoto's getoond. Wat tegenwoordig vijftig tinten grijs is, was toen hij hier in 2006 vanuit Brabant naartoe verhuisde nog een verzameling gele, bruine en groene vlakken. Samen met zijn vrouw bouwde hij er een palingrokerij, een viswinkel en een mooi huis om in te wonen. Op het vloerkleed in de woonkamer strekt de hond zich uit. Ergens loopt een kat rond, en achter in de riante tuin staan een paard en twee ezels. Een plattelandsidylle.
Pas kortgeleden besefte Van Dooren hoe hardhandig Greenport die dreigt te verstoren. De oorspronkelijke plannen stonden bol van de beloften over extra natuur. Het ging over 'parken' en 'lanen'. Dat valt vies tegen. Ondertussen gidsen de nieuw aangelegde ecoducten de wilde dieren dwars door een veredeld woonwagenpark. De tweehonderd gloednieuwe 'chaletjes' bieden onderdak aan maximaal achthonderd arbeidsmigranten. Iemand moet immers het slecht betaalde werk opknappen. Bovendien, legde de directeur van Greenport onlangs uit in hetFD:'Ze werken minder parttime en maken graag overuren. Dat roostert makkelijker in.'
Begrijp John van Dooren goed, hij heeft niks tegen die mensen. Maar het worden er nu wel heel veel, vindt hij. Exacte cijfers zijn niet bekend, maar het gemeentebestuur schat het aantal arbeidsmigranten op minstens zesduizend. En dat op een bevolking van, na vele gemeentelijke herindelingen, 43.000 zielen. Vooral bij de huisvesting piept en kraakt het. Sommige boeren en uitzendbazen worden er rijk mee. Maar verliezen de Polen, Roemenen, Bulgaren en andere Oost-Europeanen hun baan, dan komen ze niet zelden op straat te staan. Laatst nog trof een buurvrouw van Van Dooren er een aan in het bos toen ze 's ochtends vroeg de hond uitliet. Ze bood de jongeman een kop koffie en wat te eten aan. 'Buitenslapers. Die zien we steeds vaker. Heel erg vind ik dat.'
Toch is 'natuur' of 'arbeidsmigranten' hem niet de grootste doorn in het oog. 'Sinds ik me intensiever ben gaan verdiepen in wat hier gebeurt, houd ik constant het gevoel dat we voor de gek gehouden worden. Door Greenport. Door de gemeente. Daar ben ik zó boos over.' Op zijn Facebook-pagina 'Wat nu? Horst aan de Maas' plaatst Van Dooren aan de lopende band goed gelezen berichten over wat volgens hem een optelsom is van 'verbroken beloften, vriendjespolitiek en leugens'. Eén voorbeeld: de door deNRConthulde deal waarbij de directeur van een grondbedrijf onderhands, tegen een vriendenprijsje, percelen verkocht. Aan zichzelf. De man heeft de 29 hectare grond vol gezet met zonnepanelen. 'En de politiek laat het allemaal gebeuren.'
Met elk nieuw, al dan niet vermeend, schandaal groeit bij Van Dooren de weerzin tegen de voltooiing van Greenport. 'Geef mij één goed argument waarom dit zou moeten', zegt hij. 'We hebben geen werkloosheid in Horst aan de Maas. Het energienetwerk zit verstopt, er dreigt watertekort en er is een tekort aan huisvesting en biodiversiteit. Dit vergroot alleen maar de problemen die er al zijn.'
Vraag acht kilometer verderopwethouder Eric Beurskens - laptop op de eetkamertafel, vandaag is thuiswerkdag - hoe hij aankijkt tegen de stormachtige ontwikkelingen aan de grenzen van zijn gemeente, en er volgt een diepe zucht. Al in 1998 kwam deze politieke veteraan voor de VVD in de gemeenteraad. Later stapte hij over naar de nieuwe lokale partij Essentie. Horst aan de Maas, begint hij na even te hebben nagedacht, is slachtoffer van zijn eigen economische succes.
Toen Greenport van start ging, bedroeg de werkloosheid een slordige twaalf procent. 'Ik was nog raadslid en ik moet zeggen: het was een heel aantrekkelijk vooruitzicht om extra bedrijvigheid aan te trekken. Je creëert banen. Het levert geld op voor gemeentelijke voorzieningen, van sporthal tot gemeenschapshuis. Want die grote dozen betalen wel gewoon ozb-belasting, hè. Dat werd extra belangrijk toen we door de Floriade in 2012 met een flink tekort kampten.'
Wat er vervolgens gebeurde, kon volgens Beurskens niemand voorzien. Hij doelt op de opkomst van het online winkelen. Ineens liep Greenport, perfect gelegen tussen de Rotterdamse haven en de ruim tien miljoen inwoners van de metropoolregio Rijn-Ruhr in Duitsland, vol met logistieke giganten. 'Het ging veel sneller dan verwacht. Daardoor werd de schaal totaal anders. Natuurlijk willen wij ook ruimte bieden aan ondernemers uit de buurt, bijvoorbeeld kleinere maak- of agrifood-bedrijven. Maar wil je een betrouwbare overheid zijn, dan kun je niet halverwege de wedstrijd het bestemmingsplan wijzigen.'
Het is tekenend voor wat er met Horst aan de Maas in zijn geheel is gebeurd. Niemand die hier een revolutie wenste. Toch zijn, als gevolg van het beleid dat economische groei nastreeft door commerciële bedrijven ruim baan te geven, grote delen van de plattelandsgemeente onherkenbaar veranderd. Nog in 2010 was de landbouw goed voor één op de vijf banen. Dat is gekelderd naar ruim één op de tien.
Mensen zijn rijker geworden, zeker. Niet dat dit een villadorp à la Wassenaar of Bloemendaal is, verre van, maar de armoede ligt onder het landelijk gemiddelde. Net als de werkloosheid. Driekwart heeft een eigen woning. Een aantal lokale ondernemingen, die veelal technologische systemen voor de agrarische sector ontwikkelen, groeide binnen hun niche uit tot wereldspeler.
Ook de gevreesde bevolkingskrimp is afgewend. De welvaart trekt nieuwkomers van allerlei pluimage. Hardlopend door de bossen stuit ik op een verzameling bolvormige houten bouwsels. Het zijnoff-grid-woningen waar de gebruikers zelfvoorzienend proberen te leven. In het centrum zie ik dat De Vlies, de voormalige jongerendisco waar menig Horstenaar zijn eerste pilsje (of vijftien) dronk, dienstdoet als gereformeerde kerk. Het populaire restaurant Gember heeft niet alleen havermout en tempehsalade op de kaart staan, maar ook pastaschelpen 'gevuld met vegan gehakt, palmkool & gepekelde citroen'. Nieuw zijn ook de Poolse supermarkten. Alleen al het centrum van Horst telt er drie. Zelfs de pastoor droeg een tijdje de mis voor met onvervalste Slavische tongval - nu is er een Colombiaan.
De onstuimige transformatie heeft ook de lokale politiek niet onberoerd gelaten. Met 7 van de 27 zetels blijft het CDA invloedrijk, maar is het geen schim van de almachtige bestuurderspartij die decennialang de lakens uitdeelde. In plaats daarvan is er politieke versnippering. Op dit moment telt de gemeenteraad acht partijen. Politici van uiteenlopende kleur hebben er gemengde gevoelens over. Er is tevredenheid dat de ons-kent-ons-politiek tot het verleden behoort. Inwoners zijn ook mondiger geworden. Tegelijkertijd heersen er zorgen over de steeds hardere omgangsvormen.
'Het komt van twee kanten', analyseert Maarten Voesten. Ooit deelden we hetzelfde stamcafé, al kennen we elkaar vanwege een paar jaar leeftijdsverschil slechts vaag. Hij deed de pabo in Nijmegen, bleef in het dorp wonen en is nu aanvoerder van het samenwerkingsverband D66-GroenLinks. Twee progressieve partijen die vroeger bij de gemeenteraadsverkiezingen niet eens op het stembiljet stonden. 'Als bestuurder in Horst aan de Maas ben je haast vogelvrij', meent hij. 'Maar de boze burger heeft ook wel een punt. Jarenlang was het zo dat als je de wethouder kende, je een goede kans had dat er iets gebeurde. De laatste tijd zie ik dit veranderen, maar nog steeds heeft het college een slag te maken in hoe er met de inwoners wordt omgegaan en gecommuniceerd.'
Boze burgers, een versplinterd politieklandschap en hommeles over de bestuurscultuur. Tot zover lijkt de politiek in Noord-Limburg verrassend veel op de landelijke. Hoe zit het dan met de veelbesproken kloof tussen de progressieve stad en het conservatieve platteland? Als ik het onderzoeker Emily Miltenburg van het Sociaal en Cultureel Planbureau vraag, stelt ze onomwonden dat die kloof er niet is. Ze waarschuwt dan ook tegen overdrijving. 'Nederland is een klein land', legt ze uit. 'Je rijdt in twee uur tijd van grens naar grens. Maar als je blijft hameren op tegenstellingen, zoals tussen een vermeende havermelkelite en boeren, helpt dat natuurlijk niet.'
Zo'n diepe scheur komt ook niet naar voren in het wetenschappelijke onderzoek dat tot dusver gedaan is. Jawel, bewoners buiten de Randstad hebben vaker het idee dat politici geen oog hebben voor hun regio. Iets wat in Limburg altijd al het sentiment was. Net als veel rurale gemeenten stemt Horst gemiddeld ook wat rechtser. Maar, benadrukt Miltenburg: 'De verschillen tussen groepen mensen binnen dorpen en steden zijn veel groter.' Een vmbo'er uit Horst heeft, met andere woorden, meer gemeen met een praktisch opgeleide in Utrecht dan met een academicus uit het eigen dorp.
Ze krijgt bijval van socioloog Twan Huijsmans, die op dit onderwerp promoveert aan de Universiteit van Amsterdam. 'Als het gaat om de houding ten aanzien van immigratie en de multiculturele samenleving, zien we wel dat stedelingen en plattelanders iets meer van mening zijn gaan verschillen', zegt hij. 'De reden is dat mensen in de grote steden sneller progressiever zijn geworden op deze thema's. Niet dat het platteland conservatiever is dan vroeger. Integendeel. Op allerlei moreel-religieuze thema's als abortus en euthanasie was er in de jaren zeventig en tachtig nog een flink onderscheid tussen stad en platteland. Die kloof is nagenoeg verdwenen.'
In Horst blijkt dat niet anders. Weliswaar wil de gemeente ondanks herhaald protest geen regenboogvlag hijsen, maar in plaats daarvan zijn depride-kleuren nu groot op een plein in het centrum geschilderd. Recht voor de katholieke kerk. Marij Moorman, de mede-organisator van het asielzoekersprotest, herkent de trend. 'Ik ben progressief, vegetariër ook', vertelt ze. 'Op de middelbare school in de jaren tachtig was ik zo'n beetje de enige. Je had de jongeren uit Venray, dat was de elite, en de Horstenaren waren de boeren. Nog altijd moet ik me vanwege mijn vooruitstrevende standpunten regelmatig verdedigen. Dat is onvermijdelijk als je niet in je eigen bubbel kunt blijven, zoals in de stad. Maar sinds kort krijg ik ook weleens heel andere vragen. "Vegetariër? Waarom ben je geen veganist?"'
In hoeverre daarmee ook de kloof met de Randstad een mythe is, daarover denkt niet iedereen hetzelfde. 'Als ik in Den Haag ben, menen ze dat ik uit Maastricht kom. Ze weten niet eens waar Horst aan de Maas ligt!' zegt Imke Emons. In het verleden werkte ze over de hele wereld als zelfstandig beauty expert. Later ging ze als VVD'er de lokale politiek in. Tijdens de coronacrisis kwam het tot een breuk. Hielp ze aan het begin nog mee met het organiseren van het applaus voor de zorgmedewerkers, gaandeweg groeide haar scepsis over het gevoerde beleid met terugkerende lockdowns en verplichte QR-codes. 'Ik kon het niet meer uitleggen aan ondernemers en anderen in mijn achterban. Zo min mogelijk overheid, dat is eigenlijk wat ik zocht.'
Ze vond het bij bvnl, de partij van de bij Forum voor Democratie opgestapte Wybren van Haga. Met twee zetels in de gemeenteraad vervult ze nu de rol van felle rechtsbuiten. 'Ik houd van de stad, heb zelf ook in Amsterdam gewoond', vertelt ze. 'Maar ik houd ook van Limburg. Ik vind het moeilijk om te zien hoe het hier verandert. Of het nou gaat om de boeren die het leven lastig wordt gemaakt, de windmolens die er per se moeten komen of de arbeidsmigranten waarvan er te veel zijn.'
Anderen noemen de tegenstelling met de Randstad eerder een 'mediading'. Zoals Maarten Voesten van D66-GroenLinks. Hij ziet wel breuklijnen, maar de belangrijkste loopt wat hem betreft elders. 'Bij steeds meer politieke kwesties staan de grotere dorpen tegenover de kleine kernen en het buitengebied. Neem windmolens. Als ik er met vrienden in het dorp over praat, zeggen ze: zet die dingen toch gewoon neer, daar woont toch bijna niemand. De mensen bij wie ze in de buurt komen te staan vinden het heel ingrijpend. Hetzelfde zie je bij arbeidsmigratie. Het enige wat veel mensen in Horst daarvan merken, is dat ze Pools horen praten in de rij voor de kassa. Daar ligt niemand wakker van. Het is toch wel wat anders als er een paar honderd arbeidsmigranten bij een boerderij bij jou om de hoek worden gevestigd.'
Wat hij beschrijft, is geen kloof dus tussen stad en platteland, maar binnen Horst aan de Maas zelf. Tussen dorp en buitengebied. De randen van de gemeente, die tot de grootste van Nederland behoort, golden tot voor kort als afgelegen plekken. Oude en nieuwe bewoners konden er redelijk ongestoord hun gang gaan. Nu staat hun leefomgeving plotseling volop in de schijnwerpers. Terwijl voorzieningen als de supermarkt en het café er dreigen te verdwijnen, speelt het dunbevolkte platteland een hoofdrol in tal van politieke plannen. Of het nou om de energietransitie gaat, het huisvesten van asielzoekers, statushouders en arbeidsmigranten, of de stikstofcrisis: daar moet het gebeuren.
Niet vreemd dat deze ruimte steeds schaarser, gewilder en dus politiek meer omstreden raakt. 'Bij ons zit de grote uitdaging in het landelijk gebied', beaamt wethouder Beurskens. 'Daar moeten, mede als gevolg van landelijke keuzes, twee Natura 2000-gebieden beschermd en uitgebreid worden. En er moet gebouwd worden. Én plaats worden gemaakt voor windmolens. Ga daar maar aan staan.'
Hoe diep die onbekende klooftussen dorp en periferie is, wordt op 24 oktober duidelijk in de gemeenteraad. De publieke tribune is alweer bomvol. Er worden zelfs fauteuils uit de lobby van het gemeentehuis bijgeschoven. Deze keer zijn het niet de voorstanders van de noodopvang die massaal zijn toegestroomd, maar tegenstanders van nog te bouwen windmolens in het buitengebied. Als de burgemeester die avond de vergadering schorst, is het vijf voor twaalf. Letterlijk, want na een marathonvergadering breekt bijna een nieuwe dag aan, zonder dat het einde van het debat over de turbines in zicht is. Figuurlijk ook, voor de verantwoordelijke wethouder van D66-GroenLinks. Zijn positie wankelt.
Er zijn in de uren daarvoor woorden gevallen die je eerder verwacht in de Tweede Kamer. De leider van de VVD-fractie spreekt in een debat over de rioolheffing van 'klimaatgekte'. Wanneer het over het 'Beheerplan Tractiemiddelen en Mechanische Gereedschappen 2023-2032' gaat, dreigt bvnl even een discussie te beginnen over de voordelen van diesels boven elektrische voertuigen. Het echte vuurwerk volgt aan het einde, als de wethouder aan de tand wordt gevoeld over de mogelijke komst van windturbines in de uitgestrekte velden tussen Horst en het dorp Lottum. Eerder had hij de partijen verzekerd dat ze het plan te allen tijde konden stoppen. Nu ligt er een brief van de juridische adviseur van de gemeente, waarin nader wordt ingegaan op de mitsen en maren. 'Heeft u hier bewust staan liegen?' daagt de VVD hem uit. De wethouder is zich van geen kwaad bewust.
Op de publieke tribune wordt hardop - té hard, vindt de burgemeester, die tot stilte maant - commentaar geleverd op het gebeuren. De aanwezige buurtbewoners, veelal boomkwekers, hebben het gevoel dat ze ergens worden ingerommeld. Het woord 'fuik' valt meerdere malen. En waarom? De turbines, 'driemaal zo hoog als het hoogste gebouw van Horst aan de Maas - de toren van de Lambertuskerk', hebben volgens de door hen opgerichte stichting Tegenwind Horst aan de Maas 'desastreuze gezondheidsgevolgen'. Ook leiden ze tot 'dalende woningwaarden en een gebrek aan draagvlak'.
Landelijk geldt een minimale afstand van 350 meter tot huizen. Een bewoonster vreest desondanks voor haar toch al slechte nachtrust. Een man, die samen met zijn broer een boomkwekerij leidt, deelt haar zorgen. Terwijl de politici beneden in de pauze overleggen over het lot van de wethouder, vertelt de kweker over het lawaai en de slagschaduw. Hij is bang dat arbeidsmigranten er straks niet langer willen werken en wonen - ze hebben net nieuwe huisvesting gebouwd.
Uiteindelijk dient bvnl twee moties in tegen de wethouder. Eén van wantrouwen. Plus één van afkeuring. Het loopt na twaalven, de gezichten zijn beurtelings bleek en rood van de slaap. Na nog maar weer een schorsing kondigt het CDA aan alleen de motie van afkeuring te steunen. 'Een gele kaart', laat de aanvoerder van de christendemocraten weten. Tot onbegrip van de toeschouwers, die teleurgesteld hun jassen van de kapstok pakken en naar buiten lopen, de nacht in.
Twee weken later krijgt het boze buitengebied alsnog zijn zin. Voorlopig, althans. In weer een marathonvergadering wordt het windmolenplan op initiatief van drie coalitiepartijen in de ijskast gezet. Reden: gebrek aan draagvlak. 'Ik hoop dat we hiermee ook een eerste stap zetten richting de cultuur die we met z'n allen moeten willen nastreven', betoogt een vertegenwoordiger van D66-GroenLinks. Ze lijkt er zelf nog niet helemaal van overtuigd.