Strakke schoen Kroniek van kunst&cultuur

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
5 mei 2022
HIPHOP Kae Tempest
Blijkbaar ging het vijf jaar geleden zo: rapper Jay-Z bevond zich in een impasse, zijn huwelijk met Beyoncé dreigde te stranden, zijn laatste albums waren gematigd ontvangen, het opnemen van nieuwe muziek verliep stroef. Toen liet producer Rick Rubin hem demo's horen van een Britse artiest die Jay-Z niet kende: Kate Tempest. Na drie nummers had Jay-Z genoeg gehoord, hij vertrok en zei vanuit de deuropening nog tegen Rubin: ik weet eindelijk hoe ik mijn nieuwe nummers moet schrijven. Pal daarop nam hij het openhartige4:44op, een van de beste albums die hij ooit maakte.
Het is een sprekende anekdote, en ik kan me inbeelden hoe overweldigd Jay-Z destijds bij Rubin in de studio stond. Want het werk van Tempest (1985) is bij tijd en wijle overdonderend goed, slim, doorleefd, aangrijpend.The Line Is a Curvevormt een voorlopig hoogtepunt in hun oeuvre; sinds 2020 identificeert Tempest zich als non-binair, vandaar ook dat de 't' uit hun voornaam is verdwenen, maar die naamswijziging heeft het kenmerkende Tempest-geluid allerminst veranderd.
Ondersteund door stevige synthesizers en strakke drums deelt de artiest met die typisch Britse tongval beklijvende, persoonlijke verhalen over een bestaan vol twijfels, vol schaamte en angsten, vol mentale overwinningen op sociale isolatie. Het is soms meer vertellen dan rappen, soms meer poëzie dan klassieke hiphop. Maar juist dat secuur geproduceerdespoken word-geluid beheerst Tempest tot in de puntjes. Deze muziek heeft iets bezwerends; de teksten vergen opperste concentratie, zo volgestouwd zitten ze met mooie taalvondsten en beelden:'My friend told me death is like taking off a tight shoe.'
En, met die staat van scherpte en vervreemding die in veel Tempest-teksten opduikt (ook in hun poëzie, roman en toneelstukken):'Expect less than you ask for/ I can understand staring at your hands/ That this wasn't what I planned/ I can really see how hard it is to be/ Watching it all happen like this really isn't me.'
Vergeleken met de drie albums die Tempest eerder uitbracht is dit werk iets voller, met rijkere, warmere instrumentaties en meer ruimte voor gastartiesten. Je zou kunnen zeggen datThe Line Is a Curvehet werk is van iemand die steeds meer van de buitenwereld toelaat, of eigenlijk: iemand die steeds duidelijker zichzelf durft te zijn en alle twijfels die daarbij horen ongenadig scherp verwoordt. Het resulteert in een van begin tot eind spannend album, dat zich niet leent voor op de achtergrond maar juist vanzelf aandacht opeist.
Het valt goed te begrijpen waarom Jay-Z zo begeesterd raakte toen hij Tempest voor het eerst hoorde: deze muziek is voortdurend in beweging, ondanks de persoonlijke inzet wordt het nergens larmoyant, en steeds valt er een nieuwe laag te ontdekken. Aan dit werk zou elke ingedutte artiest zich van tijd tot tijd moeten laven.
Thomas Heerma van Voss
Kae Tempest -The Line Is a Curve
Wolfgang Tillmans | Kae Tempest