Dansen met de Iron Lady De schoonheidslijn

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
9 januari 2025
Alan Hollinghurst portretteert de Britse Tory's in de jaren tachtig: een elite van nieuwe rijken en politieke gelukszoekers die overal mee weg lijkt te komen.
In Alan Hollinghursts grote romanover het Thatcher-tijdperk maakt Margaret Thatcher maar één keer haar opwachting, op een onvergetelijke manier, waarover straks. Tot die tijd is ze inDe schoonheidslijnoveral voelbaar, maar nergens zichtbaar. Als de personages haar ter sprake brengen, hebben ze het over 'De Dame', over 'háár' of 'mevrouw T.', als een godheid die je niet rechtstreeks bij naam mag noemen.
Al zien we Háár wel in de openingsregels: als portret in een boekwinkel. Rond een boek met de titel 'Aardverschuiving!' is de etalage als zo'n miniatuur-natuurramp opgebouwd, en 'de triomfantelijke minister-president kwam de klant bij binnenkomst in een schuivende, glanzende massa tegemoet gesneld'.
Het is 1983. De politieke aardverschuiving is de grootste verkiezingsoverwinning voor de Conservatieven sinds de jaren dertig. De regering-Thatcher is al vier jaar aan de macht geweest, maar boven die eerste ambtsperiode pakten de donkere wolken van hoge werkloosheid en economische recessie zich samen. Niettemin kreeg haar populariteit een enorme boost door de Falklandoorlog in 1982. Haar houding in het gevecht met Argentinië om de Falklandeilanden staalde haar reputatie als de onverbiddelijke. De Iron Lady was geboren. Daar triomfeert ze, boven de aardverschuiving uit.
Het beeld heeft ook iets van dansen op de vulkaan, overmoedig, zoals het boek overhaast is uitgebracht, en niet voor niets in een etalage ligt: als koopwaar, als iets wat is teruggebracht tot de uiterlijke verschijning.
Dat is waar Nick Guest, de 21-jarige hoofdpersoon, gevoelig voor is. Hij staat letterlijk en figuurlijk op allerlei drempels. Geboren als zoon van een antiekhandelaar op het platteland, komt hij via een studievriend, Toby, in het spectaculair grote huis in Notting Hill inwonen bij diens familie, de Feddens. Vader Gerald Fedden is een van de rijzende sterren van de partij van Margaret Thatcher. Hij en zijn vrouw Rachel leren Nick boven zijn stand te leven, en omarmen hem ook als familielid omdat hij zich zo broederlijk ontfermt over Catherine, hun manisch-depressieve dochter.
Nick, die een proefschrift schrijft over Henry James, is die ideale drempelfiguur: de buitenstaander die binnen heeft weten te komen en de wereld van deze streberige nouveaux riches met een jamesiaanse blik kan bezien.
'Stijl die dingen verhult en tegelijkertijd onthult', zegt Nick wijsneuzerig over zijn onderzoeksonderwerp. Die opmerking is zelf natuurlijk zo'n bon mot, niets- en veelzeggend tegelijk. En zo verhult zijn esthetische blik op zijn nieuwe omgeving wat er allemaal broeit aan politiek gekonkel, en tegelijkertijd onthult hij de persoonlijkheden erachter.
Op soirees in het familiehuis hoort hij ze oreren 'alsof het repetities voor tv-optredens waren'. Het gaat om 'de onbetwistbare noodzaak om het productieproces in te dammen, de immigratie terug te dringen, de "geestelijke gezondheidszorg" efficiënter in te richten (wat vond daar een gigantische verspilling plaats!), en de nutsbedrijven te privatiseren'.
We krijgen een blik in de kraamkamer van het neoliberalisme, maar omdat estheet Nick uitgesproken apolitiek is, is het een blik op de vorm waarop dat gebeurt. 'Ze ruimden iedere vorm van twijfel uit de weg', merkt hij bijvoorbeeld op.
Deze roman verscheen in 2004, vóór Boris Johnson, vóór Brexit, vóór de bankencrisis, maar na 9/11. Lees je hem nu, na al die latere aardverschuivingen, dan ben je geneigd er een vroege voorafschaduwing van het populisme in te zien. Vastberadenheid en de belofte vanquick fixesverleiden een ongerust en ontevreden deel van de bevolking om tegen hun economische belangen in te stemmen.
Toch is het bij Hollinghurst geenHouse of Cards,geenBorgen.Als de concrete politiek al ter sprake komt, dan is dat zijdelings. Er zijn geen scènes op Westminster, geen intriges rond de macht. Alles speelt zich af in de huiselijke kringen: het huis in Notting Hill en een Frans buitenverblijf in de Périgord. (Ook weer zo tekenend: ze bezitten niet het kasteel, maar het ernaast gelegenmanoirdat kleiner is 'maar wel gezelliger'.)
Al die diners, soirees, huisconcerten, al die sociale bijeenkomsten waar het leven van deze Conservatieven uit lijkt te bestaan, zien we door de ogen van deze eeuwige gast, die zowel geïntrigeerd kan zijn als koel-gereserveerd. Hij beschikt over een mengeling van tactische zwier en branie waarmee hij met name de oudere dames weet te charmeren.
Na de verkiezingswinst van 1983 is het een studiegenoot van Nick die de roekeloosheid van de nieuwe politici raak observeert. Hij vindt de vrouwen zo mooi geworden en verklaart: 'Hun mannen hebben iets ondeugends gedaan en het is ongestraft gebleven, en niet alleen is het ongestraft gebleven, ze zijn gevraagd het nog een keer te doen, en door een overweldigende meerderheid! Dat is het overheersende gevoel in Whitehall, de economie ligt in puin, niemand heeft werk en het kan ze geen reet schelen, ze vinden het geweldig.'
Expliciet veroordelend of moraliserend is Hollinghurst nergens. Ook niet bij monde van Nick, wienscoming of agehet eigenlijke onderwerp van het boek is, en die in grote lijnen parallel loopt aan die van zijn nieuwe milieu.
Aanvankelijk is ook hij verrast met hoeveel hij weg komt: hij is homoseksueel, maar onervaren. Bluffend doet hij zijn eerste ervaringen op met een zwarte man, Leo, met wie hij de liefde bedrijft in het huis en zelfs in het park dat alleen toegankelijk is voor omwonende 'sleutelhouders'. Later begint hij coke te snuiven, houdt hij trio's en halve orgieën in het huis van de Feddens.
Je zou hem als spiegel-in-het-negatieve kunnen zien van de politieke charlatans die allemaal bevangen zijn door adolescente bluf, branie en eerzucht. De onderlinge rivaliteit zie je in een mooi flaubertiaans komisch detail: een collega wijst Fedden er plagerig op dat hij een groene voordeur heeft: 'Zo geef je bepaald niet het juiste signaal af.' Maar Gerald Fedden is er wel degelijk door van zijn stuk gebracht, en als hij het jaren later, na de tweede verkiezingswinst van 1986, tot staatssecretaris heeft geschopt en De Dame op bezoek komt bij zijn zilveren huwelijksjubileum, laat hij op het laatste moment de deur blauw schilderen.
Nick heeft dan inmiddels een relatie met Wani, zoon van een Libanese supermarkttycoon, bij wie De Dame - tot Geralds merkbare jaloezie - geregeld aan huis komt. De oude aristocratie moet het veld ruimen voor flitsende ambitieuze ondernemers, in wie Thatcher veel meer geïnteresseerd blijkt.
Nick bereikt het hoogtepunt van zijn bravoure als hij haar, na wat lijntjes coke, ten dans vraagt, en daarin slaagt: 'Nick zag in gedachten al hoe het hele incident zou worden opgeblazen en de geschiedenis in zou gaan.' Gerald neemt het al gauw over en danst bijna tien minuten met haar. De scène echoot de opening: dansen op de vulkaan. Of dansen met de duivel zo je wilt, maar het toont ook de verhoudingen tussen Gerald en Nick. Daar zit iets opportunistisch in, zoals al zijn relaties en vriendschappen berekenend, instrumenteel zijn. Gerald Fedden accepteert Nick vooral omdat zijn charmes hem goed van pas komen bij die huisfeesten. Zijn homoseksualiteit is bij iedereen bekend maar wordt verzwegen, en hooguit gedoogd als een esthetische franje, zoals dat ging in de jaren van economisch liberalisme, waarin de sociale opvattingen echter extreem conservatief bleven. Homoseksualiteit werd door veel Tory-politici afgekeurd. Racisme schuilde voortdurend onder de oppervlakte.
En hoewel ze het volk zeggen te representeren, kunnen ze zich er maar met de grootste moeite toe zetten zich bij verkiezingsbijeenkomsten met dat volk te mengen, merkt Nick als hij Gerald vergezelt bij de opening van een bazaar in Nicks geboorteplaats Barwick.
Daar voelt Nick hoe sterk hij veranderd is: 'Hij voelde zich hier zó decadent. En hoe kon je in alle eerlijkheid verwachten van Gerald - die elk moment kon toetreden tot het kabinet, die in de gunst stond van De Dame, en een gevat spreker was in het Lagerhuis - dat hij zich druk maakte om een publiek dat bestond uit jankende kinderen en dove gepensioneerden?'
Gerald loopt over de markt terwijl hij 'geen flauw benul had van wat iets kostte behalve champagne en de kapper'. Als hij bij Nicks ouders thuiskomt, bazelt hij dingen als: 'Wat een schitterend uitzicht. Jullie zitten echt midden op het platteland, hè?'
Nog steeds ligt de economie in puin, en alwéér komen de Tory's ermee weg. Maar het verval, dat vanaf het begin al op de loer lag, slaat genadeloos toe. Eerst in huiselijke kring - Gerald wordt betrapt met zijn secretaresse - maar dit morele verval symboliseert de totale neergang van het Thatcher-tijdperk.
Zoals de Tory's vervreemd raakten van de bevolking en zich blind hielden voor de problemen, zo hield Gerald zich blind voor de excessen van Nick en van zijn manisch-depressieve dochter Catherine. Uitgerekend Nick en Catherine zijn het dan ook die hem dubbel in de problemen brengen, eerst door hém te confronteren met zijn schaduwleven, dan door wereldkundig te laten worden wat zich voor excessen in hun huis hebben afgespeeld, allebei tot vermaak van de roddelpers. Op de achtergrond komt dan ook de aidsepidemie binnenvallen: een aantal van Nicks oud-geliefden lijdt eraan of is al overleden.
Zo isDe schoonheidslijneen klassieke roman, waarin opkomst, bloei en verval zijn verruild voor overmoed, lege triomf en desillusie. Deze stilistisch briljante roman (die in 2004 bekroond werd met de Man Booker Prize) is geen historisch werk over de politieke jaren tachtig, en toch heb je na afloop het idee dat je die politiek van binnenuit hebt meegemaakt. Ja, we waren erbij. We hebben zelfs nog gedanst met De Dame, en weten daarom hoe schitterend dat is, en tegelijkertijd volstrekt leeg. Er is zelfs een foto van dit hoogtepunt. Bij de Feddens hangt het op het toilet.
Martin Parr/Magnum Photos/ANP | De Conservatieve Partij houdt een fondsenwervende lunch. Groot-Brittannië, juni 1988