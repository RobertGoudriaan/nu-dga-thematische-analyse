Donkere kamer De Maximonsters

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
9 november 2023
Als de wereld niet in brand stond waren monsters en tradities deze week misschien het onderwerp van gesprek. Welke tradities houden we in stand? Kijk naar de foto's van Alys Tomlinson.
Kijk ze daar nu staan met z'n tweeën. Zijn die horens echt? Ik denk het wel. Nietechtecht, bedoel ik. Maar ze zullen wel ooit op het hoofd van een of ander beest hebben gezeten. En die manen, bij de een zo licht en bij de ander zo donker, zijn dat schapenvellen? Het gelaat links lijkt te zijn vervaardigd van iets als een blikken deksel. Een deksel dat zorgvuldig in een monsterlijke vorm is geslagen. Een grote neus, vijf niet al te angstaanjagende tanden en een raar klein tongetje maken het beeld compleet. Achter het ene ooggat zien we de schim van een ooglid en de suggestie van een oog dat naar de camera kijkt.
Het eigen oog dwaalt verder. Langs het pak dat uit één stuk lijkt te bestaan. Langs het anachronistische borstvakje. Ik weet niet in welke tijd ik de geboorte van dit monster zou situeren, maar dat men toen al pakjes sigaretten of opschrijfboekjes in een borstzakje meedroeg lijkt me sterk. En dan zijn er nog die ringen, door korte kettinkjes met elkaar verbonden, in hun handen. Zijn dat duimboeien? Of iets dat een zacht maar onheilspellend geklingel moet voortbrengen?
Ik weet nog wat mijn eerste gedachte was:Max en de Maximonsters. Geen originele gedachte. Ik denk dat van iedereen die deze derde alinea heeft gehaald al gauw een kwart bij het bladeren op deze pagina was blijven hangen omdat er een diep verborgen herinnering aan Maurice Sendak werd gekieteld. Aan monsters die eng zijn maar toch ook net genoeg op knuffeldieren lijken.
Alys Tomlinson maakte de foto in Prizzi. In het Siciliaanse dorpje draait de lokale traditie, zoals op zoveel plekken, om de confrontatie tussen de duisternis van het verleden en het licht van het christendom. Deze heidense monsters dansen door de straten om zich uiteindelijk over te geven aan Jezus en de maagd Maria.
De foto's inGli Isolani(De eilanders) zijn vrijwel allemaal gemaakt op Sicilië en Sardinië. Ooit was Tomlinson van plan geweest in de lagune van Venetië te werken aan een reeks foto's over rouw en de omgang met verlies. Maar het vooronderzoek dat ze toen deed bracht haar op het spoor van deze mensen, die tradities in ere hielden waarvan ze de precieze ontstaansgeschiedenis misschien niet eens kenden. Tradities die niet alleen te maken hadden met leven en dood, maar ook met het land en het landschap, met goed en kwaad en het komen en gaan van de seizoenen.
Ik had al wekenlang met enige regelmaat naar de foto's gekeken voordat ik de enige tekst in het boek las. De schrijfster beschrijft hoe ze, in haar Berlijnse appartement kijkend naar een afdruk van precies deze foto, onwillekeurig denkt aan, jawel,Max en de Maximonsters.
Als de wereld niet in brand stond waren monsters en tradities deze week misschien het onderwerp van gesprek geweest. De straat waarin ik woon maakt al jaren iets te veel werk van Halloween. Aanvankelijk voelde ik enkel weerstand tegen het idee. Alsof het geïmporteerde feest, het schijnbare dicteren van de tradities door de commercie, op niets anders kon wijzen dan een zwakker en zwakker wordende eigen identiteit. Maar mijn kinderen vinden het simpelweg te leuk en ieder jaar brokkelt mijn weerstand verder af. Me verkleden gaat nog altijd te ver, maar dit jaar brulde ik vanachter de brievenbus door de mond van een monster dat niet eens zo heel sterk verschilde van de twee die Tomlinson fotografeerde - een monster dat mijn vriendin en kinderen, die intussen zelf de deuren langs gingen, met veel enthousiasme hadden vervaardigd.
De waarde van het in stand houden van tradities is evident. Maar misschien hoeft liefde voor het oude geen belemmering te zijn voor het plezier van het nieuwe? En wat als het een wel ten koste gaat van het ander? Het was, als ik het me goed herinner, ook op Sicilië dat iemand ooit zei dat alles moest veranderen om hetzelfde te kunnen blijven.
Alys Tomlinson,Gli Isolani(2022), Ghost Books. Op groene.nl staan meer beelden
Deze heidense monsters geven zich uiteindelijk over aan Jezus en Maria
Alys Tomlinson, GliIsolani (TheIslanders)/ Gost Books | Alys Tomlinson, I Diavoli, Prizzi , Sicilië , 2020