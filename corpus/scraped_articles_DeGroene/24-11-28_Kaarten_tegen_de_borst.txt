Kaarten tegen de borst

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
28 november 2024
In haar autobiografie blijft Angela Merkel op afstand. Hoe groter het conflict, des te beheerster ze formuleert. InVrijheidzien we Merkel zoals ze is: grondig, voorzichtig, en hoffelijk.
Op 2 december 2021,het lijkt langer geleden, het was midden in de coronatijd, nam Angela Merkel met een militaire ceremonie afscheid van haar rol als bondskanselier. Dat is traditie. Het orkest van de landmacht speelde op haar verzoek naast een vrome koraal ook een liedje van de Oost-Duitse punklegende Nina Hagen. In het Bundeswehr-arrangement klonk het braver dan het origineel.
Maar dat paste bij iemand die 'radicaliteit is niet de oplossing' voert als motto in leven en politiek. Die steeds zo lang mogelijk wachtte met het nemen van beslissingen, altijd eerst wilde zien hoe de hazen liepen en op welke manier er een meerderheid viel te smeden, en tot dat moment liefst de kaarten tegen de borst van haar broekpak hield, schijnbaar onbewogen, hoogstens een dun glimlachje tonend, terwijl het haar gesprekspartners uitputte en tot wanhoop dreef.
Het werkwoord 'merkelen' werd in Duitsland voor dit procedé gemunt. Ze overleefde er in de zestien jaar dat ze regeerde tal van crises mee: op de financiële markten, rond de euro, in Oekraïne, over grote vluchtelingenstromen, over milieurampen en tot slot de pandemie. Ze toonde zich opgewassen tegen Trump en Poetin, ze had geen kind aan de oppositie in eigen land, won vier verkiezingen op rij voor haar partij. 'We zullen haar missen' was het overheersende sentiment bij haar afscheid.
Nog geen drie jaar later lijkt dat gevoel voor een groot deel verdwenen. Was het destijds niet vooral de relatieve rust die gewaardeerd werd als resultaat van haar talmen? Waren de late beslissingen op zichzelf wel zo goed? De huidige economische malaise in Duitsland, de problemen met deEnergiewendeen de oorlog in Oekraïne worden nu, achteraf, op het conto van haar bedachtzaamheid geschoven. Wat als ze zich in 2014 niet, samen met Nicholas Sarkozy, in een poging Poetin te apaiseren tegen het aspirant Navo-lidmaatschap van Oekraïne had gekeerd maar er na de inname van de Krim juist groen licht voor had gegeven en geïnvesteerd had in bewapening? Had de Russische president dan in 2022 de nieuwe oorlog tegen het buurland nog aangedurfd?
De erfenis van Angela Merkel is kortom nogal onderhevig aan corrosie. Precies op dat moment verschijnt nu, om een minuut na middernacht op 26 november en in dertig landen tegelijk,
onder de titelVrijheidhaar autobiografie, haar politieke testament. Ruim zevenhonderd pagina's.
Wat het niet is: een persoonlijke biecht, de openbaring van de mens achter het masker. Wie haar ontmoet heeft, omschrijft haar vaak als warm, ad rem, geestig. Daar is in dit boek zo goed als niets van te merken. Ze blijft op afstand, sympathiek maar voorzichtig en vooral didactisch.
Een heel enkele keer vermeldt ze dat ze 'woedend' is of 'furieus' (over de steunoperatie in de bankencrisis, waar de burgers voor opdraaien) maar die emotie uit ze niet op het moment dat die zich voordoet en ze wijdt er nu ook verder geen woorden aan. Hoe groter het conflict, des te beheerster ze formuleert. Tijdens hun eerste ontmoeting, in 2007, laat Vladimir Poetin haar weten dat hij de ontmanteling van het sovjetrijk als de grootste geopolitieke ramp van de twintigste eeuw beschouwt. Merkel repliceert dat dit naar haar mening toch echt de door de nazi's ontketende Tweede Wereldoorlog is geweest en dat ze als voormalige burger van de ddr maar wat blij is met de herwonnen vrijheid. Wanneer zeven jaar later blijkt dat Poetin gelogen heeft over zijn plannen met de Krim noteert de gepromoveerde natuurkundige koeltjes dat hun verhouding nu 'een andere aggregatietoestand' heeft bereikt.
Ook als het gaat om collega's voor wie ze duidelijk sympathie voelt, blijft ze terughoudend. Met Barack Obama dineert ze à deux in Berlijn om haar aarzelingen te bespreken over het aangaan van een vierde termijn. Maar wat hij daarover zegt in het luxueuze Hotel Adlon verraadt ze niet. Wel mogen we weten dat hij in zijn presidentschap veel steun heeft gehad aan vrouw en kinderen. Zoals ook Merkel zich gesteund weet door haar man. Deze Joachim Sauer is hoogleraar in de scheikunde en treedt vrijwel nooit op de voorgrond. Een tijd lang woonde ze ongehuwd met hem samen, kritiek daarop van conservatieve partijgenoten liet ze van zich afglijden. De scheiding van haar eerste man, wiens naam ze nog steeds draagt, beschrijft ze uitsluitend in termen van de verhuizing. Pas veel later in het boek, en in een andere context, onthult ze dat ze door die gebeurtenis een pakje per dag is gaan roken. Was er misschien toch meer aan de hand? Daarover geen woord.
35 jaar leefde de nuzeventigjarige Merkel in de ddr, waar ze 'een gelukkige jeugd' doorbracht, en 35 jaar in de bondsrepubliek. In het voorwoord van haar boek stelt ze niettemin de retorische vraag wanneer de hereniging van de beide Duitslanden nu eindelijk eens voltooid zal zijn. Het is een voorzichtige rode draad en misschien deels ook de verklaring voor haar gereserveerde opstelling: het gevoel ondanks al haar successen nooit helemaal geaccepteerd te zijn geweest als eerste vrouwelijke bondskanselier en geboren in het Oosten. Ook niet, juist niet, door haar eigen partij.
Tot aan het eind van haar carrière verschijnen commentaren waarin betoogd wordt dat ze onvoldoende geworteld is in de christen-democratische traditie van de bondsrepubliek en daarom de partijcultuur van cdu en csu, de Beierse zusterpartij, nooit helemaal zal begrijpen. Merkel stelt daar tegenover dat men in het Westen onvoldoende oog heeft gehad voor het menselijk leed dat de ontmanteling van voormalige ddr-staatsbedrijven met zich meebracht. Ze hekelt de arrogantie waarmee jonge managers tekeer gingen tegen arbeiders die zich een leven lang verbonden gevoeld hadden met hun werk. Maar ze zou haar praktische zelf niet zijn als ze de noodzaak van de ingrijpende hervorming niet erkende.
En ze suggereert een verband met haar opstelling in de vluchtelingencrisis van 2015, die ze, na de Wende, als de tweede grote breuklijn in haar politieke leven definieert.'Wir schaffen das'was de simpele leus waarmee ze duizenden vluchtelingen verwelkomde die door de Hongaarse premier Viktor Orbán in bussen naar de Oostenrijkse grens waren gestuurd. Volgens Merkel een heel gewoon zinnetje, dat ze wel vaker bezigde. Het getuigt van optimisme en godsvertrouwen, van de bereidheid om aan te pakken en oplossingen te verzinnen. Maar er werd, en wordt, haar verweten dat ze erbij geglimlacht had en zo eenWilkommenskulturschiep die de toestroom van steeds meer asielzoekers bevorderde.
Dat verwijt pareert ze door erop te wijzen dat de vluchtelingen om wie het ging zich al in de EU bevonden. Het waren geen 'stromen' maar mensen met een gezicht en een verhaal, die hulp nodig hadden. Ongewoon stevig voor haar doen zei ze destijds al: 'Als we niet met een vriendelijk gezicht vluchtelingen mogen verwelkomen, dan is dit niet mijn land.' Het kwam haar opnieuw op de kritiek te staan dat ze onvoldoende in de cultuur van de oude bondsrepubliek was geïntegreerd.
Spijt heeft ze niet van haar opstelling. Van een paar andere standpunten komt ze intussen wel terug. Als oppositieleider sprak ze steun uit voor de Amerikaanse inval in Irak. Dat was fout. Ze herzag ook haar ideeën over kernenergie (aanvankelijk voor, na Fukushima tegen) en een vrouwenquotum bij overheid en bedrijven (gezien het stokken van de emancipatie toch noodzakelijk). En ze schrijft te lang geloofd te hebben in de 'sociale markteconomie' waarin politiek en bedrijfsleven gezamenlijk verantwoordelijkheid dragen. Het primaat hoort te liggen bij de politiek. Geen wonder dat deze kanselier uiteindelijk niet zo heel veel last heeft gehad van de linkse oppositie.
Merkel maakte geen gebruik van een ghostwriter, maar schreef haar boek samen met haar trouwe assistente Beate Baumann. Ik betwijfel of dat een goede beslissing is geweest. Te veel van wat al bekend is, wordt opnieuw gereleveerd: begrotingscijfers worden tot achter de komma doorgenomen. Te veel informatie hoort eerder thuis in een logboek dan in memoires: de plaatsing van kantoormeubilair, bij een vergaderplek niet alleen de straatnaam maar ook het huisnummer. Te vaak worden personages opgevoerd louter omdat ze bij een gebeurtenis aanwezig waren, ze komen verder niet aan het woord. In een vergeefse poging om wat kleur te geven aan de vele werkbezoeken wordt Parijs fascinerend genoemd om de drukte op straat en Amsterdam geroemd om de schoonheid van de grachten.
Op een gegeven moment komen Merkel en Baumann er tijdens hun schrijfsessies aan de Oostzeekust zelf ook achter dat hun project dreigt vast te lopen door hun neiging tot volledigheid. Na een korte strandwandeling hebben ze een oplossing. Wat volgt is een tien pagina's beslaande, alfabetisch geordende lijst van vaste dagelijkse, wekelijkse, maandelijkse en jaarlijks afspraken. Van visagie (dagelijks) tot G20 (jaarlijks), van bondsdagberaad tot (onder C): 'Ontvangst van het bestuur van de Bund Deutscher Karnaval en uit iedere deelstaat een prins, prinsenpaar of driegesternte en een bekende dansgroep.'
En dan zijn er nog bijna vierhonderd pagina's te gaan waarin vooral ook heel veel bedankt wordt. Niet alleen collega's, vrienden en bekenden maar ook medewerkers die met bloemen klaar staan en reizen regelen en de kok van de kanselarij voor zijn onvergetelijke gemengde salade.
Het is prettig voor de betrokkenen en het tekent de hoffelijkheid van Angela Merkel. Boeiende lectuur is het niet. Maar als politiek karakter is, dan is haar karakter misschien ook echt wel in hoge mate politiek.
Michael Kappeler / The New York Times / ANP | Angela Merkel met Barack Obama bij Schloss Elmau na een G7-overleg. Krün, Duitsland, juni 2015