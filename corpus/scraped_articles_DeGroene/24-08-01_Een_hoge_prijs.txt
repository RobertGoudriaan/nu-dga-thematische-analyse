Een hoge prijs

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
1 augustus 2024
TELEVISIE Brieven uit de kast
Nora Akachar, onder veel meer theatermaker, weet als moslima, hoofddoekdrager en vanwege Marokkaanse roots driedubbel wat het betekent uitgesloten te worden. Het nieuwe kabinet peperde haar en gans het land dat nog eens vlijmscherp en schaamteloos in. In haar nieuwe tv-programma richt ze zich juist op een andere uitsluiting: die van queers in 'eigen' moslimkring, waar ze regelmatig mee wordt geconfronteerd.
Brieven uit de kastheet het tweeluik waarvan ik deel één zag - rake en tegelijk niet helemaal passende titel. Want, inderdaad, ze laat een aantal direct betrokkenen een brief aan familie schrijven, maar juist van die auteurs zien we hooguit een schrijvende hand - het is een anoniem 'uit de kast komen', waarvoor alle begrip. Het zwaartepunt van de aflevering ligt bij wie wel, lang of kort geleden, de pijnlijk geheim gehouden identiteit in familie-en/of vriendenkring openbaarde. Daarbij identiteit benadrukkend, omdat juist de omgeving homoseksualiteit als 'keus' en dus 'fout' ziet. Of als te genezen ziekte.
Ze komen herkenbaar in beeld en betaalden vaak een hoge prijs om 'zichzelf' te kunnen zijn: ongewild afscheid nemen van dat andere essentiele deel van 'zichzelf' dat door familie, geschiedenis, gemeenschap gevormd is. Dat is nieuw noch voorbehouden aan moslims. Christelijke genezers, gesteund door een politieke partij, zijn er volop. Al is er in ruim een halve eeuw verbluffend veel veranderd in de houding tegenover seksuele minderheden. En in hun positie, vooral door eigen strijdbaarheid. Waardoor de komst van migranten, die een waardenpakket meebrachten dat hier deels 'overwonnen' leek, een bedreiging vormden en vormen. En toen moest overwegend westers nieuw-rechts jongerendenken (Baudet, Tate) nog bloeien.
Het gaat over pijn. De pijn van wiens/wier gevoelens en verlangens taboe zijn in eigen kring. Maar ook over die van ouders die klem zitten tussen liefde voor en/of zorg om een kind en de religieuze en culturele traditie die gruwelstraf belooft. Ouders die, even erg, weten dat de eigen umwelt streng toekijkt en overwegend vernietigend oordeelt over 'keus'/identiteit. Ook de kastverlater hoopt, vaak tegen beter weten in, op aanvaarding. En op zijn minst op 'dulden met behoud van betrekkingen'. De Israëlische Palestijn, die alleen al van Nederland houdt omdat hij zich hier voor het eerst 'vrij' kon voelen, dankt de instemming van zijn moeder met zijn 'niet trouwen'-keuze (omfloerste formulering) aan het feit dat hij haar verpleger en stervensbegeleider werd - het leverde haar zegen op. Er zijn bikkelharde ouders, verscheurde ouders, begripvolle ouders.
Eén bittere casus nog. Een dapperecoming outin twee afzonderlijke gesprekken. Vader: 'Als ik tussen jou en God moet kiezen, kies ik voor God.' Moeder: 'Als ik tussen jou en vader moet kiezen, kies ik voor vader.' Zaak gesloten. Akachar is hier alles behalve actrice: aandachtig vragend en luisterend als de goede hulpverlener die ze óók is.
Walter van der Kooi
Hassnae Bouazza (regie), Nora Akachar (interviews),Brieven uit de kast,NTR, 2 en 9 augustus, NPO 2, 22.10 uur
NTR | Brieven uit de kast, NTR