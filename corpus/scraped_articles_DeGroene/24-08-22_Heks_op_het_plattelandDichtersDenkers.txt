Heks op het platteland Dichters&Denkers

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
22 augustus 2024
Begin twintigste eeuw stond de verhouding tussen de seksen op scherp. Als reactie trokken vrouwelijke schrijfsters zich terug in huisjes op het platteland, eindelijk vrij van bemoeienis en verwachtingen.
Hoe kan het dat je zoveel over heksen weet,vraagt Virginia Woolf op een Bloomsbury-feestje aan Sylvia Townsend Warner. Omdat ik er eentje ben, antwoordt deze schalks. Eerder heeft Woolf in haar dagboek Townsend Warner nog voorzichtig omarmd als 'een dichteres met enige verdienste, voldoende om m'n shillings aan te besteden'. Een jaar later blijkt deze dichteres tot verrassing van velen ook nog eens opzienbarend proza te hebben geschreven.
Lolly Willowes,een niet bepaald conventionele roman over vrouwelijke vrijheidsdrang, was in 1926 meteen een succes. Het is zo'n uitzonderlijk snedig en scherp boek dat het, zoals Sarah Waters in het nawoord bij deze heruitgave schrijft, inderdaad opmerkelijk zo niet gewoon irritant is dat dit wéér zo'n 'vergeten' roman en dito schrijfster is. Ik zie de in groen gehulde heruitgaves van Townsend Warners romans in de Virago Classics-reeks nog wel voor me, eind jaren zeventig, maar dat was toen, een tijd van onstilbare honger naar op te delven schrijfsters, eventjes tot leven gewekt om wrang genoeg na een paar jaar opnieuw in een massagraf te verdwijnen.
Wat er nu anders is, ik weet het niet goed, behalve dat het lijkt alsof herontdekkingen er nu zijn om te blijven, dat de status aparte van vrouwelijk of feministisch schrijfsterschap er nu is om te overstijgen. Kijk naar de groeiende ruimte die alleen al de klassiekers van uitgeverij Orlando op de schappen in de boekhandel innemen, herkenbare en stevige uitgaves, voor ons 21ste-eeuwers het stof wegnemend van tijdloze lievelingen als Jean Rhys, Marlen Haushofer en Muriel Spark.
En nu dus in deze reeks het heksenverhaal van Sylvia Townsend Warner, een roman die onschuldig begint met de tammespinsterLaura die na de dood van haar beschermende vader als een pakketje genaamd tante Lolly wordt doorgeschoven in haar familie, en eindigt met een vurig pleidooi van Laura voor 'wat vrouwen willen', gericht tot niemand minder dan Satan zelve.
Behalve de verhaalwending is het ook de taal die deze roman doet sprankelen, zwaarwichtig enwittyop hetzelfde moment, door vertaalster Ine Willems met zorg en schwung naar een stijlvol Nederlands overgebracht. Zolang 'Lolly' gebukt gaat onder het juk van het tante-zijn, en opgesloten zit in de koektrommel van het gezin van broer Henry, zijn de woorden zwaar, vergelijkbaar met de loden gewichten van de klok, 'zwaarmoedig hangend boven de afgrond van de tijd'. Als Laura stiekem dingen voor zichzelf begint te kopen, vooral extravagante bossen bloemen, komt er kleur op de bladzijden, en verschijnen er sproeten op haar neus, die 'de ontvankelijkheid van haar huid bespotten vergeleken bij de afgestomptheid van haar geest'. En eenmaal in haar eentje op het platteland beland, gaat alles los, de wind, de zon, de bomen, zelfs de borden waarvan ze de konijnenstoofpot of de bramentaart eet, alles spreekt tot haar, de wereld is levend geworden.
Pervers genoeg hou ik het meest van de eerste helft van de roman, als Laura nog de weerstrevende Lolly is, zogenaamd dienstbaar aan haar neefjes en nichten maar ondertussen er zo haar eigen gedachten op nahoudend. 'Het waren geen bijster intelligente kinderen, maar hun gebrek aan intelligentie weerhield hen er niet van om een penetrante conversatiestroom gaande te houden.' Ooit was ze dartel, een soort jongen die in bomen klom, met benen die graag over hooischoven sprongen in plaats van 'zich terug te trekken van de wereld en de benen te zijn van een jongedame'. Maar de ingesleten mores van vele generaties Willowesen dalen ook op Laura neer, ingetogenheid voorschrijvend, iedere neiging tot uitzonderlijkheid bij voorbaat de kop indrukkend. Ze ziet er dan ook 'pretentieloos' uit, maakt opmerkingen die zo los van alles staan dat niemand ze hoort, zich ervan bewust dat van vrouwen liever wordt gedacht dat ze leeghoofdig zijn dan belezen.
Het is grappig hoe Townsend Warner haar heldin vanonder 'het juk van jongedameschap' laat kijken, denken en spartelen, niet door de dingen verschrikkelijk te vinden maar door ze heerlijk te laten becommentariëren. Hoe ze naar haar broer kijkt bijvoorbeeld, van wie ze denkt dat 'de juristiek' hem geen goed heeft gedaan. 'Die had zijn van nature kloeke stupiditeit veranderd in een verpletterende ongevoeligheid voor andermans perspectief.' Of hoe ze met ontsteltenis de precisie ziet waarmee haar schoonzus haar ondergoed in de la van haar klerenkast opbergt. 'We hebben ons voorbeeld', verklaart deze. 'Jezus' lijkwade lag gevouwen in zijn graf.' Laura huivert, zelf 'niet eens godvruchtig genoeg om een gooi te doen naar goddeloosheid'.
En dan op een dag wordt ze wakker uit een slaap die twintig jaar heeft geduurd. Townsend Warner beschrijft Laura's ontwaken als een mystiek moment. 47 is Laura inmiddels, de leeftijd waarop er met vrouwen iets gebeurt dat in het Duits zo treffendTorschlusspanikwordt genoemd. Nu of nooit, dat idee. De Eerste Wereldoorlog is ten einde, en zoals Sarah Waters in haar nawoord toelicht, de verhouding tussen de seksen staat op scherp. Er is eindelijk stemrecht voor vrouwen, als erkenning voor het werk dat ze verrichtten tijdens de oorlog, maar vooralsnog zijn het alleen getrouwde vrouwen die mogen stemmen. In de crisisjaren die volgen op de oorlog moeten de overtollige vrouwen vooral als gekken weer jongemannen baren, en is de oude vrijster, ooit gewoon goedaardig en saai, een maatschappelijk probleem.
In een staat van toenemende rusteloosheid - 'Soms vergeleek ze zichzelf met de rijpende eikel die met elke windstille herfstdag de aantrekkingskracht van de grond eronder voelde toenemen' - betreedt Laura een winkeltje in de stad, een kruidenier die ook bloemen verkoopt. Als haar blik valt op een rijtje weckpotten gaan haar gedachten naar de vrouw die dit fruit moet hebben ingemaakt en krijgt ze een visioen van haar eigen gedroomde zelf: in haar eentje in een schemerige boomgaard, met geheven armen alsof ze zelf een boom is, ontsproten aan het lange gras. In haar eentje, dat vooral. Alleen het zachte ploffen van rijpe pruimen in het gras. Als ze weer buiten staat heeft ze alle chrysanten daar aanwezig gekocht, en schaft ze in de boekhandel een kaart aan van het gebied waar al het heerlijks vandaan komt.
De aantrekkingskracht van het platteland op schrijfsters begin vorige eeuw, in casu naast Townsend Warner ook Virginia Woolf en Rosamond Lehmann, wordt aanstekelijk en gedetailleerd beschreven in het net verschenenRural Hours. Voor Woolf was de vlucht vanuit Londen naar Sussex in 1912, samen met Leonard, een kwestie van geestelijk overleven. Voor Lehmann, die begin jaren veertig in Berkshire ging wonen, in zekere zin ook, zij het dat dat meer te maken had met een ongelukkig liefdesleven. Het grappige van Warners vestiging in Dorset, in 1930 in een schattige cottage genaamd Miss Green, is dat ze in feite het voorbeeld volgde van haar romanpersonage Lolly Willowes. Anders dan Woolf vond ze de bron van haar schrijven niet in het platteland, maar andersom, alsof ze werd geleid door wat ze eerder had beschreven.
In verbeelding had ze deze verhuizing al gemaakt, geïnspireerd door een bezoek aan het moeraslandschap van Essex in 1922, waaruit ook haar poëzie was ontsproten. Door haar verhouding met een veel oudere, getrouwde, muziekleraar op de school van haar vader had ze én werk gekregen als musicologe én leerde ze kunstenaars kennen die een connectie hadden met Dorset. De echte inspiratie voorLolly Willoweskreeg Townsend Warner toen ze verslagen las van de heksenprocessen in zestiende-eeuws Schotland. In haar dagboek noteerde ze dat het haar geen enkele moeite kostte de getuigenissen van de vrouwen die wilden losbreken uit hun voorgeschreven leven te transporteren naar hedendaags Engeland. 'Zo makkelijk als fluiten', schreef ze. Drie jaar voordat WoolfA Room of One's Ownpubliceerde, kwam Townsend Warner met Lolly's schreeuw om'a life of one's own'.
Zo gauw Lolly/Laura haar intrek neemt in Great Mop, bij een hospita genaamd Mrs. Leak, weet ze dat ze hier alleen kan zijn, net als in haar dromen. Als een neef haar komt opzoeken, en die opnieuw aanspraak doet op tante Lolly, voelt ze 'de allesverterende woede van de slaaf'. 'Nee ik ga niet terug!' roept ze hardop. Het bos antwoordt: 'We laten je niet gaan.' En dan gaat het hard: de duivel weet haar te vinden, eerst in de gedaante van een jong katje, daarna kleedt hij zich als jachtopziener. En natuurlijk: Mrs. Leak blijkt de opperheks, introduceert Laura bij de middernachtelijke heksensabbat midden in het bos.
Townsend kocht de cottage in Dorset toen ze zich alleen en spinsterig voelde, ze was tenslotte al 37. Haar ontsnapping, en ontdekking van het genoegen van vrouwelijk gezelschap, spiegelt die van haar romanpersonage. Ze krijgt een verhouding met de dichteres Valentine Ackland, met wie ze samen het vrije rurale bestaan viert, activistisch, productief, romantisch. Vrouwen zijn explosief als dynamiet, had Laura al aan de duivel uitgelegd. Ze worden heksen om hun honger naar avontuur te stillen, een leven voor zichzelf te hebben, en niet een bestaantje dat hen door anderen is toegeschoven.
SYLVIA TOWNSEND WARNER Lolly Willowes, of: de liefdevolle jager Vertaald uit het Engels door Ine Willems. Orlando, 223 blz. HARRIET BAKER Rural Hours: The Country Lives of Virginia Woolf, Sylvia Townsend Warner & Rosamund Lehmann Penguin, 368 blz.