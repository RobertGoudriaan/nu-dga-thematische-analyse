Raffaele La Capria 3 oktober 1922 - 26 juni 2022 Het einde

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
7 juli 2022
Hij was de ware Jep Gambardella, de hoofdrolspeler uit Sorrentino'sLa grande bellezza.Maar voor de Napolitaanse paradijsvogel Raffaele La Capria was dat een flauwigheidje waar hij het niet eens over had.
De Napolitaanse schrijver Raffaele La Capria stond, ongevraagd, model voor 'de schrijver van die ene roman' die in de Oscar-winnende filmLa grande bellezza(2014) Jep Gambardella heet, de spil van het Romeinse nachtleven met de soirées op zijn fantastische dakterras. 'Die ene roman', in de film van Paolo SorrentinoL'apparato umano('Het menselijk apparaat'), heet in werkelijkheidFerito a morte('Dodelijk verwond'). La Capria kreeg er in 1961 de belangrijkste literaire prijs van Italië voor, de Premio Strega, net zoals de Napolitaanse dandy Gambardella in de film, om voor de rest van zijn leven te teren op het succes van dat ene boek waar nooit een opvolger op kwam.
Dat gold wel en niet voor Raffaele La Capria, die volgens de schrijver van onder andereKalme chaos,Sandro Veronesi, 'de beste Italiaanse roman van de vorige eeuw heeft geschreven', een mening die in Italië belangrijke medestanders heeft. Het vreemd genoeg nauwelijks in het buitenland uitgebrachte meesterwerkFerito a morteis zowel inhoudelijk als qua vorm een revolutionaire roman, waarin één ochtend uit het leven van de jonge autobiografische hoofdpersoon wordt omschreven. De 25-jarige Massimo De Luca hoort tot de Napolitaanse uperclass en woont uiteraard nog bij zijn ouders in het barokke Palazzo Donn'Anna, dat niet aan, maar ín de Golf van Napels ligt, op het mooiste punt van de stad, onder aan de residentiële heuvel van Posillipo. Van hem wordt niets anders verwacht dan zijn zonovergoten dagen zo comfortabel mogelijk door te komen. Hij duikt 's ochtends met een elegante boog uit het raam van zijn slaapkamer in de toen nog - 1948 - brandschone Golf van Napels om wat te gaan snorkelen en wie weet met zijn harpoengeweer een vis te pakken te krijgen.
Het veelgeroemde begin van 'Dodelijk verwond': 'De zeebaars, de grijze schaduw die opduikt in het azuurblauw, komt recht op hem af en lijkt onbeweeglijk te zweven, als een onderzeeër die in de nog rustige cirkels van de ochtend naar de oppervlakte stijgt. Het verstarde oog van celluloid, de glittering van de schubben, het boze hoofd van een Chinees masker - hij is vlakbij, vlakbij nu, hij ligt onder schot. De Grote Kans.' Hij schiet, maar hij mist hem, zoals veel van waar het om gaat in het leven gemist dreigt te worden door Massimo De Luca en de generatie die na de oorlog leefde in de luchtspiegeling van de grote kansen. Want voor de grote kansen moet je paraat zijn.
Alleen door weg te gaan uit Napels kan de vervloekte impasse worden doorbroken, en dat is wat De Luca/La Capria op het punt staat te doen. 'Maar hij weet dat hij het belangrijkste kwijt zal raken: die zee, vermengd met dat leven', vertelde La Capria in een documentaire uit 2014 overFerito a mortewaarin hij nog eens uitlegt hoe het allemaal was, toen, in 1948 in Napels. Een voorgoed verzonken rijk: 'Dat ongelooflijke Palazzo Donn'Anna met zijn onderaardse gewelven waaruit ik direct met mijn bootje gewoon de zee op kon, de eeuwige mooie dagen, de mooie meisjes die erbij hoorden, declub nauticonaast ons huis, waar we de helft van ons bestaan doorbrachten met cocktails en kaarten, het gekabbel en gebabbel van al die mensen om je heen, dat hele leven, aan en in de zee, dat was de dood.' Hij vertrok in 1950 naar Rome en viel met zijn neus in de boter, 'omdat Rome op zijn best was toen, en ik zelf ook'.
Dat decennium, de jaren vijftig tot begin jaren zestig, waren de jaren van het Dolce Vita, Rome was een broedplaats van talent en culturele kruisbestuivingen, vooral op het gebied van film en literatuur, La Capria viel daar precies op zijn plaats. Naast 'de beste Italiaanse roman van de vorige eeuw' schreef hij ook mee aan de filmLe mani sulla città,'De handen op de stad', van zijn Napolitaanse boezemvriend regisseur Francesco Rosi, Gouden Palm van Cannes 1963, over de criminele bouwspeculatie waarmee Napels werd verkracht onder het mom van de 'wederopbouw'. Een revolutionaire aanklachtfilm voor Italië toen.
Én La Capria had inderdaad het mooiste dakterras van Rome, waarop zeer exclusieve soirées werden georganiseerd, maar de toon en het gezelschap hadden niets gemeen met het groepje verveeld onderuithangende sjablonen vanLa grande bellezza.Je zou La Capria's terras meer een alternatief ministerie van Cultuur kunnen noemen, althans, volgens de overlevering van de grootheden die erbij mochten zijn, de Francesco Rosi's, Ettore Scola's, Mario Monicelli's, toen iedereen nog in leven was. En zo ook uiteindelijk de jonge Napolitaanse regisseur Paolo Sorrentino, die alles wat hij daar hoorde en zag opzoog en er later zijn eigen draai aan gaf metLa grande bellezza.Iets wat La Capria heel goed wist, maar waar hij zich expres niet over uitliet. Want je hebt baas boven baas, en het was Sorrentino tenslotte ook niet gelukt om een script te schrijven vanFerito a mortedat de goedkeuring van La Capria kon wegdragen. En daar wilde hij het bij laten.
Vanaf de hoogte van zijn dakterras tussen het Pantheon en het Piazza Venezia keek La Capria diep beneden neer op de achterkant van het Palazzo Grazioli, waar het verkeer van Berlusconi's bunga-bunga-organisatie zich afspeelde. De meisjes werden in het donker van de avond afgeleverd en in het donker van de ochtend weer opgehaald aan de achterkant van het Palazzo, dat tijdens de derde regering-Berlusconi (2008-2011) eigenlijk de regeringszetel was geworden. En Raffaele La Capria keek stilletjes toe vanaf de onmetelijke hoogte van zijn legendarische dakterras, 'naar die arme meisjes, die op een holletje naar binnen moesten en ook weer naar buiten'. De twee Italië's, aan hetzelfde plein.
La Capria één boek: 'de beste Italiaanse roman van de vorige eeuw'
Marion Laporta / IPA / ANP | Bij Palazzo Donn'Anna in Napels, 2018