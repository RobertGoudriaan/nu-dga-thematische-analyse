Het geheim van Pietro Film Confidenza

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
9 januari 2025
MetConfidenzamaakte regisseur Daniele Luchetti de derde verfilming van een boek van Domenico Starnone, het mysterie uit Napels. Wat is het geheim van een drukbezet man die de integriteit zelve lijkt, maar niet is?
'Je bent bang hè', schrijft Teresa aan Pietro.Hij wacht al een aantal weken in spanning af of en vooral hoe zij zijn zogenaamd gezellige bijkletsbrief vanuit Amerika zal beantwoorden. Inderdaad heeft hij haar geschreven om te checken of het geheim dat zij hem zo'n tien jaar geleden heeft ontfutseld bij haar nog in veilige handen is. Hun vlammende verhouding liep toen al op zijn einde, hij de onweerstaanbare 33-jarige leraar Italiaanse literatuur, zij zijn 23-jarige briljante oud-leerlinge, een uitblinkster in alles, maar vooral in de bètavakken.
Nu, tien jaar later, is Teresa onderzoeker aan het prestigieuze Massachusetts Institute of Technology in Boston. De inmiddels getrouwde vader Pietro woont nog altijd in Rome, is nog altijd leraar op dezelfde middelbare school in de periferie, maar heeft sinds kort veel meer te verliezen dan voorheen. En daarom is hij bang voor het geheim dat alleen zij kent. Iets wat de bloedhond Teresa van de duizenden kilometers afstand waarop ze zit onmiddellijk ruikt. Ze laat hem even een paar weken bungelen, en stuurt dan dit ene dreigende zinnetje op een verder leeg vel papier: 'Je bent bang hè.' Tussen twee haakjes: het verhaal vanConfidenza('Vertrouwen') speelt in de jaren tachtig van de vorige eeuw, toen briefpost nog de belangrijkste manier van communiceren was.
Wie zich eenmaal echt aan iemand heeft laten zien, zich echt heeft laten kennen, kan nooit meer terug. En dat is onverdraaglijk. Zeker als je, zoals Pietro Vella, een rijzende ster bent als veelgevraagd opiniemaker op het gebied van het Italiaanse onderwijssysteem. Een toevalstreffer die is ontstaan uit de leegte die de scheiding van Teresa had achtergelaten in het leven van Pietro, de leraar op wie alle meisjes in zijn klassen altijd heimelijk verliefd worden, en de jongens eigenlijk ook. Om de gapende leegte na Teresa door te komen, zet hij wat gedachten op papier in een klein essay datLa pedagogia dell'affettoheet, 'De pedagogie van de affectie'.
Eigenlijk alleen bedoeld voor op het prikbord in de lerarenkamer, maar, zoals die dingen kunnen gaan, de collega-lerares wiskunde die niet veel later zijn vrouw zal worden ziet er meer in, stuurt het op naar een onderwijsblad, het oog van een belangrijke consulent van het ministerie van Onderwijs valt erop, het essay wordt omgewerkt tot een succesvol boekje bij een prestigieuze uitgeverij, het leven van Pietro Vella neemt een vlucht vooruit. Zeker dankzij zijn gedachten over het belang van liefdevol onderwijs, maar minstens zo belangrijk is dat Pietro Vella mediageniek is.Confidenzaspeelt, zoals al gezegd, in de jaren tachtig van de vorige eeuw, waarin naam maken als expert nog niet via talkshows liep, maar vooral via de papieren media en debatten in zaaltjes.
De begiftigde leraar Vella krijgt de mechanieken van het debat snel en soepel onder de knie, meet zich een geestig ironisch-bescheiden toontje aan, wacht op zijn beurt, laat criticasters uitrazen alvorens slim te counteren door te beginnen met de ander altijd gelijk te geven, komt over als een zeer integer man van wie het allemaal niet zo nodig hoeft. Hij wordt een succes, hij krijgt links en rechts columns aangeboden en schrijft opiniestukken in de bladen die ertoe doen.
Dit is exact hoe de schrijverscarrièrevan Domenico Starnone zelf begon. Het is nu bijna niet voor te stellen, maar de 82-jarige Starnone, schrijver vanConfidenza(in 2021 alsGeheimenverschenen bij Atlas Contact), was ooit nog niet het wereldberoemde mysterie uit Napels dat zich waarschijnlijk schuilhoudt achter het pseudoniem Elena Ferrante.
Ooit was Starnone 'slechts' leraar Italiaanse literatuur aan een technisch instituut diep in de hak van de Italiaanse laars, een geïsoleerde plek waar niemand naartoe wilde en waar beginnende leraren die hun puntensysteem nog moeten opbouwen naartoe worden gestuurd.
Zo werkt het Italiaanse onderwijssysteem; leraren worden niet op merites beoordeeld, het enige wat telt zijn de punten, en die bouw je onder andere op met jaren pendelen naar onbereikbare plekken waar niemand zin in heeft. Maar het genie Domenico Starnone wist het nadeel natuurlijk om te zetten in zijn voordeel door geestige stukjes te gaan schrijven over wat er nu eigenlijk beoogd wordt met dit Italiaanse onderwijssysteem, dat vanuit een ministerie in Rome is bedacht, en hoe het zoal uitpakt op een technisch instituut in een zuidelijk bergplaatsje op duizend kilometer afstand van Rome. Hij brak op zijn 44ste door met de columnEx cattedra,op zichzelf al een hit, maar toen regisseur Daniele Luchetti er in 1995 de succesvolle filmLa scuolavan maakte, stond Starnone als leraar des vaderlands voorgoed op de kaart. Van het duizelingwekkende aantal artistieke gedaantes dat Starnone sindsdien heeft ontwikkeld, was de eerste die van de leraar met schrijftalent.
Pietro heeft de emotionele intensiteitvan zijn bestaan na de bominslag Teresa teruggeschakeld van de vijfde naar de derde versnelling. Dat blijkt voor hem de juiste versnelling. Alles loopt op rolletjes vanuit de veilige luwte van het huwelijk met de mooie Nadia, de collega-lerares wiskunde die zijn schrijverscarrière de beslissende aftrap gaf door zijn essay op te sturen naar een blad. Wat het voor haar betekent is een ander verhaal, want Nadia had zelf ook andere ambities dan echtgenote zijn van Pietro, moeder van zijn kinderen, en wiskundelerares op een middelbare school. Wanneer Pietro haar met zijn onweerstaanbaarheid ontrukt aan het al geplande huwelijk met een ander, is zij bezig om zich in de kijker te spelen bij een universiteitsbaron zoals je er zoveel hebt in Italië. Want Nadia droomt van een carrière als wetenschappelijk onderzoeker aan de wiskundefaculteit van Napels (in het boek) of Florence (in de film). Zij houdt zich, net als Teresa, bezig met voor Pietro onbegrijpelijke abstracte sommen en formuleringen die steeds naar de baron moeten worden gebracht, een tocht van een dag met de trein heen en terug, Nadia steeds uitgedost in haar mooiste mantelpakjes, want zo werken die dingen in Italië.
Terwijl Pietro heel Italië doorreist voor boekpresentaties in steeds luxueuzere omstandigheden, blijft Nadia, die inmiddels moeder is geworden van hun eerste dochtertje, in haar mantelpakjes maar op en neer pendelen naar de baron. De baron laat haar meestal minstens een uur wachten op de gang, de beruchteanticameradie in Italië geldt voor alle ontmoetingen met mensen (mannen) die daarmee hun positie willen onderstrepen, en wanneer ze dan eindelijk op haar hakken naar binnen mag, blijkt hij haar papieren met de abstracte formuleringen niet eens te hebben ingezien.
Op een keer keert ze 's avonds terug naar huis in een staat van wanhoop die Pietro ontgaat omdat hij Een Hele Dag voor hun dochtertje heeft moeten zorgen, terwijl hij ook nog naar school moest om les te geven, en ook nog de zoveelste boekpresentatie in een aula had, dus of zij, Nadia, eigenlijk wel beseft wat ze vráágt van een drukbezet man die... Hij krijgt als antwoord de ijszak naar zijn hoofd geslingerd waarmee zij zwijgend op bed is gaan liggen. Pas dagen later lukt het Pietro om te horen te krijgen wat er is gebeurd. De vieze, uitgezakte wiskundebaron had haar met een smoesje naast zich aan het bureau gesommeerd, op zijn schoot getrokken, en was al begonnen aan de afdaling naar haar knieën toen zij verontschuldigend lachend overeind was gesprongen en zich haastig uit de voeten maakte. Voorgoed einde universitaire carrière van Nadia uiteraard, want zo ging en gaat dat in Italië, waar MeToo heus ook is doorgedrongen tot het nieuws, maar niet tot de dagelijkse mores.
Confidenza is geschreven vanuithet mannelijke gezichtspunt, en dan niet van zo'n overduidelijk foute man als de universitaire baron, maar van de beminnelijke, bescheiden, aantrekkelijke, intelligente Pietro met wie alle vrouwen onmiddellijk een verhouding willen beginnen.
De verborgen meedogenloosheid van Pietro die alleen Teresa kent, komt tot uiting wanneer Nadia zich lijkt neer te leggen bij haar rol als echtgenote, moeder en lerares op een middelbare school. Ze lijkt ineens weer in een uitstekend humeur, constateert Pietro tevreden in Starnone'sConfidenza:'Deze omslag stelde mij gerust. Als het goed ging met Nadia, ging het goed met onze drie kinderen. Maar bovenal ging het goed met mij. Ik kon nu rustig lesgeven, studeren, publieke debatten voeren over mijn boeken, stukken schrijven voor bladen en kranten, mijn publieke figuur verstevigen. Ik heb me nooit afgevraagd wat haar zo ten gunste had veranderd, niet omdat ik er geen belangstelling voor had, maar uit voorzichtigheid. Ik wilde geen discussies uitlokken, ik wilde geen problemen, mijn dagen waren tot de nok gevuld, Nadia was er, zorgde voor alles, vooral voor mij, en leek gelukkig zo.
ToenConfidenzain april vorig jaar in Italië ging draaien, werden schrijver Starnone en regisseur Luchetti samen geïnterviewd door de krantCorriere della Sera.Meer nog dan het boek lijkt de film een thriller, aldus de journaliste. Maar wat is de misdaad? Starnone beaamde de observatie: 'Het gaat niet zozeer om wat de gemiddelde man Pietro heeft misdaan en verbergt. Het gaat om het idee van deaurea mediocritas,"de gouden middelmatigheid" waar dichter en filosoof Horatius het over had. Op het moment dat Pietro zich boven de andere middelmatigen gesteld voelt omdat hij zich bedekt waant door een laagje bladgoud, wordt hij gevaarlijk.'