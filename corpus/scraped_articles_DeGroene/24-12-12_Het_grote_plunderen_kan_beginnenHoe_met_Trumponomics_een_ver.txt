Het grote plunderen kan beginnen Hoe met 'Trumponomics' een vergeten economisch wereldbeeld terugkeert

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
12 december 2024
Gaan de VS onder aanvoering van Donald Trump overhellen naar een autoritair kapitalisme à la China? Zijn protectionistische ideologie, geïnspireerd door een vermoorde en vergeten president, laat zich samenvatten in vier woorden:'We are America, bitch.'
Op 1 januari 2029 ogen de Verenigde Stateneen stuk leger. In weerwil van alle commentatoren die meenden dat hij wel zou inbinden, heeft president Trump woord gehouden. Maar liefst elf miljoen immigranten zonder papieren zijn tijdens zijn tweede ambtstermijn gedeporteerd. Dat maakt nogal wat uit, op een totale werkende bevolking van 160 miljoen zielen. Desondanks floreert de economie. De oliesector heeft vrij spel gekregen en Wall Street is verlost van de ketenen van strenge financiële regulering. Gevolg: het bedrijfsleven wordt overspoeld met spotgoedkope energie en leningen.
Importtarieven van zestig procent op Chinese producten en tien tot twintig procent voor andere landen doen de rest. De in verval geraakte Amerikaanse industrie beleeft een renaissance. De winkeletalages staan vol spullenmade in America.Het allermooiste: de inkomstenbelasting is geschrapt. Hardwerkende Amerikanen hoeven niet langer het budget van hun eigen overheid op te hoesten. Dat doet het buitenland voor ze - met dank aan die protectionistische heffingen.
Het is allemaal precies zoals Donald Trump het schetste op een verkiezingsbijeenkomst in Arizona, kort voor zijn weergaloze zege in de herfst van 2024. 'We zullen zorgen voor lage belastingen, weinig regels, lage energiekosten, lage rentes en lage inflatie', beloofde hij. 'Zodat iedereen zich boodschappen, een auto en een prachtig huis kan veroorloven.'
Hoe deze trumpiaanse utopie- want uiteraard is dit toekomstbeeld fantasie - te duiden? Wat is de kern van zijn economische wereldbeeld? Voor veel van zijn volgelingen is het antwoord simpel. Dit is helemaal geen ideologie. Het is gewoon een kwestie van 'gezond verstand'. Die term komt maar liefst twaalf keer voor in het uiterst beknopte verkiezingsprogramma van de Republikeinen. Hoewel de Amerikaanse werkloosheid historisch laag is en de economie onder president Joe Biden tot jaloezie van de rest van de wereld hard groeit, schetst het document een asgrauw beeld. 'Decennialang hebben onze politici onze banen en levensonderhoud verkocht aan de hoogste overzeese bieders met oneerlijke handelsakkoorden en een blind geloof in de sirenenzang van het globalisme.' Nu de partij niet alleen het presidentschap heeft heroverd, maar ook de Senaat en het Huis van Afgevaardigden, is de tijd gekomen om hiermee af te rekenen. Amerika zal weer de allerbeste, allerrijkste, allermachtigste zijn, schrijft het kamp-Trump. 'Een natie gebaseerd op Waarheid, Rechtvaardigheid en Gezond Verstand.'
De buitenwacht ziet dat uiteraard anders. De Italiaanse denker Antonio Gramsci wees er al op dat elke maatschappijvisie zich, eenmaal in zwang, hult in het gewaad van de nuchtere, apolitiekecommon sense. In werkelijkheid zijn ook Trumps economische voorkeuren door en door partijdig. Dus regent het analyses van wat die 'Maganomics' of 'Trumponomics' precies behelzen.
Wat vanaf het prille begin in 2016 opviel, was de gespletenheid. Net zoals Trumps achterban bestond uit een onwaarschijnlijke combinatie van tech-libertariërs, conservatieve christenen en witte nationalisten, had ook zijn economische politiek meerdere gezichten. Binnenlands domineerde het neoliberalisme. De vastgoedman verlaagde de belastingen, vooral voor de elite. Hij praatte veel over deregulering. Hield niet op met twitteren over de stijgende aandelenkoersen - in zijn ogen de graadmeter voor economisch succes. Ondertussen maakte het buitenland kennis met een andere Trump: de economisch nationalist. Vooral China moest het ontgelden, maar ook Europa kreeg te maken met hogere importtarieven op staal en aluminium.
En nu? Marx heeft ooit opgemerkt dat de geschiedenis zich herhaalt, 'de eerste keer als tragedie, de tweede keer als klucht'. Trump lijkt die uitspraak op zijn kop te zetten. Het was juist zijn eerste presidentschap dat, tot leedvermaak van zijn tegenstanders, uitblonk in chaos en ruzie. Vier jaar later dreigt er een even geoliede als radicale machine aan de macht te komen.
Ook ditmaal zijn er de vertrouwde cadeautjes waar met name de rijkste Amerikanen en het bedrijfsleven van profiteren. Donald Trump belooft onder andere de winstbelasting te verlagen voor ondernemingen die hun producten in de Verenigde Staten maken. De verwachte stijging van het toch al forse begrotingstekort (tot wel twaalf procent, volgens denktank Committee for a Responsible Federal Budget) denkt de regering op te kunnen vangen door het mes in het ambtenarenapparaat te zetten.
Dat is waar Elon Musk, met wie Trump een intensebromancebeleeft, om de hoek komt kijken. De rijkste man van de wereld gaat samen met oud-presidentskandidaat Vivek Ramaswamy een speciale commissie leiden. Deze heeft als taak de overheid te kortwieken. Musk - die al eens de parallel trok met de bevrijding van Gulliver, vastgebonden door de mini-mensjes op het eiland Lilliput met duizenden kleine touwtjes - wil tot wel tweeduizend miljard dollar bezuinigen. Dat is op zijn zachtst gezegd ambitieus. Het totale budget bedraagt een kleine zevenduizend miljard dollar, waarvan het grootste deel naar het leger, de gezondheidszorg en de sociale zekerheid gaat. Conflicten met invloedrijke Republikeinse politici liggen op de loer.
Makkelijker wordt het om regels te schrappen. Het bedrijfsleven, van Silicon Valley tot Wall Street, krijgt de vrije hand. Verwacht wordt dat Musk daarbij niet op de laatste plaats aan zichzelf zal denken. Zo kan hij zijn invloed aanwenden om toezichthouders af te straffen die in het verleden Tesla en SpaceX dwars hebben gezeten. 'De omstandigheden zijn rijp voor rechtse elites', vatteThe New Republicde nieuwe verhoudingen in Washington samen, om de boel 'van boven tot onder te plunderen'.
Naar verwachting kan Trump-de-nationalist op minder applaus rekenen van tenminste een deel van de CEO's. Er is de vrees dat massale uitzettingen de personeelstekorten in sectoren als de horeca, schoonmaak en de bouw verergeren. Importtarieven - hoger en voor meer producten dan in 2016 - kunnen de handel verstoren. Al vóór zijn inauguratie heeft Trump gedreigd met heffingen voor producten uit China, maar ook uit buurlanden Mexico en Canada. Het voedt de zorgen over een nieuwe inflatiegolf. In een open brief kort voor de verkiezingen waarschuwden zestien Nobelprijswinnende economen hiervoor. Volgens ramingen van Moody's Analytics kan de inflatie door Trumps maatregelen volgend jaar al stijgen naar 3,6 procent. Zolang de Federal Reserve onafhankelijk is - nog zo'n heilig huisje waar de president mee af wil rekenen - zal zij in zo'n situatie de rente niet verder verlagen. Het voorspelde resultaat: 'Een recessie die halverwege 2025 begint.'
Onzin, klinkt het vanuit het Trump-kamp. 'Chinese bedrijven', zei voormalig economisch adviseur Larry Kudlow over de importtarieven, 'zullen hun prijzen en winsten moeten verlagen. Dat is niet inflatoir.' Bovendien leidt de fossiele energie-boom- er zijn T-shirts, mokken en petjes verkrijgbaar met het campagnemottodrill baby drill- juist tot lagere prijzen. Dat geldt volgens het uiterst rechtse medium Breitbart zelfs voor Trumps migratiebeleid. 'Nieuw aangekomen immigranten hebben minder de neiging om te werken, en ze werken minder uren dannativesof oudere immigranten. Hun productiviteit is veel lager. Maar ze hebben wel huisvesting, kleding, transport, entertainment en alle andere gemakken van het Amerikaanse leven nodig.'
Zouden deze plannen in de wereldvan de jaren negentig en nul zijn gelanceerd, dan had ook 'Trump II' de geschiedenis in kunnen gaan als een gekke oprisping. De uitzondering op de liberale regel. Het was immers de tijd van de Washington Consensus. In 1989 stelde de econoom John Williamson deze tien geboden op voor een succesvolle - lees: liberale - economie. Daarin gold de 'bescherming van binnenlandse industrieën tegen buitenlandse concurrentie' nog als economische doodzonde.
Een kapitalistische dictatuur leek binnen dit denken een contradictio in terminis, ook al zijn er genoeg historische voorbeelden, van Chili tot Singapore. Hoe hoger het inkomen in een land, hoe meer politieke rechten burgers opeisen - toch? Volgens econoom Milton Friedman vertegenwoordigde de 'vrije markt' zelfs een hoger stadium van de democratie. 'Als je eens per jaar het stemhokje binnentreedt, kies je vrijwel altijd voor een pakket aan maatregelen in plaats van specifieke onderwerpen', aldus Friedman. 'Als je dagelijks stemt in de supermarkt, krijg je precies waarvoor je gekozen hebt.'
Inmiddels waait de wind uit een heel andere hoek. Vanuit het verre oosten heeft zich een uitdager aangediend van de westerse economische orde. In wat het begin kan zijn van een 'Beijing Consensus' blijft het kapitalisme dominant, maar heeft de staat het laatste woord. Voor landen als
China, maar ook Rusland, Vietnam en Hongarije zijn binnenlandse orde, economische ontwikkeling en handel vele malen belangrijker dan democratie of mensenrechten.
Hoewel zij het tij mee hebben, wijzen economen erop dat autoritarisme vaak ten koste gaat van de economische prestaties van een land. 'In een tijdperk waarin kiezers bewust hun politieke vrijheden opgeven in ruil voor de beloften van sterke economische prestaties door sterke mannen als Donald Trump, Vladimir Poetin of Recep Tayyip Erdogan', schrijven Stephanie Rizio en Ahmed Skali van de Rijksuniversiteit Groningen in een studie naar 133 landen, 'is het belangrijk om te begrijpen of autoritaire leiders daadwerkelijk voor groei zorgen. Onze empirische resultaten geven aan dat ze dat niet doen.' De 'groeivriendelijke potentaat' is dan ook een mythe. Veel talrijker zijn de voorbeelden van economieën die onder het bewind van een alleenheerser ondermaats presteren.
Hetzelfde lijkt te gelden voor populisten. Manuel Funke, Moritz Schularick en Christoph Trebesch keken naar 51 van zulke premiers en presidenten die tussen 1990 en 2020 aan het roer stonden. Hun conclusie, eind vorig jaar opgetekend inThe American Economic Review:'De economische kosten van populisme zijn hoog.' Na vijftien jaar is het bbp per hoofd van de bevolking gemiddeld tien procent lager dan in een niet-populistisch scenario.
De pijnlijke waarheid is dat het de meeste autoritaire heersers niet op de eerste plaats om een welvarende bevolking gaat. Belangrijker zijn de invloed en de rijkdom van hun eigen entourage. Zulke opzichtige vriendjespolitiek wordt doorgaans in verband gebracht met de spreekwoordelijke bananenrepubliek, en het doet sterk denken aan hoe rijkelui als Musk (die naar verluidt een slordige tweehonderd miljoen dollar doneerde aan de Republikeinse campagne), Scott Bessent (minister van Financiën, drie miljoen) en Howard Lutnick (minister van Handel, zes miljoen) beloond worden met een baan binnen de Amerikaanse regering. Of aan Trump zelf, die zijn hernieuwde macht gebruikt om een einde te maken aan de rechtszaken tegen hem.
De vraag is daarmee of ook deVerenigde Staten onder Trump tot het groeiende kamp van het autoritaire kapitalisme gerekend kunnen worden. Verruilt het land straks de Washington Consensus voor de Beijing Consensus? Dat is watNRC-journalisten Maarten Schinkel en Egbert Kalse kort na de verkiezingen betoogden. 'Lang is gedacht dat China uiteindelijk zou veranderen naar een meer democratisch model', schreven zij. 'Maar het tegendeel lijkt nu te gebeuren. Met de verkiezing van Trump is er plotseling een Amerikaans pad denkbaar naar een meer autocratische vorm van kapitalisme. Het land kan, kortom, langzaam veranderen in de dreiging waartegen het zich teweerstelt.'
Een prikkelende gedachte, maar er zijn ook belangrijke verschillen. Zo is China een warm voorstander van internationale handel. Het trekt honderden miljarden uit om deze via het eigen Belt and Road Initiative, gepromoot als een soort nieuwe zijderoute, te stimuleren. Trump staat al zijn hele leven lang iets heel anders voor ogen. Een voorproefje gaf hij begin september bij een toespraak voor de Economic Club in New York.
In het publiek zaten enkele van de rijkste en machtigste mannen van Wall Street. Jamie Dimon was er, de gezaghebbende CEO van de grootste bank ter wereld, JPMorgan Chase. De roemruchte hedgefonds-miljardair John Paulson was aanwezig, net als Stephen Schwarzman van Blackstone - de grootste private-equityfirma van de planeet. Ongetwijfeld tot hun verrassing zagen zij hoe de Republikeinse presidentskandidaat, wiens economische visie doorThe New Yorkerooit werd afgedaan als een 'anti-theorie theorie', ineens begon te strooien met historische referenties. Minutenlang stak hij de loftrompet over een 'geweldige maar zeer onderschatte president. Zeer onderschat.' Zijn naam: William McKinley.
McKinley sprak eind negentiende eeuw op een soortgelijke bijeenkomst, maar dan in een door de februarikou gegeseld Chicago, over 'de sleutel tot onze economische voorspoed, de stut onder de Amerikaanse schatkist'. Het betrof een systeem waarvan hij wenste dat 'alle Amerikanen het eren of liefhebben als iets waardevols, net zoals ze de Amerikaanse vlag liefhebben'. Waarover hij het had? Protectionisme. Niet voor niets prees Trump de Tariff Act van 1890 die McKinley, toen nog volksvertegenwoordiger, ontwierp. De toch al forse belasting op buitenlandse producten werd verhoogd naar gemiddeld bijna vijftig procent.
Eerlijk is eerlijk: er bestaan goede redenen voor protectionisme. Om valse concurrentie af te straffen, bijvoorbeeld, van landen zonder serieus minimumloon of serieuze klimaatwetgeving. Of omdat de eigen industrie nog in de kinderschoenen staat. Zulke argumenten lijken echter niet besteed aan Donald Trump. Voor hem vertegenwoordigen heffingen een waarde op zich.'We are America, bitch',vatte een anonieme Witte Huis-functionaris tijdens zijn vorige bewind die mentaliteit samen tegenoverThe Atlantic.
In Trumps denken is de internationale economie eenzero sum game. Niks wederzijds voordeel. De één zijn brood is de ander zijn dood. Omdat de omvang van de taart vastligt, moet elke succesvolle poging om rijker te worden ten koste gaan van een ander land. Vandaar zijn verbale kanonneerbootdiplomatie. Vandaar ook zijn obsessie met de betalingsbalans: in zijn ogen betreft het het scorebord van de wereldeconomie.
Er is een naam voor deze speciale, agressieve vorm van protectionisme: mercantilisme. Die nationalistisch economische ideologie was twee eeuwen lang dominant, grofweg tussen 1600 en 1800. Helemaal verdwenen is zij desondanks nooit, ondanks Adam Smiths lof op arbeidsdeling en handel en David Ricardo's ideeën over 'comparatieve kostenvoordelen'.
In de beleving van mercantilisten lag de totale rijkdom van deze planeet vast. Zoals een tijdgenoot het in 1549 zei: 'We moeten er altijd op letten dat we niet meer kopen van vreemdelingen dan dat we ze verkopen, want zo zouden we onszelf verarmen en hen verrijken.' Het beschermen van de eigen markt ging maar al te vaak gepaard met wapengekletter. Onder meer de vier Nederlands-Engelse oorlogen zouden het resultaat zijn van mercantilistisch beleid. In dit geval van de Akte van Navigatie waarmee de Britten hun handel beschermden.
Aan mercantilisme hangt eenprijskaartje. Volgens een recent rapport van het Peterson Institute for International Economics kunnen Trumps invoertarieven een gemiddeld Amerikaans huishouden tot 2600 dollar per jaar kosten. Bedrijven zullen de hogere kosten van hun import namelijk doorberekenen. Daarmee hebben de heffingen een vergelijkbaar effect als een enorme btw-verhoging. 'Handelsoorlogen zijn niet profijtelijk', zei nota bene president William McKinley, niet lang voordat hij op 6 september 1901 tweemaal in de buik werd geschoten door een werkloze anarchistische staalarbeider. 'Een beleid dat uitgaat van goede wil en vriendelijke handelsrelaties zal wraakacties voorkomen.'
Daar wil Donald Trump niks van weten. 'Buitenlandse naties zullen ons honderden miljarden dollars betalen, en daarmee ons tekort terugbrengen en de inflatie verlagen', beloofde hij zijn toehoorders in New York. 'Sommigen zeggen dat het economisch nationalisme is. Ik noem het gezond verstand.'
Inderdaad, daar was de term weer. Als geen ander weet Trump dat het zulkegut feelingis waarmee je verkiezingen wint. Wat alle deskundigen ook mogen zeggen, zijn achterban is ervan overtuigd dat het neo-mercantilisme werkt. Trúmp is ervan overtuigd dat het werkt. Dat was hij al in 1990. In een interview metPlayboywerd hem gevraagd wat hij zou doen als hij - stel je voor - president van Amerika was. De flamboyante vastgoedjongen antwoordde zonder aarzeling: 'Een belasting gooien op elke Mercedes-Benz die dit land inrolt en op alle Japanse producten.'
Een ideologie? zeggen Trumps volgelingen. Nee hoor, gewoon een kwestie van 'gezond verstand'
...