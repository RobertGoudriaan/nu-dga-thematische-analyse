Tot de kern

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
21 november 2024
Édouard Levé laat in zijn kleine oeuvre de essentie van een mensenleven zien. Zijn kraakheldere zinnen inZelfportretzijn verslavend. OokZelfmoordweet diep te raken.
Édouard Levé begon met het einde.In 2002, met een boek getiteldOEuvres,waarin hij 533 artistieke projecten opsomt die hij nooit of deels zal vervolmaken; een lijst van wensen, ideeen en ingevingen die, normaliter, aan het einde van iemands leven een 'oeuvre' vormen. Niet bij Levé. Dit boek - waar ik fragmenten uit las in het Engels; het is nog niet naar het Nederlands vertaald - is het begin van zijn schrijverschap. Waar Levé zich in de beginjaren van zijn carrière als kunstenaar vooral richtte op abstracte schilderkunst en fotografie, zijn de laatste jaren van zijn leven gewijd aan literatuur. De laatste jaren - want na de novellesZelfportretuit 2005 enZelfmoorduit 2008 zette Levé een duidelijke punt achter zijn verhaal. Tien dagen nadat hij zijn manuscript had ingeleverd bij zijn uitgever, in oktober 2007, pleegde hij zelfmoord. Hij was 42 jaar.
Zo werd zijn einde het begin. Het is bijna onmogelijk om het leven van iemand die dat leven zelf beëindigde nog anders te kunnen beschouwen dan door de lens van die onherroepelijke keuze. Het wordt een schaduw. InZelfmoord, waarin Levé tegen een goede vriend praat die een paar jaar daarvoor zíjn leven beëindigde, is dit een van de vragen waarmee hij worstelt. Wat doet zelfmoord met iemands leven? Hoe herinner je je iemands aanwezigheid, zorg je ervoor dat die niet wordt platgeslagen door de dood?
'Sinds je dood bent, heb ik nog niemand over je leven horen beginnen bij het begin', zegt Levé tegen zijn vriend. 'Je zelfmoord is de grondleggende daad geworden ... Je laatste seconde heeft in andermans ogen je leven veranderd.'
Waar een leven, of een mens, nu precies uit bestaat is de grote vraag achter Levé's proza. Die vraag rijgt de fragmenten aan elkaar. Zoals inZelfportret,waarin de verteller, die erg op Levé lijkt, vanaf de eerste zin een opsomming geeft van de duizend-en-één kenmerken die bij hem horen. Soms in een enkele zin, soms in een paar zinnen, noemt hij de eigenschappen op die zijn karakter tekenen: voorliefdes en antipathieën; herinneringen, wensen en dromen. Alles, zou je kunnen zeggen, wat een mens een mens maakt. Maar is dat wel zo? Een voorbeeld: 'Als kind koos ik niet zelf wat ik at. Roze flamingo's lijken me onwerkelijk. Sommige vrienden vinden mij obsessief. Ik hoed me voor onvertaalbare teksten. Slecht weer maakt me blij.'
Het gaat maar door, zonder witregels of hoofdstukken - één lange lijst eigenschappen van één enkele man. Het is waanzinnig en het is briljant - en het werkt. Tijdens het lezen vroeg ik me meerdere malen af waarom dit zo is; waarom een opsomming van de eigenschappen van één man, zonder adempauze of plot, boeit. Allereerst, denk ik, komt dit door de taal. Levé's denken is kraakhelder, zijn taal precies en gecomprimeerd. Zijn observaties over de allerkleinste zaken gaan direct tot de kern. Zoals hier: 'Ik heb soms het gevoel dat ik een oplichter ben, zonder te kunnen zeggen waarom, alsof er een schaduw boven mij hangt waarvan ik me niet kan ontdoen.' Of: 'Als iemand een mop begint te vertellen, zucht ik inwendig.' Of: 'Liefde onderscheidt me niet.'
Het zijn zinnen waar je lang over na zou kunnen denken, ware het niet dat de tekst een ritme bezit, een verslavende cadans, waardoor er geen tijd is om na te denken, enkel om door te lezen. Levé voelt dat de tijd dringt. 'Mijn to-dolijstjes zijn te lang.' Net alsOEuvreszitZelfportretvol ideeën; projecten waar hij nooit aan begint of niet afmaakt. Zo wil hij dagelijks zijn gezicht fotograferen, een jaar lang, en er dan een film van maken (de tijd stilzetten). Hij maakt uiteindelijk tweehonderd foto's, over een periode van anderhalf jaar. Hij realiseert zich dat alles altijd incompleet zal zijn. 'Als ik namenlijsten maak, ben ik beducht voor lacunes.' Met iedere bladzijde voel je dat je dichter bij een einde komt, en tegelijkertijd realiseer je je dat een leven nooit af is. Levé, met zijn ontwapende, harde eerlijkheid, is bijzonder charmant gezelschap.
In eerdere besprekingen wordt Levé geprezen om het feit dat hij 'banale dingen' vertelt 'met gewone woorden'; dat zijn 'perfecte fictie (...) geheel uit feiten is opgebouwd'. Ik moest denken aan wat de (eveneens) Franse auteur Constance Debré onlangs zei in een interview: 'Het is een roman, en alles is waar.' Of aan Annie Ernaux, die de 'ware' feiten van haar leven omvormt tot 'pure' literatuur. Levé's antwoord is: 'Alles wat ik opschrijf is waar, maar wat maakt het uit.' Niet de verbeelding die een fantasmagorische vlucht neemt, maar het 'feitenrelaas' is waar hij zich thuis voelt: 'Bij poëzie houd ik niet van doorwrochte taal, ik houd van feiten en ideeën. De neutraliteit en anonimiteit van gangbare taal interesseren me meer dan pogingen van dichters om hun eigen taal te creëren, een feitenrelaas vind ik de mooiste onpoëtische poëzie die er is.'
Het feitenrelaas - vol woordspelingen en subtekst, prachtig vertaald door Katrien Vandenberghe - overstijgt zichzelf. Met ieder woord krijgt de man meer inhoud, zijn gestalte kleur, zijn geest diepte. En dan ineens, op de voorlaatste bladzijde, staat tussen de andere zinnen de kiem van watZelfmoordzou worden: een herinnering aan de jeugdvriend met wie hij 'de mooiste gesprekken' voerde. '(...) in die nachten hield ik uiteenzettingen over de liefde, politiek, God en de dood waar ik geen woord van terugneem, zelfs al rolde ik bij het bedenken van die betogen soms over de grond van het lachen, jaren later zei die vriend tegen zijn vrouw dat hij binnen iets was vergeten toen ze op het punt stonden naar de tennisbaan te gaan, hij liep naar de kelder en schoot zich een kogel door het hoofd met het geweer dat hij zorgvuldig in gereedheid had gebracht'.
Uit alle fragmenten en ongerealiseerde projecten is dit het boek dat Levé wel schreef. InZelfmoordricht hij zich tot zijn jeugdvriend, opnieuw in een ademloze opsomming van eigenschappen, maar ditmaal kruipt hij diep, diep in de psyche van iemand die de dood verkiest boven het leven: zijn vriend, én Levé zelf. 'Je bent een boek dat tegen me spreekt wanneer ik het wil', zegt Levé tegen hem. Zelfmoord is een dood die iemand uniek maakt. 'Je dood is je biografie.'
Levé denkt na over de rol van kunst. 'Less is more in de kunst. Door te verdwijnen ben je gestold in negatieve schoonheid.' Of hier - en je vraagt je af of dit niet ook heel erg over Levé zelf gaat: 'Je belangstelling voor schilderkunst lag in die lijn - ook daar was de tijd opgeheven in de materie: na de korte poos van het schilderen volgt het lange bestaan van het schilderij.' De tijd 'vangen' in iets dat buiten jou om bestaat, los van het lichaam: veel schrijvers of kunstenaars zullen dit herkennen. Voor iemand die niet graag in de spotlight stond, is zelfmoord een uiterst zichtbare daad: 'Je had geen hang naar het theatrale, maar je keuze voor de dood bracht met zich mee dat je moest beslissen waar, wanneer, en hoe. Om je dood te voltrekken, moest je die regisseren.'
Hij denkt na over schuld. Over hoe de drang en daarmee ook de 'plicht' tot leven altijd bij iemand zelf ligt. Levenslust kan je niet worden 'opgedrongen'; gelukkig zijn 'op commando' gaat niet. 'Het geluk dat je op sommige momenten had gekend, was altijd een gunst geweest. Je kon begrijpen waar het vandaan kwam, maar je kon het niet reproduceren.' Twee scènes raakten me diep: de paginalange reis die de vriend maakt naar Bordeaux, waar de vrijheid die hij voor ogen had plaatsmaakt voor een immense, kille leegte; en Levé's duik in de innerlijke dieptes van depressie, wanneer landschappen veranderen in 'achtergrond voor gepeins', woorden in 'abstracte schilderijen', en je een ander enkel vragen stelt 'om je achter het luisteren te verschuilen'. Hoe een mens zich losweekt van het leven; de grip laat gaan. Het geweld dat iemand zichzelf aandoet.
Wat in rouwadvertenties of grafredes vaak niet lukt - de 'kern' (aan)raken van iemands bestaan - lukt Levé wel. Met wilde toewijding aan de literatuur legt hij de vitaliteit van één enkel mens vast, het universum dat ieder van ons in zich draagt. Tegen zijn jeugdvriend zegt hij: 'Je leven was een hypothese. Wie oud sterft is één blok verleden. We hoeven maar aan die mensen te denken om te zien wat ze waren. We hoeven maar aan jou te denken om te zien wat je had kunnen zijn. Je was en blijft één blok mogelijkheden.' Misschien is het vooral de toekomst die verloren gaat als iemand sterft. Alle niet-ingeslagen wegen. Zo bezien is Levé's kleine maar krachtige oeuvre een weefsel van projecten en paden die allemaal, waargemaakt of niet, naar de dood leiden. 'Ik denk terug aan de pijn van geschiedenissen die niet plaatsvonden', denkt Levé. Het is dit grandioze 'onaffe', of je nu zelf voor de dood kiest of niet, waarmee we zullen moeten leven.
Édouard Levé | Levé is bijzonder charmant gezelschap