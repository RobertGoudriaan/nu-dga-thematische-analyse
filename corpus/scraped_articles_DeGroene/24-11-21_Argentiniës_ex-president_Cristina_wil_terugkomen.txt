Argentinië's ex-president 'Cristina' wil terugkomen'

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
21 november 2024
Buenos Aires- Voormalig president Cristina Fernández de Kirchner (2007-2015) is ook in hoger beroep schuldig bevonden aan corruptie. De federale rechtbank in de Argentijnse hoofdstad oordeelde dat ze omgerekend zeventig miljoen euro aan publieke werken toewees aan een bevriende zakenman. De uitspraak zet druk op de leider van het peronisme en haar beweging, die na een jaar hun verlies van president Javier Milei nog altijd niet hebben verwerkt.
Volgens Fernández de Kirchner (71) zelf is de straf van zes jaar gevangenis en het levenslange verbod op het uitoefenen van een publiek ambt een typisch voorbeeld van'lawfare':het uitschakelen van politieke tegenstanders via justitie in plaats van de stembus. 'Het doel van deze straf is het disciplineren van politieke, sociale en vakbondsleiders', reageerde de politica. Cristina, zoals ze door vriend en vijand wordt genoemd, stapt daarom naar het Hooggerechtshof. Dat moet beoordelen of de oud-president een eerlijk proces heeft gekregen.
Wat opvalt is de lauwe reactie van haar achterban. Jarenlang klonk tijdens rally's van Fernández de Kirchner uit duizenden kelen het strijdlied 'Als ze aan Cristina komen, dan breekt de pleuris uit'. Ook na de mislukte aanslag op haar leven in september 2022 en bij haar eerste veroordeling enkele maanden later, galmde het lied nog na.
Nu bleef het grotendeels stil in de straten van de hoofdstad.
Hoewel ze geen echte concurrent heeft binnen de partij, blijft Cristina omstreden. Zo mondde haar ontwikkelingsmodel van een welvaartsstaat zonder begrotingsdiscipline uit in chronische inflatie. Bovendien ruziede ze als vicepresident constant met president Alberto Fernández (2019-2023) en droeg zo bij aan de opkomst van Milei.
Die reageerde triomfantelijk op het vonnis. 'Wie zich brandt, moet op de blaren zitten', aldus de libertariër. Nog dezelfde dag ontnam hij per decreet Cristina's pensioen als oud-president.
Milei voelt zich gesterkt door de publieke opinie. Ondanks zware bezuinigingen en opgelopen armoede steunt zo'n veertig procent van de kiezers hem. En de prognoses voor volgend jaar zijn gunstig: economische groei, dalende inflatie en een gedeeltelijk herstel van de koopkracht.
De libertariër moet echter rekening houden met een comeback van Cristina. Een vonnis van het Hooggerechtshof wordt namelijk niet voor die verkiezingen verwacht, waardoor de oud-president zou kunnen deelnemen. Zondag leek ze op een rally met partijgenoten al te hinten op een terugkeer in het Congres: 'Onze achterban zal het ons nooit vergeven als we de strijd opgeven.'