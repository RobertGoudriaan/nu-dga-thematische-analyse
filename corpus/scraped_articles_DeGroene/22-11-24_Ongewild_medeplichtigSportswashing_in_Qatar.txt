Ongewild medeplichtig Sportswashing in Qatar

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
24 november 2022
Topsport wordt regelmatig gebruikt voor propaganda. Dat zagen we al in 1978 tijdens het WK voetbal in Argentinië en nu ook weer tijdens het WK in Qatar. 'Het zijn de Fifa, Qatar en de KNVB die ons in deze positie hebben gemanoeuvreerd.'
'Het WK voetbal ishet absolute hoofdpodium, net als de Olympische Spelen. De hele wereld kijkt mee. Iedereen wil op dat podium, ook activisten.' Sporthistoricus Jurryt van de Vooren publiceerde dit voorjaar het boekNooit meer Qatar,samen met bevlogen activisten en mensenrechtenorganisatie Human Rights Watch. Het is een pamflet in de geest vanBloed aan de paal,de theatershow waarmee Freek de Jonge en Bram Vermeulen de deelname aan het WK van 1978 in Argentinië aan de kaak stelden. Het voorwoord is zelfs door De Jonge geschreven. 'Bij dit WK in Qatar weet de onschuldige tv-kijker meer dan ooit van de misstanden bij het tot stand komen van de stadions en wordt deze terloops schaamteloos medeplichtig gemaakt', schrijft De Jonge .
'Het is altijd een weerspiegeling van de tijdgeest hoe er op zo'n protestactie wordt gereageerd', zegt Erik van Muiswinkel. De cabaretier en jarenlang de hoofdpiet bij de intocht van Sinterklaas was in 2008 initiatiefnemer van het protest tegen de Olympische Spelen in Beijing. 'In 1978 hadden Freek en Bram natuurlijk de tijd mee. Er werd toen in Nederland tegen al het onrecht in de wereld geprotesteerd. Met de antiapartheidsbeweging als blikvanger.'
Maar in wezen is er niets veranderd, vindt De Jonge. 'En dan plaats ik Qatar even in het rijtje met Berlijn 1936, Argentinië 1978, Beijing 2008 en Sotsji 2014. Het oogmerk van die sporttoernooien was - en dat is het ook nu weer - een poging van het regime om het land beter voor te doen dan het is:"sportswashing".'
Op zoek naar parallellen ziet Van de Vooren dat Qatar 'totaal heeft onderschat' wat het anno 2022 betekent om de ogen van de wereld op zich gericht te weten. 'Je ligt als land onder een enorm vergrootglas. Zelfs de kleinste misstanden worden grote verhalen.'
Maar dat was nietaltijd het geval. Van de Vooren heeft de archieven van Amnesty International doorgespit en komt tot een opvallende conclusie. 'Het kwam nota bene door Videla zelf dat Amnesty in de ring stapte.' De Argentijnse dictator Jorge Videla had een rapport laten maken door het gerenommeerde Amerikaanse reclamebureau Burson-Marsteller, dat voor hem had onderzocht hoe hij het WK voetbal in zijn land, in de zomer van 1978, publicitair kon gebruiken om zijn machtspositie in zijn land en de wereld te versterken.
Pas toen dit rapport uitlekte kwam Amnesty in actie, ontdekte Van de Vooren. 'Tot dan toe hadden ze sport nooit aangegrepen om hun standpunt over mensenrechten kracht bij te zetten. Het WK in Argentinië was het eerste sportevenement in de geschiedenis dat Amnesty aangreep om een punt te maken.' Wel werd meteen wereldwijd besloten dat er geen boycot moest komen.
Amnesty was in de jaren zestig nog klein en richtte zich vooral op de doodstraf en gewetensbezwaren, schetst Ruud Bosgraaf, die voor de mensenrechtenorganisatie het dossier-Qatar al twaalf jaar onder zijn hoede heeft. Dat was in 1978 anders. 'Want toen Videla zo duidelijk een sportevenement gebruikte als publiciteitsmiddel om het imago van het land op te poetsen, zijn we begonnen juist rond dat WK flink te rapporteren.'
Bosgraaf, in 1978 student politicologie, heeft in de overlevering bij Amnesty het nodige meegekregen en verdiepte zich opnieuw in die periode. 'Dan schrik je toch wel. Onder het regime van Videla zijn dertigduizend mensen verdwenen. En die wekelijkse oproep van de Dwaze Moeders op het Plaza de Mayo in Buenos Aires was zeer indrukwekkend. Met maar één vraag: "Waar zijn onze kinderen?"' Via een Nederlandse reportage zijn die beelden aan de wereld getoond, iets wat de Dwaze Moeders wereldwijd veel aandacht opleverde, bleek in 2018 uit een aflevering vanAndere Tijden Sport.
'Dat is echt van een andere orde dan de situatie in Qatar nu', zegt Bosgraaf. 'Hoe ernstig deze ook is, met de slechte arbeidsomstandigheden en de situatie van lhbtiq+-mensen.'
Van de Vooren bestudeerde ook de archieven over het WK in Mexico in 1970. 'Tijdens dat toernooi verdwenen er elke dag mensen. Op het moment van de halve finale werden er zelfs mensen geëxecuteerd. Maar het was wereldwijd geen issue. Men spreekt achteraf nog steeds van het mooiste WK ooit, met de mooiste winnaar. Enorm verschil.'
Ondanks de oproep van de actie 'Bloed aan de Paal' om het WK te boycotten, ging Oranje er in 1978 naartoe. En toch maakte de actie vele Nederlanders bewust van de misstanden. 'Het scheelde dat Nederland in 1978 wel meedeed. Maar je bent ook afhankelijk van bekende mensen die het voortouw nemen', zegt Van de Vooren. 'Nu met Qatar zie je dat ook. Ik denk dat je uiteindelijk wel kunt stellen dat, hoe dan ook, je stem verheffen wel degelijk zin heeft.'
Maar als je evenniet oplet, word je ingezet voor propaganda. Het overkwam Ruud Krol, de aanvoerder van Oranje op het WK 1978 in Argentinië. Terwijl Oranje zwaarbeveiligd in een hotel in Mendoza zat weggestopt, verscheen op 13 juni 1978 in de krantEl Graficoeen 'originele' brief van Krol aan zijn dochter van zeven: 'Mama zei me dat je veel huilde, omdat je vriendjes nare dingen zeiden over Argentinië. Maar alles is mooi en rustig in dit land. Dit is niet de wereldbeker, maar de vredesbeker. Wees niet bang als je groene soldaatjes ziet rond ons trainingskamp, die beschermen ons. Hun geweren schieten alleen met bloemen.'
Krol valt van zijn stoel als hij de brief leest, die zogenaamd in zijn handschrift is afgedrukt. Het is een knap staaltje propaganda. De auteur van het stuk krijgt zelfs promotie, ontdekt het voetbaltijdschriftJohanjaren later. 'Natuurlijk heb ik dat ding niet geschreven', zegt Krol nu. Maar zelfs een halfjaar na het verschijnen, door gebrek aan buitenlandse media, doet de brief in Argentinië nog steeds opgeld, als 'bewijs' dat alles goed is.
Qatar hanteert wat minder subtiele methoden, onder meer door zogenaamde 'fans' in te huren, en daarvoor grif te betalen. Hierdoor vallen tegengeluiden die oprecht overkomen sneller op. De leus'Human Rights for All'op het trainingstenue van de Denen bijvoorbeeld. En zelfs het feit dat Fifa dit afkeurde zorgt voor ophef. Het is de ophef waar een mensenrechtenactivist op hoopt, tijdens zo'n WK.
Terwijl de Nederlandse spelers ondanks vele verzoeken, onder meer door journalist Danny Ghosen in de vpro-serieIn de schaduw van het WK,niets wilden zeggen over hun deelname aan het WK in Qatar, en alleen wisselspeler Teun Koopmeiners die situatie inTrouwin voorzichtige termen benoemde, kwam de Australische selectie medio oktober met een filmpje waarin iedere WK-selectiespelerclosein beeld een tekst uitspreekt waarvan de kern is dat ze de omstandigheden van de arbeiders niet onbenoemd willen en kunnen laten. Het gingviralop social media.
Van Muiswinkel wordt daarblij van. 'Zo'n filmpje van die Australische WK-spelers of die slogan op het tenue van de Denen, dat zijn hoopgevende signalen. En ook al kreeg ik veel hoon over me heen toen ik in 2008 mijn mond opentrok over China, het had wel degelijk zin. Daardoor werden er veel meer mensen bewust van het feit dat het daar totaal niet deugde.'
In een open brief aan de sporters wees Van Muiswinkel op de grove schending van mensenrechten in China. Vriendelijk vroeg hij de sporters om af te zien van deelname aan een evenement waarmee het regime 'goede sier zou maken'. Hij oogstte hoon in plaats van bijval. 'Ik werd nog net niet verketterd omdat ik sporters opriep niet te gaan, maar ik werd wel voor idioot uitgemaakt. Terwijl we voor het eerst sinds Moskou 1980 een autocratisch land zo'n evenement lieten organiseren. En daarmee met z'n allen een precedent schiepen voor alles wat daarna is gekomen. Tot en met dit WK in Qatar.'
Van de Vooren ziet wel overeenkomsten tussen 1978 en 2022. Mensen zijn betrokken, ze willen wat doen. 'Ook nu is er een Kamermotie die zegt: niet gaan. Die was er in 1978 ook. Toen was er een minister van Buitenlandse Zaken die zei: "Sympathieke actie, maar we maken onze eigen afweging."'
Bij het kabinet voerde rond alle sporttoernooien het pragmatisme uiteindelijk de boventoon. 'Natuurlijk begrijp ik dat er belangen zijn. Gasvoorraden. En de evacuatie van Nederlanders uit Afghanistan. We zitten liever niet in de kou naar het WK te kijken', zegt De Jonge.
Van de Vooren beaamt het pragmatisme. 'Daar kun je niet omheen en het is ook goed dat dat benoemd wordt. Maar het is niet zo heel anders dan in 1978. Je ziet de worsteling bij de regering. Bijvoorbeeld ook bij het vraagstuk wie van de regering je moet sturen.'
Hij heeft de rvd gebeld met de vraag hoe vaak het staatshoofd bij een WK voetbal was geweest. 'Dat wisten ze niet. Ik wel. Eén keer namelijk. Op het WK 2014 in de groepsfase tegen Australië. Dus als het kabinet nu stelt dat het staatshoofd gaat omdat dat normaal ook zo is, is dat pure onzin.'
Uitzondering is prins Bernhard, die was op 7 juli in 1974 bij de finale tegen West-Duitsland. Zelfs nog eerder dan de spelers stond hij op het veld. Hij had het regeringstoestel opgeëist, dat nog een keer terugvloog om de ruime kabinetsdelegatie op te halen.
In 1978 was er niemand. Officieel was de verklaring dat de kabinetsleden het 'te druk' hadden. 'Maar natuurlijk was het een boycot, alleen niet officieel.'
De Jonge heeft er nubegrip voor als de koning naar Qatar zou gaan. 'Als zijn aanwezigheid helpt om de Qatari prettig gestemd naar Nederland te laten kijken en we daardoor nog een handjevol Nederlanders uit Afghanistan kunnen halen, dan is dat het al waard.' Ook over de knvb is hij mild. 'Je kunt niet van de koekjesfabriek verwachten dat ze tegen het eten van koekjes gaan protesteren. Die Gijs de Jong(secretaris-generaal van de KNVB - es)doet zijn best, alles op zeer beperkte schaal. Maar ja, ze doen iets. Iedereen worstelt met zijn rol. Ook de publieke omroep, ook de nos. Natuurlijk doen ze dingen om het enigszins in balans te trekken, maar het is niet te doen. Het is gewoon een feit dat de meerderheid van ons gêne voelt bij het kijken.'
Hij voelt zich ook als liefhebber een benadeelde. 'We zijn als kijkers ongewild medeplichtig. We zijn tegen wil en dank een soort kroongetuige van een ellendige toestand. En we kunnen er zelf vrij weinig aan doen. Het zijn de Fifa, Qatar en de knvb die ons in deze positie hebben gemanoeuvreerd.'
De Fifa heeft ervoor gezorgd dat iedereen wereldwijd met een knoop in zijn maag naar dit toernooi zit te kijken, vindt Van de Vooren. Van Muiswinkel kijkt zelfs helemaal niet. 'Ik heb er geen zin in. De stemming is voor mij al verpest.' Hij vindt 'het aantal van de 6500 doden' de achilleshiel van de Qatar-activisten. 'Het maakt de protesten kwetsbaar. Want hoe zit het nou precies? Zoveel doden per doelpunt? Dat is ook demagogie. Het biedt mensen als Ronald de Boer een tegenargument: "Die aantallen kloppen niet. Jullie sjoemelen." Zonde.'
Volgens Van Muiswinkel heeft de knvb met de andere Europese voetbalbonden het momentum om het WK te boycotten voorbij laten gaan. 'Ze hadden een paar jaar geleden samen moeten zeggen: we gaan gewoon niet. Engeland, Duitsland, Denemarken, Frankrijk, Nederland en nog een paar bonden. Dan maak je echt een statement. Ik vind dat buitengewoon slap.'
Van de Vooren ziet een ander moment: 'De verplaatsing van de zomer naar de winter, toen hadden ze Qatar dit WK moeten afpakken. Want je kunt een contract toch niet zomaar veranderen? Een gemiste kans.'
Maar de sporthistoricus kijktal over dit toernooi heen. In de wandelgangen klinkt het gerucht dat Qatar graag de Spelen van 2036 wil organiseren en dat er al een gesprek is geweest met Thomas Bach, de voorzitter van het ioc. 'Het lijkt ver weg, veertien jaar, maar vergis je niet: de vorige Spelen werden beide elf jaar van tevoren toegewezen. Bach kijkt mee. Ook hoe de wereld reageert op een groot sportevenement in zo'n land.'
Ook Bosgraaf ziet de bui al hangen. 'Niet alleen de Spelen, want Saoedi-Arabië wil het WK van 2030 binnenhalen. Fifa heeft mensenrechten inmiddels als criterium voor nieuwe toewijzingen, maar binnenkort blijkt pas wat die waard zijn. Ze zijn hoe dan ook niet bindend.'
En mocht Fifa-baas Gianni Infantino, die graag aanschurkt tegen machthebbers in de Golfstaten, in maart herkozen worden, dan ligt de weg naar de WK in Saoedi-Arabië open, denkt Bosgraaf: 'En dat land is nog tien keer zo erg als Qatar. Daar zitten echt wel gradaties in. Net als dat Argentinië in 1978 van een andere orde was dan de situatie in Qatar nu.'
Toch is de nare smaak rond dit WK hardnekkig, ook bij vele liefhebbers. Zo is er bijvoorbeeld ook irritatie over de twintig meter hoge afbeelding van Oranje-aanvoerder Virgil van Dijk in het centrum van Doha. Het is geen brief à la Krol, maar duidelijk bedoeld om het WK te promoten. 'Daar zit neem ik aan portretrecht op', zegt Van de Vooren. 'Ik ben benieuwd wat hij en de knvb daarvoor krijgen.'
Van Muiswinkel vindt dat dit soort toernooien moet leiden tot een brede discussie over de rol van topsport in Nederland. 'Het wordt tijd dat we topsport herdefiniëren. Er zijn te veel voorbeelden van propaganda via topsport. Dat je serieus de vraag moet stellen of topsport niet alleen fysiek en mentaal maar inmiddels ook moreel verwerpelijk is. Een vraag die je moet stellen aan iedereen in Nederland die eraan verdient, van media tot begeleiding tot sportbonden.'
Ook de besteding van publiek geld aan topsportevenementen moet ter discussie staan, vindt hij. 'Laat zulke toernooien door de commerciëlen uitgezonden worden. Iedereen die er dan voor wil betalen, kan dat doen. Het was toch van de zotte dat we ons in februari dit jaar tijdens de Winterspelen na een reportage over de Oeigoeren de volgende dag in hetzelfde China weer doodleuk bezighielden met de rondetijden op de vijftienhonderd meter. Onbegrijpelijk toch?'
Bosgraaf hoopt op protestacties tijdens dit WK. Welke durft hij niet te voorspellen. De Deense ster Christian Eriksen die na een doelpunt een afbeelding van klokkenluider Abdullah Ibhais toont? Lhbtiq+-fans die elkaar voor het oog van de camera zoenen? Van Muiswinkel verwacht er weinig van. 'Het klinkt misschien cynisch, maar de meeste mensen halen tegenwoordig hun schouders op over mensenrechten. En Fifa en Qatar vieren hun feestje.'
Van de Vooren zal het niet zien. Tijdens Nederland-Senegal kijkt hij met een stel medestanders in een Amsterdams café op een groot scherm naar Nederland-Brazilië op het WK van 1974. 'Wij willen wel samenkomen en genieten van voetbal, maar niet van dit WK.'
Nederland speelt op 10 december mogelijk een kwartfinale. 'Dat is natuurlijk een saillante datum', zegt Van de Vooren. 'De herdenking van het ondertekenen van de Universele Verklaring van de Rechten van de Mens. En bij het ministerie van Buitenlandse Zaken is het een actieweek voor mensenrechten. Ik verwacht dan nog wel iets.'
De Jonge ziet dit WK vooral als meditatieoefening. 'Als ik blootgesteld word aan zo veel ellende, hoe reageer ik daar zelf op? Met een machteloos gevoel. Geld overmaken naar de slachtoffers? Dat kan. Maar belangrijker is: je hoeft dat rotgevoel niet op te lossen. Dat dubbele gevoel is prima. Het is bijna filosofisch. In het leven is namelijk altijd dualiteit. Ermee leren zijn, dat is de uitdaging. Dat ís het leven.'
Hij vreest zelfs sportief succes. 'Dan zijn we er in het verleden vier keer zo dichtbij geweest, en dan zul je zien dat we nu per ongeluk wereldkampioen worden. Uitgerekend in zo'n land. Waar wel een titel maar natuurlijk geen enkele eer te behalen valt.'
Oranje ging in 1978 naar Argentinië. Ondanks de oproep van 'Bloed aan de Paal' om het te boycotten