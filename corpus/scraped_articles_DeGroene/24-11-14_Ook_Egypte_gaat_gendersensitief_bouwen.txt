Ook Egypte gaat gendersensitief bouwen

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
14 november 2024
Caïro- Als reactie op de vraag in hoeverre Saoedi-Arabië zich bezighoudt met gendersensitieve stedelijke planning klinkt gegrinnik.
Ondanks de reputatie van het land op het gebied van vrouwenrechten is het geen gekke vraag: op het World Urban Forum in Egypte, een tweejaarlijks initiatief van VN-organisatie Habitat waar ook Saoedi-Arabië met een gigantisch wit-gouden paviljoen aanwezig is, zijn dagelijkse bijeenkomsten over de rol van vrouwen in stedenbouwkunde.
In de congresruimtes promoten posters een digitaal platform dat gendergelijkheid in stedelijke planning op de agenda zet en tijdens de opening van het forum benadrukt de voorzitter dat er dit jaar meer vrouwelijke dan mannelijke sprekers zijn. Tijdens het wuf, dat vooral over de gevolgen van klimaatverandering op steden gaat, is opvallend veel aandacht voor genderinclusief stadsontwerp. Maar van die term heeft de grinnikende Amerikaanse man, die werkt voor de pr-tak van de Saoedische futuristische megastad neom, nog nooit gehoord.
Jammy Zhu wel. Zij reisde ervoor af naar Caïro. De 33-jarige Chinese woont al ruim een decennium in Nederland, werkt voor het Rotterdamse architectenbureau mvrdv. 'Het vrouwelijke perspectief wordt vaak vergeten in stadsontwerp', vertelt ze. In haar werk probeert ze dit juist te integreren. Ze geeft het ontwerpen van een stoep met craquelé als voorbeeld: 'Die stoep moet ook prettig lopen voor mensen op hoge hakken.'
Herhaaldelijk haalt ze voorbeelden aan uitOnzichtbare vrouwen(2019) van Caroline Criado Perez. Het boek, over hoe de wereld voor mannen is ontworpen en vrouwen systematisch worden vergeten, opende haar ogen. En ook in hetWorld Cities Report,gepresenteerd op het congres, is er aandacht voor genderongelijkheid.
Neem bijvoorbeeld culturen waarin vrouwen voornamelijk verantwoordelijk zijn voor huishoudelijke taken zoals water halen: volgens het rapport zijn deze vrouwen 'kwetsbaarder voor klimaatgerelateerde verstoringen' vanwege 'patriarchale wetten'. Bewust van de controverse die termen als genderinclusiviteit of vrouwenrechten in sommige landen oproepen, valt het Zhu op dat er op het forum tips worden gedeeld om met andere middelen dezelfde doelen te bereiken. De vrouwen die ze spreekt, pleiten bij hun lokale bestuurders voor 'kindvriendelijke omgevingen'. Want in hun culturen geldt: waar kinderen zijn, gaan moeders.
'Een stad voor vrouwen is een zorgzame stad voor iedereen', staat in Zhu's notitieboekje gekrast. 'Omdat dat betekent dat daar naar minderheden geluisterd wordt', licht ze toe. Na vijf drukke dagen is Zhu haar stem kwijt, maar de vrouw was onweerlegbaar verstaanbaar op het World Urban Forum.