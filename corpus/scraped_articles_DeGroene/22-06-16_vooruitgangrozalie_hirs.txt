vooruitgang rozalie hirs

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
16 juni 2022
*
het lichaam wil van meet af aan grenzen aan zijn omgeving om te jagen op achtereenvolgens steen ijzer fosfor en uranium
te verkennen slaap en te vluchten in de slaap onderwijl het langs een paradijselijke zee van voorgevoelens loopt
in het donker vanonder een vleugel die wervelt twinkelende zucht naar vlees bij nachte van geest met adem die vliegt als een vleugel
en lichte wedergeboorte meer en meer vormen met lucht gevulde holtes zijn hier geen problemen in kleine mensenhanden
laat jezelf gaan dan mengen met een druppel water zilverachtig steeds weer een lichaam is misschien wel een feest in het verborgene
uitgegoten druppels waar zoveel van het koraalrood afhangt als het gebleekte landschap aan de onderkant van de wereld
voor elke onbekende variabele een labyrint is waar de kunst begint met die schaduw precies zo gestileerd
en op dezelfde wijze aangezien voor de perfecte herhaling zonder herhaling bijvoorbeeld van deze ochtend
*
blauwe eikels vallen op het voorhoofd van de nacht trommelend licht aangeraakt stom geluk in steeds wisselende vormen
en maten want overal zijn woorden glasachtige littekens op weg naar een verfijnder aarde op hoge snelheid
gaan vlinders voorbij kom dan naar het bos eeuwenlang om te kijken of we weten hoe ze hun weg vinden
of ervan dromen de grammatica aan te sporen tot een taal in bloed urine of feromoon voor de duur van een kikker
vliegend door de lucht geef je dan over aan de omgeving deel alles mee wat kapot is vertrapt meer lied en namen
dan je lief zijn in lippen verscheurde spraakhandelingen in de zin van het waagstuk pas meerduidigheden toe
op de granaatappelige overvloed van een regenboog helder en meer levens naast ons bewegen dan we weten
*
op de bodem van de zee verschijnt ons eigen atlantis op de top van zijn kunnen is de aarde niet dood genoeg
in fossielen door de lucht verspreidt het opgepompte zand zijn donkerder grijze wolken waarvan ik dacht dat ze in slaap
gevallen uit een blauw nest ver van ouderlijke genegenheid ongelukkige bomen verlaten in ieder geval het struikgewas
kom je weer terug in het licht bind je de zachte stengels vast tot een gouden bundel pak je de draad weer op
*
in het massale gezoem van vleugels draagt een landschap primitieve zintuigen tot aan de bovenste hemelrand
reiken je grenzen aan omzwervingen met tussenpozen naar sterren om te kijken waar de wederkerigheid van de sensatie aangeraakt
en verwonderd over het aantal zaden in hun naaktheid hoe dan ook door een labyrint van zwaluwstaart en wijnstok gaan
in emanaties van zeebodem langs golfkam met waterral en hagel door kletterende benen en vishaken geschiedenis schrijven
een verschenen wereld hiervoor vruchtbare onvolledigheden uit een duister zelf golven dan alleen weer aan je oever breken
*
uit pure vrijgevigheid verzengt de zon met warme verwarring het moerasasfalt tot duizend filamenten sissende malingen
mogelijk licht als staal met een flikkerende veldleeuwerik vergrijst dit moment breekt de rijkdom wijd open bij het vallen
van de nacht en verkwister staan we op als de maan in het oosten keer op keer verloren tussen stugge heuvels
om onze ogen te wekken met de verzamelaar en de naam te verdwijnen plotseling in het seizoen van onze schaduw
*
als water ter plekke probeer ik de grenzen van mijn omgeving af te tasten ondergedoken tussen drijvende planten die overblijven
van meet af aan articulatie zoeken in het water strak genaaide krabbenscheer die vlucht in de slaap naar het warme lichaam
voorgevoelens langs het laagveen met het donker versmeltenwilgen en zelfs een groene glazenmaker zacht en wazig erboven
herinnert de grote en kleine vuurvlinder zich tussen twee werelden nestelend nu in onze wilde natuur die blote wortels tuimelend
*
keer terug naar het onleesbare de ingewanden van het water als een tak zeerussen en ruwe biezen pakt zonder aarzeling
of transparantie in alle dauwpunten tezamen doorzoek omstandigheden die een schildpad oppert in gelegde eieren
een andere wereld van zand en zout schept een oase waar maangevlekte druppels zich een weg banen
door identiteiten en struweel kwetsbaar daags wereldwijd wilde dingen ontsluit de verbinding met onze herinneringen
plunder het fluweel van ruis ziedend en trage zachte handen die het oog van de zee bedekken met schitterend licht
in aanvaarding van hoe het is schokt alleen de oever stokt zijn magische momenten om terug te keren naar het onleesbare
*
daar waadt een heden door overstroming ontpopt zich tot vlinder vliegt moedig met de tijd zijn bewegelijkheid
zet taalverwerving in vraagt wat als kennis je achtervolgt met zijn doorhuilde nacht terugspringend je niets meer ziet
of iets onzichtbaar blijft evenals onbegrensd licht de zee oversteekt door stroming waar vandaan het bewaarde
genoeg gepraat bij gebrek aan drinkwater in een zout bad de ondergang zo waargenomen aldus uitgespuugd
je eerste zachtmoedige retrospectief openbrekend voor paradijselijk licht terwijl je overloopt van laatste stilte