Schoon schip De analyticus Arthur Eaton

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
5 september 2024
Psycholoog en filosoof Arthur Eaton beantwoordt levensvragen van lezers. Deze week: niemand kent mijn overleden vader meer. Hoe kom ik in het reine?
Beste K.,
Als we erg van iemand houden, dan houden we natuurlijk van diegene zoals hij of zij is, in de realiteit. Maar mensen die veel voor ons betekenen maken ook een soort afdruk op onze geest. Ze gaan, zou je kunnen zeggen, in ons hoofd wonen. We dromen over ze, of denken ineens aan ze als we in de bus naar Zandvoort zitten. Mensen om ons heen bestaan in de realiteit, maar ze bestaan ook in wat analytici wel de 'psychische realiteit' noemen: in ons hoofd.
Als iemand sterft, komen er geen nieuwe herinneringen meer bij. Overleden mensen bestaan niet meer in de fysieke realiteit, maar leven voort in de gedachten van mensen die dicht bij ze stonden - in de psychische realiteit dus. Zij denken aan ze, dromen over ze, voeren nog gesprekken met ze. Dat laatste komt vaker voor dan je zou denken. Veel mensen praten met overleden naasten en dierbaren. En hoewel die gesprekken natuurlijk niet 'echt' zijn in de conventionele zin van het woord, kunnen ze wel heel betekenisvol zijn, en in die zin wel degelijk echt.
Je schrijft dat er niemand meer is die je vader gekend heeft, K. Dat betekent dat jij hem nu als enige in leven houdt in de psychische realiteit. Dat moet eenzaam zijn, en mogelijk voelt het ook als een soort verantwoordelijkheid. Ik begrijp dat je je gedachten graag met iemand had willen delen, bij voorkeur iemand die je vader kende. Het klinkt alsof je spijt hebt dat je die kans niet eerder hebt benut. Ik zou proberen jezelf dat niet al te kwalijk te nemen: het is niet gemakkelijk om over zulke dingen te praten, en misschien was je er destijds niet klaar voor. Het is belangrijk om te accepteren dat iedereen rouwt op zijn eigen manier en in zijn eigen tijd. Er is geen handleiding.
Er zijn dus ook veel verschillende manieren om met zo'n verlies om te gaan. Iets wat me invalt is: je zou bijvoorbeeld iets over je vader kunnen schrijven. Misschien voor jezelf, misschien voor anderen. En als je dat doet, zou ik me niet alleen bezighouden met de feiten over zijn leven, maar ook met wat hij voor jou heeft betekend: bij leven, en ook na zijn dood. Je zult zien dat er in dat proces mogelijk ook weer nieuwe gedachten en herinneringen opkomen. Dat is iets waar je naar verlangt, volgens mij. Wat betreft dat schoon schip maken: het klinkt alsof je daar al een eind mee op weg bent. Onderdeel van rouw is soms ook dat we iemands minder fraaie kanten onder ogen leren zien. Ik zou dat beschouwen als iets positiefs: het beeld van je vader is door de jaren heen complexer geworden, en dus rijker.
Ik wil je op het hart drukken dat concrete feiten niet altijd van het grootste belang zijn. Wat óók telt, en vaak nog meer, is de afdruk die je vader op jou gemaakt heeft, en hoe je die door de jaren heen hebt kunnen gebruiken. De imaginaire gesprekken die je met hem hebt gevoerd, of hoe hij als voorbeeld voor je heeft gediend, of hoe je je juist van hem hebt gedistantieerd. Als ik het goed heb, is je vader, ook na zijn overlijden, steeds een betekenisvolle aanwezigheid voor je geweest. Toen je jong was kon je hem idealiseren, en toen dat beeld moest kantelen, kwamen als vanzelf de minder goede herinneringen naar boven. In de fysieke realiteit is je vader er al een poosje niet meer, maar in de psychische realiteit had en heb je, zo klinkt het, nog steeds een goede vader.
Met vriendelijke groet,
Arthur
Heb je ook een brandende levensvraag? Mail dan een korte brief naaranalyticus@groene.nl