Frankrijk haalt de gele hesjes uit de kast

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
3 november 2022
Parijs -Binnen drie weken veroorzaakte een eenvoudige eis om tien procent salarisverhoging bij TotalEnergies en Esso-ExxonMobil een sociaal conflict van nationale omvang en werd Frankrijk door lege pompstations deels platgelegd. Met een ongemene felheid nam premier Élisabeth Borne het besluit om de stakende onmisbare werknemers wegens 'landsbelang' te dwingen weer aan het werk te gaan. Politiek links had Borne graag even voortvarend zien optreden bij de belastingheffing op de superwinsten van de grote oliebedrijven. President Macron weigerde echter een belastingheffing en sprak liever - weliswaar onder dwang van het EU-besluit - over 'een bijdrage'. Een politiek verhaal over de noodzaak van een rechtvaardige verdeling van 'de exceptioneel hoge marges', om de baas van TotalEnergies te citeren, bleef uit. Macron beloofde daarentegen vol vertrouwen binnen een week 'een terugkeer naar normaal'.
Dat 'normaal' lijkt na het akkoord met Total van vijf procent salarisverhoging en een eenmalige bonus waarna de benzinepompen inmiddels weer nagenoeg zijn gevuld echter nog niet teruggekeerd. De 6,6 miljard winst die Total afgelopen week noteerde voor het derde semester van dit jaar, de envelop met 2,6 miljard euro voor de aandeelhouders en het jaarsalaris van directeur Pouyanné dat met de helft werd verhoogd naar 1,55 miljoen euro, blijven de gemoederen beheersen. Ondertussen greep premier Borne de afgelopen weken maar liefst driemaal wetsartikel 49.3 aan om vrijwel zonder debat en zonder stemming in het parlement de begroting voor 2023 en de nieuwe wet op de sociale zekerheid erdoorheen te kunnen jagen. President Macron houdt onder het motto 'meer werken, meer verdienen' vast aan de verhoging van de pensioenleeftijd, verkondigde hij afgelopen week tijdens een live-interview op France2. Een plan dat volgensLe Figarodoor 72 procent van de Fransen wordt afgewezen.
Een massale protestgolf à la de gele hesjes van drie jaar geleden tegen de verhoging van de pensioenleeftijd en tegen de crises in de zorg en het onderwijs, de afgeslankte werkloosheidsverzekering en het uitblijven van de aanpak van de klimaatverandering blijft met de aankondiging van een nieuwe staking van de Parijse metro en bus op 10 november en een landelijke staking half december het schrikbeeld voor de regering-Macron.