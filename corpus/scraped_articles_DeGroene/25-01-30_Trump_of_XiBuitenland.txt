Trump of Xi? Buitenland

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
30 januari 2025
Ik schrik: is Amerika onder Donald Trump opeens veranderd in een tweede China? Trump sloot al vóór zijn aantreden als president het gebruik van geweld niet uit bij een mogelijke Amerikaanse inname van Groenland. Die tekst heb ik letterlijk eerder gehoord. De Chinese president Xi Jinping zegt precies hetzelfde over Taiwan: hij sluit het gebruik van geweld niet uit bij de in China's ogen onontkoombare 'hereniging' van het eiland met de Volksrepubliek.
Heeft Trump zijn teksten van Xi afgekeken? Voor mij lijkt dat zo, maarNRC-columnist Hubert Smeets, die eerder correspondent in Rusland was, denkt meteen aan Poetin. Hij stelt dat Trump in zijn aanvaardingstoespraak Poetin plagieerde. Smeets wijst op de overeenkomst van een Trump als Gods afgezant die het exceptionele Amerika zal bevrijden met een Poetin die de 'unieke Russische beschaving' bejubelt.
Het voelt beklemmend dat de leiders van de Verenigde Staten, China en Rusland inmiddels met dezelfde tong spreken. Ze spreken een taal van macht, waarbij totaal niet meeweegt of Groenland, Taiwan en Oekraïne zelf eigenlijk wel zin hebben om deel uit te maken van de grotere rijken die de kleinere gebieden willen opslokken. De ironie wil dat Xi, die China met ijzeren hand regeert, die barst van de internationale ambities en die verwacht dat China binnenkort leidend zal zijn op het wereldtoneel, vergeleken met Trump nu opeens een heel gematigde en redelijke speler lijkt.
Trump spreekt van de 'Gouden Eeuw van Amerika' die met zijn aantreden is aangebroken. Xi is veel minder duidelijk. Hij heeft het steeds over een 'gemeenschap met een gezamenlijk lot voor de mensheid', als doel dat de wereld zou moeten nastreven, maar wat dat precies betekent, blijft vaag. Wel is duidelijk dat Xi gelooft in het onontkoombare verval van de VS en het Westen en in de onstuitbare opkomst van China. Zo rond 2050 zal China de onbetwiste leider zijn van een nieuwe wereld, waarin normen en waarden gelden die sterk afwijken van wat nu internationaal gangbaar is.
Trump is veel duidelijker. Hij wil alles meteen, hier en nu. Hij geeft plompverloren toe dat hij Groenland nodig heeft om de geopolitieke positie van de VS en de westerse wereld te versterken. Dat is meteen ook zijn enige rechtvaardiging. Dan staat Xi toch een stukje sterker in zijn aanspraken op Taiwan. Het eiland was van 1895 tot 1945 in Japanse handen, het heeft weliswaar nooit deel uitgemaakt van de Volksrepubliek China, maar het behoorde onder de laatste keizerlijke dynastie bij tijden wel tot een groot Chinees rijk.
Xi is bovendien geen ontkenner van de klimaatverandering. China is wereldleider in de opwekking van groene elektriciteit, het land zet zwaar in op zonne- en windenergie, op elektrische auto's en zonnepanelen. China is nog wel steeds de grootste uitstoter van CO2 ter wereld, maar er valt met China over het klimaat te praten. Veel beter dan met de VS nu Trump uit het klimaatakkoord van Parijs is gestapt.
Wordt een relatief gematigd China door de sterk veranderde rol van de VS dan nu een aantrekkelijker partner voor Europa? Domweg omdat er geen goed alternatief meer is? Is het verstandig om ons meer op China en minder op de VS te richten?
Dat is een lastige. China staat in de oorlog in Oekraïne in de praktijk vooral aan de kant van Rusland, daarom alleen al is verdere toenadering tot China moeilijk. China's plannen voor de wereld halen bovendien het huidige stelsel dat gebaseerd is op internationale wetten en regels op den duur zeker zo grondig, en mogelijk ook veel blijvender, onderuit als de acties van Trump en Poetin.
Het is vreemd. Ik zou eerder altijd gezegd hebben dat we als Europa geen onafhankelijke strategische koers ten opzichte van China konden varen, omdat we gewoonweg niet sterk, verenigd en machtig genoeg waren. Economisch zou het misschien nog kunnen lukken, militair zeker niet. We konden niet anders, zo dacht ik toen, dan de banden met de VS koesteren en versterken.
Nu weet ik het niet meer. Binnen Europa zijn er steeds meer leiders die Trump of Poetin ook zien als Gods geschenk aan de mensheid. Europa zit ook ingeklemd tussen dictatoriale heersers in de VS, China en Rusland. Die denken alle drie dat zij, en hun unieke landen met hun unieke cultuur en tradities, het licht voor de wereld zijn. Ik denk alleen: arm Europa.
Beklemmend dat de leiders van de VS, China en Rusland met dezelfde tong spreken