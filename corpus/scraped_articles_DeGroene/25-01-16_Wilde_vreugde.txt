Wilde vreugde

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
16 januari 2025
InEen verloren vrouwvan Willa Cather krijgt de 'schone' en later 'tegendraadse' Mrs. Forrester geen eigen stem. We zien haar alleen door de ogen van anderen, vooral mannen.
In maart 1925 hadde Amerikaanse schrijver Willa Cather ruzie met haar moeder, over'poor Mrs. Garber'.In een poging het goed te maken schreef Cather in een brief aan haar moeder dat ze haar altijd beter had begrepen dan haar moeder dacht. Lydia Garber was een kennis, dorpsgenoot en aangetrouwd familielid van de Cathers. Haar man, Silas Garber, was een van de grondleggers van Red Cloud, het prairiestadje waar Cather opgroeide en dat ze vereeuwigde in zes van haar twaalf romans. De Garbers behoorden tot de elite van oude pioniers, de lokale aristocratie. Als kind was Cather diep van hen onder de indruk, vooral van de elegante, ontembare Lydia Garber. Na de dood van haar man had zij het financieel zwaar en, om de touwtjes aan elkaar te knopen, serveerde ze maaltijden in haar huis aan spoorwegwerkers. Cathers moeder vond dat dit geen pas gaf voor iemand van haar status; haar dochter had meer begrip voor haar omstandigheden.
Cathers mededogen met Lydia Garber vormt de basis van haar romanEen verloren vrouw(1923), vertaald in 2011 en nu opnieuw uitgebracht door Cossee, wellicht vanwege de mooie ontvangst van CathersOh pioniers(1913), twee jaar geleden voor het eerst in het Nederlands uitgegeven door Karmijn. InEen verloren vrouwheet Mrs. Garber Mrs. Forrester en Red Cloud wordt Sweet Water, maar verder heeft Cather niet zoveel veranderd.'Life began for me',schreef ze,'when I ceased to admire and began to remember.'
Cather gebruikte vaker mannelijke alter ego's in haar werk; hier is degene die Mrs. Forrester aanbidt de plaatselijke jongen Niel Herbert, gebaseerd op een oude vriend van Cather. De roman vertelt over Niels levenslange, vormende obsessie met de sprankelende en levenslustige Marian Forrester, en over hoe zij gaandeweg voor hem van haar voetstuk valt, verandert van 'een schone dame' in 'wispelturig en tegendraads'.
Hij is nog een kind als hij verliefd op haar wordt. Na een ongelukkige val uit een boom wordt hij naar het huis van de Forresters gebracht, waar zij hem verzorgt. Niel weet niet wat hem overkomt: 'Wat had mevrouw Forrester zachte vingers, wat was het een beeldschone dame. Onder de kante ruches van haar jurk zag hij haar blanke hals snel rijzen en dalen.'
Niel is niet de enige die betoverd is door de mooie Mrs. Forrester; het hele stadje bewondert haar ongedwongen charme, de manier waarop ze de grenzen van het betamelijke aftast maar nooit écht overschrijdt. Haar man, de 25 jaar oudere spoorwegtycoon Daniel Forrester, bewondert haar nog wel het meest en toont haar vol trots aan zijn zakenpartners. Dat er iets vreemds kleeft aan al dit kijken, tonen en bewonderen van de lieflijke Mrs. Forrester wordt al snel duidelijk. Bijvoorbeeld als we lezen dat het meneer Forrester evenveel 'genoegen' doet om te zien hoe zijn vrienden zich vergapen aan zijn echtgenote als wanneer die heren 'zijn fraaie vee' bewonderen. De romantitel verwijst weliswaar naar Marian Forrester, maar ze krijgt geen eigen stem. We zien haar alleen door de ogen van anderen, mannen vooral, in wier observaties ze gevangen zit - wat feministische cultuurcritici de'male gaze'noemen.Ze is een object, een mooi canvas waarop de vele aanschouwers hun eigen idealen en lusten projecteren. Het is de vraag of ze zichzelf als 'verloren vrouw' zou zien.
Een verloren vrouwgaat niet zozeer over Mrs. Forrester als wel over de indruk die ze op anderen maakt. Daarmee doet de roman denken aan F. Scott FitzgeraldsThe Great Gatsby(1925), waarin de invloed van de charme van Daisy Buchanan wordt gadegeslagen door Nick Carraway, net zo'n degelijke jongen als Niel. Maar ook al isThe Great Gatsbybekender danEen verloren vrouw- doordat het zich in en om New York afspeelt, in de glitterendejazz age,en niet ver weg op de stoffige prairie - Cathers boek is de betere roman van de twee. Daisy Buchanan komt nooit op dezelfde manier tot leven als Marian Forrester, ze is niet overtuigend als iemand van wie je je hele leven in de ban blijft. Fitzgerald wist dit zelf ook. In een brief aan een kennis schreef hij over zijn Gatsby:'I admit that in comparison to My Antonia(een andere roman van Cather - mk)and The Lost Lady [sic] it is a failure'.(Aan Cather zelf, die hij niet persoonlijk kende, biechtte hij zelfs op dat hijEen verloren vrouwhier en daar een beetje had geplagieerd. Cather vergaf hem onmiddellijk:'So many people have tried to say that same thing before either you or I tried.')
Juist doordat Mrs. Forrester, met haar 'wilde vreugde', zo hartstochtelijk van de bladzijde springt, wint de roman aan tragiek. Want als de bank waarvan haar man een van de eigenaren is failliet gaat en hij ervoor kiest om de spaarders te redden in plaats van de financiële toekomst van zijn jonge vrouw, en vervolgens snel aftakelt en overlijdt, heeft Marian niks meer. Ze zit vast in armoede en kan geen kant op. Net als de echte Mrs. Garber laat ze zich in met jongemannen uit een lagere sociale klasse, tot afgrijzen van Niel, die het haar kwalijk neemt 'dat ze niet bereid was zich op te offeren als was ze de weduwe van al die grote mannen'. Maar Mrs. Forrester denkt er niet aan zichzelf op te offeren. 'Ik heb nog zoveel levenskracht in me, Niel', zegt ze en 'ze keek om zich heen alsof ze in een diepe put gevallen was'. Niel en de andere inwoners van Sweet Water veroordelen haar, maar - en dit is de grote kracht van Cathers empathische blik - als lezer doe je dat geen ogenblik, als lezer voel je haar wanhoop en wil je dat ze ontsnapt uit de put.
Aan het begin vanEen verloren vrouwsnijdt een wrede dorpsjongen voor de lol de ogen uit een specht, waarna de vogel, verblind, rondfladdert, overal tegenaan vliegt. Het is een weerzinwekkende en beangstigende scène, maar levert een sterk, dubbel symbolisch beeld op. 'De manier waarop de blind geworden vogel tussen de takken klapwiekte had iets wilds, iets wanhopigs', schrijft Cather, en zo lijkt de vogel de latere onmacht van Mrs. Forrester te voorspellen, die ook in blinde paniek om zich heen slaat. Maar de blinde vogel kan evengoed staan voor Niel, Mr. Forrester en alle andere mannen die naar Marian Forrester kijken zonder haar te zien, verblind door hun verwachtingen, verlangens en vooroordelen. Niels teleurstelling in 'zijn' Mrs. Forrester zegt uiteindelijk meer over hem dan over haar.
Als lezer voel je haar wanhoop en wil je dat ze ontsnapt
Edward Steichen / Condé Nast / Getty Images | Willa Cathers roman doet denken aan F. Scott Fitzgeralds The Great Gatsby, maar is beter WILLA CATHER Een verloren vrouw Vertaald door Gerda Baardman en Henriëtte van Weerdt-Schellekens. Cossee, 192 blz.