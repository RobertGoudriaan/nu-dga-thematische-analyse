Bensedrine blijft strijden voor een vrij Tunesië In de wereld

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
23 januari 2025
Tunis- Het zou zonde zijn om een verhaal over Sihem Bensedrine, mensenrechtenactiviste en oud-voorzitter van l'Instance Vérité et Dignité (IVD), de Tunesische waarheidscommissie, te beginnen met haar arrestatie en haar hongerstaking. Daarvoor ging er te veel aan vooraf. Zoals de unieke live tv-uitzendingen van hoorzittingen met slachtoffers van Zine El Abidine Ben Ali, de eerste dictator die moest opkrassen door de Arabische Lente in 2011. Of hoe Bensedrine met zes vrachtwagens voor het presidentieel paleis stond om de voor de IVD gesloten archieven van het presidentschap op te eisen. En in 2020 het gedoe rond de oplevering van het eindrapport van zeventienduizend pagina's, bijna vijftigduizend getuigenissen van slachtoffers, de overdracht van 204 zaken naar Justitie, en een reeks aanbevelingen om te voorkomen dat het onrecht van de dictatuur zich zou herhalen.
Dat laatste vond Bensedrine het belangrijkst. Tunesië leek destijds een democratie te worden, maar de zogenaamdedeep state,de apparatsjiks van de dictatuur, had geen belang bij vrijheid, laat staan bij een waarheidscommissie, en voerde een loopgravenoorlog. 'Het voortbestaan van onze waarheidscommissie is een overwinning op zichzelf', zei een mensenrechtenactivist rond 2019.
Tegen de zomer van 2022 veranderde president Kais Saied Tunesië weer in een dictatuur en keerde de deep state terug. En begin augustus vorig jaar belandde Sihem Bensedrine, inmiddels 74, voor de derde keer in haar leven in de gevangenis. 'Een grote afrekening', zegt een van haar advocaten door de telefoon. 'Heel geniepig. De onderzoeksrechter die Bensedrine niet wilde arresteren was voor straf overgeplaatst en vervangen door een gehoorzamer rechter. Die man had niet eens het dossier voor zich!'
Bensedrine zou een passage in het eindrapport over 23 figuren uit de Ben Ali-dictatuur hebben vervalst. 'Dit clubje, dat wordt verdacht van verduistering van overheidsgelden, is deels nog in functie en blijft ongestraft', zegt de advocaat. Het werk van de strafkamers die bezig waren met de berechting van zaken uit het IVD-rapport is intussen stilgezet.
Volgens mensenrechtenexperts van de VN kan 'deze gevangenneming neerkomen op gerechtelijke intimidatie van mevrouw Bensedrine voor haar werk met de waarheidscommissie. Het lijkt erop dat het de bedoeling is om het eindrapport in diskrediet te brengen.'
Half januari publiceerde Sihem Bensedrine via haar advocaten haar beslissing op Facebook. 'Ik ga in hongerstaking. Het onrecht is niet meer te verdragen.'