Niña Weijers

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
19 oktober 2023
Elke keer als ik begon te praten, en ook als ik stil was, bleek ik in tranen. Niet dat het uitmaakt. Ik herinner me een therapeut die tranen compleet negeerde: je kon daar gewoon zitten praten en huilen tegelijk, waardoor dat huilen vanzelf werd teruggebracht tot een lichamelijke functie, niet meer of minder excessief dan zweten of niezen. Er stond altijd een box tissues op de salontafel, en daar pakte je er dan op een gegeven moment een van om je snot aan af te vegen. Ze duwde hem nooit jouw kant op, dat nooit. Ik herinner me Joan Didion, die schreef dat ze huilde in liften en taxi's en Chinese wasserettes.
Mijn vriendin, in wier keuken ik stond te praten toen ik weer in tranen bleek, vertelde dat ze al jaren niet had gehuild. Er was een tijd dat ze veel huilde - ik herinnerde me die tijd, en die tranen, inderdaad goed - maar op een gegeven moment had ze tegen zichzelf gezegd: nu stoppen. Ze had zichzelf bijeengeraapt, maar er was, zei ze nu, ook zoiets als jezelfte veelbijeenrapen.
Ik dacht aan de hoofdpersoon in Marja Pruis' nieuwe romanHuiswerk,die zegt zo makkelijk te huilen omdat ze te oppervlakkig is om het allemaal binnen te houden. Ik heb mezelf altijd beschouwd als iemand met een overschot aan gevoelens, maar nu weet ik niet meer wat dat betekent.
Ik kijk naar mijn kind en ben in tranen, deze dagen. Hij zit stil op mijn schoot, zijn rug gekromd in mijn buik. Ik heb een ontzettende laag make-up op mijn gezicht vanwege een fotoshoot met visagie. Ik zie eruit als een compleet ander iemand, ik kan mezelf niet goed plaatsen, ik lijk zo veel ouder, ik lijk op een makelaar.
Ik zie van alles op Instagram. Posts met lange teksten: zwarte achtergrond, witte letters, iedereen schijnt zich te houden aan een nieuwe, ongeschreven esthetische regel. Een schrijver zegt dat schrijven haar voorkomt als iets absurds, in deze omstandigheden. Ik begrijp het gevoel, maar begrijp ik dat echt? Het alternatief is, misschien, eigenhandig wereldvrede forceren.
D.H. Lawrence vond, in 1923, dat de roman over de muur moest springen of er een gat in moest slaan. Romans stelden vragen die hem niet langer interesseerden. Houd ik van het meisje of niet? Ben ik puur en zachtaardig of niet? Trek ik eerst mijn rechterhandschoen aan of mijn linker? Bovenmatig zelfbewustzijn vond hij niet alleen kinderachtig maar een teken van verstoorde ontwikkeling en een vorm van 'seniele vroegrijpheid' - en dan had hij het over Proust en Joyce. Ik lees dat soort dingen altijd graag. Die stellige bekommernis om zoiets als de romankunst, het vuur waarmee wordt gepleit voor ietsnieuws,ietsanders.Zoiets is nooit futiel. Ik lees Lawrence en het voelt niet als een ontsnapping maar als een levenslijn. Zoals hij schrijft, zo kun je denken en voelen. Zo kan het leven denken en voelen.
Mijn kind moet zachtjes huilen, ik vraag hem wat er is en hij antwoordt: ik weet het ook niet. Later zegt hij dat ik verdrietig ben. Ik vraag of hij bedoelt dat hij zelf verdrietig is. Hij schudt zijn hoofd. Lawrence vond dat de romankunst en de filosofie, net als in de tijd van de oude Grieken, weer samen moesten komen, en wel in de roman. Connie Palmen schrijft, in haar nieuwe essaybundelVoornamelijk vrouwen:'Denken is het werk.' Waarmee ze bedoelt dat het tijd en geld kost, dat je er ledigheid voor nodig hebt - het privilege van mensen met tijd en geld, of überhaupt een dak boven hun hoofd, of een land dat niet platgebombardeerd wordt, waar je niet wordt neergeschoten op straat of ontvoerd, weggerukt, opgesloten, terwijl alles uit het riool op straat ligt, de straat overstroomt, de straat die geen straat meer is.
M bericht dat haar overburen zijn verhuisd. Ze vindt het niks, je weet nooit wie je ervoor in de plaats krijgt. Haar kat zit al dagen voor zich uit te staren. Misschien denkt hij na. Misschien vangt hij iets op wat alleen katten kunnen horen.
'How do we feel about the novel? Do we bounce with joy thinking of the wonderful novelistic days ahead?'
D.H. Lawrence,The Future of the Novel