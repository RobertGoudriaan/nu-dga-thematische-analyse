Zelfportret in overdrive

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
14 maart 2024
Het blijft een fascinerende scène.John Malkovich is er inBeing John Malkovich(1999) achter gekomen dat ergens in een kantoorgebouw, op een verdieping tussen de zevende en de achtste, een deur bestaat die toegang biedt tot zijn geesteswereld. De beroemde acteur eist dat hij zelf een kijkje neemt. Hup, blauwI Love New York-petje op en daar gaat hij. Ik weet nog dat ik in de bioscoop zat en dacht: nou, laat maar eens zien dan.
Hij komt terecht in een wereld waarin geen reflectie bestaat: alles is en bestaat uit John Malkovich, tot aan de taal toe. Mannen, vrouwen, kinderen, menukaarten, alles is die ene mens, dat ene woordje, 'Malkovich'. De film is een studie naar het verlangen om iemand anders te zijn. In deze scène gaat het bovendien over onze onkenbaarheid: we weten helemaal niet wie we zijn of hoe we overkomen.
Ik moest meteen aan deze scène denken tijdens het lezen van het gedichtvorig seizoen in de hel,in de afdelingDe narcissen buigenuit de bundelMijn vader zegt entropie mijn moeder logicavan Sasja Janssen. In deze afdeling staan gedichten die zijn opgedragen aan Chen Yuhong, Leonard Nolens, Hadewijch, Monika Rinck, Marianne Moore, én aan ene 'Sasja Janssen'. Een oefening met een flinke knipoog. Gaat Janssen zichzelf nu parodiëren, gaat ze impliciet iets zeggen over hoe ze denkt dat ze schrijft, over hoe ze denkt dat haar werk wordt gelezen en begrepen? Het resultaat is een averechtse poëtica via de blik van 'de ander', die Janssen natuurlijk niet kent:
gooide ik Freud weg, die winterbijbel zijn kut is niet de mijne, maar nog altijd schrijf ik de woorden over elkaar
Meteen zijn daar het ritme, de vaart en de directheid, indachtig de openingsregels van JanssensHappyuit 2017: 'Doodsengelen schijten op de plek waar een gedicht moet/ staan, mijn meubels doofstom, zelfs de bidstoeltjes houden hun/ blasfemische muil'. Onnavolgbare metaforiek is er ook, als het gaat om de 'kwade kersen' die 'na vier seizoenen in de zomer' uit de buik zijn. Verlangen is er als het lyrisch ik haar zinnen zet op een 'jonge tandarts', 'de enige die mijn gedichten begrijpt, volledig/ als een wortelkanaal'. Ja, vervolgt ze, 'daar heb ik wel wat seks voor over'. Heerlijk, dit zelfportret in de overdrive.
Het lichaam, verlangen, seksualiteit, ze zijn vaste ingrediënten. Of haar werk zo 'onbegrijpelijk' is, betwijfel ik. Wel werkt Janssen met uiteenlopende registers, en laat ze zien dat haar poëzie niet op zichzelf staat. Dat maakt deze gedichten in de beste gevallen rijk en precies. Dus gaat het over apofenie, wordt er verwezen naar het Mesopotamische scheppingsverhaal, naarThe Red Towervan Giorgio de Chirico, naar deBeatrijsen naar Hadewijch ('dat suetste van minnen sijn hare storme'), en komt een Ford Focus voorbij. Ook de Venlose wereld, het oerbegin, wordt bezongen. Nergens is al die kennis ijdel vertoon. Dat komt waarschijnlijk door het springerige karakter van haar taal, die nergens oeverloos of saai wordt. Alles wordt soepel in elkaar gepast.
Deze poëzie is als in voorgaande bundels een opvallende mix van aan de ene kant zeer directe en onthullende taal ('geen liggen niet liggen nu, maar staand tegen de muur/ paren zegt hij',), en aan de andere kant een neiging tot symboliek en abstractie ('nooit dacht ik aan jou, wel aan andere mannen, ik baarde/ er duizenden, soms met schubben of grijnzend').
Was inVirgula(2021) de komma een kapstok, nu zijn dat bloemen, die niet gewoon bloemen blijven, maar secuur worden benoemd: de klaproos, goudenregen, geraniums, zinnia's, dahlia's. Zo'n kapstok, evenals een strakke verdeling in afdelingen, biedt waarschijnlijk de vrijheid om daarbinnen helemaal los te gaan.
Dat losgaan lukt in deze bundel wat mij betreft het best als Janssen het beeldend en concreet houdt. In andere gevallen kan het soms wat algemeen, gezocht of zweverig worden, zoals in 'wij betekenden niets, wij waren niets', of in regels als 'ik nam een woestijnheet bad, het gaat heel snel/ het water dat fikt om te vergeten wat we zijn'. Bij Janssen klinkt het altijd goed, maar bij nader inzien lijkt hier minder te staan dan er staat. Dat algemene, of al te zeer symbolische, is vooral aanwezig als het gaat om een 'wij', en het persoonlijke en specifieke een beetje wegvloeien uit de tekst, zoals hier: 'het heden is van mijn volk dat graag over zichzelf spreekt/ het gulpt haar witte woorden over ons uit'.
In veel andere gedichten is Janssen als vanouds meeslepend, direct en persoonlijk, zoals in de gedichten over aankomen en terugkeren, in de reeksHet bloeiende uitroeiende,waarin het gaat om familie, dood, seks en het huwelijk. Een hoogtepunt is de afdelingTapijtbloemen,waar een ik en haar minnaar beurtelings aan het woord zijn. 'Spinsels' heten deze gedichten - voorstellingen van zaken zijn het, verlangens.
Heeft Janssen met deze bundel het wezen van het menselijk lot of 'het heden' kunnen betrappen, het heden dat 'blikkert in al zijn details'? Dat 'een lach in het donker' is? Een 'derde ruimte'? Een 'natural blonde'? Gelukkig niet.
Wel weet ze nu, vermoed ik, via de omweg van het ironische zelfportret, hoe ze níet schrijft, hoe ze het niet wíl: '(je moet nooit die dingen opschrijven, schrijf nou eens als Faverey)'.
Haar springerige taal wordt nergens oeverloos of saai
SASJA JANSSEN Mijn vader zegt entropie mijn moeder logica Querido, 72 blz.