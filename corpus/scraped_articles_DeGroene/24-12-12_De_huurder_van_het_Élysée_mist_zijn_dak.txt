De huurder van het Élysée mist zijn dak

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
12 december 2024
Parijs -Na het succes van de Olympische Spelen kon president Emmanuel Macron voor het oog van de wereld met de heropening van de Notre-Dame opnieuw schitteren. Onder de mantra van hetmacronisme'willen is kunnen' mocht de president, dankzij het noodweer - geheel tegen de laïciteit in - zelfs niet vóór maar ín de kathedraal opnieuw vertellen waartoe zijn land in staat is: binnen vijf jaar een kathedraal restaureren.
Maar voor het oog van diezelfde wereld heeft de president met de ontbinding van de regering afgelopen juni zijn land gestort in wat de ernstigste crisis van de Republiek wordt genoemd. Het heeft hem tot het mikpunt van kritiek en ironie zo niet cynisme gemaakt. Hopelijk houdt de Notre-Dame, die met veel bombarie werd ingehuldigd, langer stand dan het 'strooien politieke huis' van Macron zelf, smaalde politiek commentator Paul Quinio in dagbladLibération. Dat gammele huis tochtte al langer aan alle kanten en verloor zelfs zijn dak nadat de president de regering had ontbonden. Wat er nog rest van de muren, dreigt met het Franse begrotingstekort, de enorme schuldenlast, de recente motie van wantrouwen tegen de begroting voor 2025 en daarmee de val van de regeringscoalitie boven op de 'huurder van het Élysée', zoals een Franse president wordt genoemd, te vallen.
Macron is er met het totaal onverwachte regeringsontslag bovendien in geslaagd zijn entourage inclusief zijn toenmalige premier Attal diep te beledigen. Temeer toen diens opvolger Michel Barnier de gedoogsteun van de extreem-rechtse 'Keizer Julius Marine Le Pen' accepteerde, meendemacronisteRoland Lescure. Barnier handelde naar gelang Le Pens duim omhoog of omlaag ging. Toch stak Le Pen, die president wil worden, vóór ze zich wegens corruptiepraktijken mogelijk vijf jaar niet verkiesbaar mag stellen, haar duim omlaag en viel gladiator Barnier.
De president brak hierop voor de zoveelste keer dit jaar in bij het achtuurjournaal en sprak mede dankzij zijn ongeëvenaarde speechschrijvers op zijn welbekende, overtuigende toon en met veel empathie het Franse volk toe. Hij beloofde niet af te treden, zoals zijn politieke opposanten eisen, maar aan te blijven tot het eind van zijn mandaat in 2027: 'Niet voor mezelf, maar voor het land.' Datzelfde land heeft zich inmiddels getuige de opiniepeilingen van hem afgekeerd, of erger nog, tegen hem gekeerd.