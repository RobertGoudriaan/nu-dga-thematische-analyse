Poetins showprocessen Movies that Matter Russia vs Lawyers & Of Caravan and the Dogs

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
7 maart 2024
Onafhankelijke advocaten en journalisten kunnen in Rusland onmogelijk nog werken zonder een harde confrontatie met de staat. Twee films over moedige mensen die doorgaan of uiteindelijk vluchten.
Nikita zit aan de keukentafelmet naast zich zijn moeder en zijn advocaat Vladimir Vasin. Moeder zwijgt, ze heeft wallen onder de ogen door de zorgen om haar zoon, die stilletjes uit het raam kijkt. Alle drie zijn bloednerveus, want de volgende dag zal de rechter het vonnis over Nikita's toekomst vellen in een proces dat zich al drie jaar voortsleept en waarvan Vasin vreest dat het er voor hem slecht uitziet.
Deze blonde jongen met amper baardgroei werd in 2018, slechts veertien jaar oud, gearresteerd toen hij met vrienden langs de rivier in de Oost-Siberische stad Krasnojarsk wat aan het dollen was. Hij raakte in het vizier van de staat nadat hij in zijn buurt pamfletten over anarchisme had verspreid. Gewoon, stoere taal uit pure balorigheid. De aanklacht: voorbereiding op terroristische activiteiten. Aan de rivieroever werd Nikita 'betrapt' op een gevechtstraining.
In de documentaireRussia vs Lawyersstaan advocaten centraal, zij doen hun uiterste best om cliënten vrij te spreken van het type beschuldiging waarvan je als kijker van de ene in de andere verbazing valt. Zoals Yulia. Ze is lesbisch, beweegt zich in een kleine lhbtq-gemeenschap en heeft op haar Facebook een foto geplaatst van een homostel dat onder zware bedreigingen net op tijd met de kinderen kon vluchten naar het buitenland. Ze had erbij geschreven: 'Familie is waar liefde is.' Een keer postte ze een karikaturale tekening van een vagina. Haar wordt 'verspreiden van porno' en 'propaganda voor homoseksualiteit' ten laste gelegd. Of Irina, zij staat terecht omdat ze lid is van een groep die corruptie aan de kaak stelt. Tegen de advocaat zegt ze zonder aarzeling: ik ben aanhanger van Aleksej Anatoljevitsj Navalny. Haar advocaat adviseert haar om daar in de rechtszaal over te zwijgen.
Dit is een belangrijke film, want het maakt je deelgenoot van hoe de rechtsstaat in Rusland rap werd uitgeschakeld. Al ver voordat Poetins imperialistische buitenlandpolitiek tot de wereld doordrong, sinds de inname van de Krim en de Donbas in 2014, gleed het land af naar repressie van de eigen bevolking. Dat verloopt volgens een vast patroon. Demonstraties tegen Poetin worden snoeihard neergeslagen, en wie de agenten in het tumult te pakken krijgen, verdwijnt in een busje en staat na een proces een ongewisse straf te wachten. Veel minder zichtbaar zijn de burgers die vanwege hun 'afwijkende' gedrag of opvattingen worden aangepakt.
Ook advocaten zelf zijn steeds vaker doelwit. Meer dan driehonderd advocaten zijn de afgelopen twee decennia vermoord, de helft van de zaken blijft onopgelost. Slechts zo'n vierhonderd advocaten gaan door en vertonen de moed om cliënten als Nikita en Yulia bij te staan in rechtszaken die niet onderdoen voor Stalins showprocessen. De veel bekroonde filmmaker Masha Novikova portretteert deze uitzonderlijke professionals tijdens hun werk en toont hun persoonlijke dilemma's om niet te wijken voor angst.
Je ziet hen met een rolkoffer vol dossiers per trein afreizen naar gerechtshoven in diverse uithoeken van Rusland en zich tijdens de rit voorbereiden, terwijl door het raampje het land voorbijglijdt. Oneindige toendra's, besneeuwde berkenbossen, kerken met helblauwe daken en gouden uien, bevroren meren, dampende staalfabrieken, op de perrons spelende kinderen en oude vrouwen die groente en fruit verkopen. Dat maakt deze film tevens een reis door het immense land waarvan je denkt: heeft Poetin niet al genoeg natuurschoon, cultuur, steden en grondstoffen tot zijn beschikking? Een land waar niemand meer op vakantie naartoe gaat en waar sinds 24 februari 2022 zo'n twee miljoen Russen uit zijn weggevlucht.
Russische rechtspraak lijkt opmatroesjka-poppen: uit de rechtszaak zelf komt een nieuwe rechtszaak tevoorschijn, tegen de advocaten, en de advocaten die op hun beurt hun collega's verdedigen staan ook terecht. Zoals in de zaak tegen Mikhail Benyash, een zachtaardige jurist die zijn werk niet zozeer doet uit activisme maar omdat hij vindt dat hij het aan zijn beroepseed is verplicht. In 2018 wordt hij op straat gearresteerd en raakt daarbij gewond als hij met zijn gezicht in het asfalt wordt geduwd. Tijdens het proces wordt hij vervolgens beschuldigd van geweld tegen een beveiliger, die hem door een detectiepoortje in de rechtbank duwt waarbij hij zijn been breekt. Maar nee, Benyash zou de beveiliger hebben gebeten.
Tien collega's representeren hem in de rechtbank. Een van hen zegt: 'Deze zaak is exemplarisch voor het klimaat waarin wij leven: rechteloosheid, en degenen die opkomen voor burgers worden zelf beschuldigd en via een onrechtmatig vonnis gestraft.' Ze houden pleidooien over grondrechten en wat beschaving juridisch inhoudt. Ze citeren uit een essay van de Italiaanse Umberto Eco waarin hij de karakteristieken beschrijft waaraan je 'oer-fascisme' kunt herkennen. Ze halen artikel 22 uit de grondwet aan waarin staat dat een individu gerespecteerd moet worden. De rechter, een jonge vrouw met een gebotoxt poppengezichtje, hoort het stoïcijns aan en acht Benyash schuldig als 'buitenlands agent'.
Dat Masha Novikova daar met haar camera aanwezig was, kon nog in de jaren voorafgaand aan de 'speciale militaire operatie' tegen het 'fascistische' Oekraïne. In die tijd vonden in heel Rusland ook nog grote demonstraties plaats. Als je tijdens de film overal de letter Z tegenkomt, op trams, billboards en muren, dan weet je: het land is in de greep geraakt van de mobilisatie en het bewind voor de Russen is nog strakker getrokken. Niemand in de film rept er met een woord over.
Hoe de advocaten het volhouden? Ze ondersteunen elkaar in hun werk of organiseren om te ontspannen een barbecue waar ze proosten op zichzelf. Op de achtergrond krijgen ze steun en juridisch advies van niemand minder dan Karinna Moskalenko, dé mensenrechtenadvocaat van Rusland en lid van de Moskou-Helsinki-groep. Ze verdedigde samen met haar team grote cliënten als Michail Chodorkovski, Garry Kasparov en Alexander Litvinenko en heeft bij het Europees Hof voor de Rechten van de Mens in Straatsburg tientallen zaken tegen de Russische Federatie gewonnen. Het gevolg daarvan was geheel volgens Poetins rancuneuze methode: elimineren. Op 14 oktober 2008 ontdekten Moskalenko en haar man in hun auto een stuk of tien kleine balletjes vloeibaar metaal.
InRussia vs Lawyerszie je haar aan het werk, zowel in Rusland als in haar kantoor in Straatsburg om de hoek bij het Europees Hof. Of als moeder van twee geadopteerde kinderen terwijl ze in haar datsja kookt en vrolijk kletst met haar gezin aan tafel. Aan de muur hangt een verzameling iconen van Jezus. Moskalenko studeerde rechten in Leningrad, in dezelfde periode als Poetin. 'We hadden dezelfde professoren en boeken. Maar kennelijk hebben we totaal andere dingen geleerd', constateert ze droogjes.
Een humoristische vrouw die over zichzelf zegt: 'Ik ben een persoon op een zekere leeftijd, daarom werk ik dag en nacht, om geen tijd te verliezen bij het helpen van mensen in nood.' Ze verdient veel geld met de verdediging van steenrijke cliënten, met als doel om pro-deozaken te kunnen doen voor armlastige slachtoffers van de staat. Dit soort zaken noemt ze: Irina versus Rusland; Yulia versus Rusland. Masha Novikova vat het samen als: Rusland versus advocaten.
Nikita, die ervan droomt om in Parijs te wonen, krijgt vijf jaar straf in een kamp diep in Siberië. Ongetwijfeld volgen daar weer nieuwe aanklachten en wordt zijn detentie verlengd om daarna net als al die andere onbekende burgers van de radar te verdwijnen.
Mikhail Benyash wordt tijdens een vergadering van de advocatenbalie weggestemd en uit zijn beroep gegooid. Veel collega's zijn al lang gevlucht. Hij zegt: 'Ik niet, nee, nee, nee. Als ik in de bak moet heb ik daar vrede mee, wat blijft er van dit land over als iedereen wegloopt?' Karinna Moskalenko bereidt ondertussen vanuit Straatsburg een aanklacht voor tegen Poetin vanwege de onrechtmatige invasie van Oekraïne.
Russia vs Lawyersmoet je zien als je denkt dat alle Russen volgens een wetmatigheid van de geschiedenis verlangen naar een sterke leider; oppositieleiders, onafhankelijke advocaten en journalisten hebben gedaan wat ze konden tegen de oprukkende rechteloosheid. Daar betalen zij een hoge prijs voor.
Het zijn vooral die twee beroepenwaar een dictator niet van houdt: de advocatuur en de journalistiek. InOf Caravan and the Dogs,gemaakt door een anonieme producent, liggen de journalisten van de liberale krantNovaya Gazetasteeds meer onder vuur. De film start 138 dagen voor de invasie van Oekraïne; op 5 september 2022 trekt de rechtbank van Moskou de vergunning in om de krant te drukken. De film speelt zich af in die periode, waarin de journalisten steeds minder kunnen fungeren als waakhond van de staat, steeds minder kunnen schrijven over corruptie of vastleggen hoe advocaten burgers verdedigen.
Maar de film blikt eerst terug op een vreugdevol moment als hoofdredacteur Dmitri Moeratov in 2021 de Nobelprijs voor de Vrede heeft gekregen. Ze vieren het op de redactie met wodka en hapjes, ze maken grappen, zelfs over de gevangenisperiode van een van de redacteuren die weer vrij is en meteen zijn werk heeft hervat.
Indrukwekkend zijn de beelden van een confrontatie tussen Moeratov en Poetin tijdens een congres over de pers in Moskou, eind 2021. Moeratov betwist, staand op de eerste rij in de zaal, tegenover de president op het podium, de juridische beschuldiging 'buitenlandse agent'. 'Daarvoor kan iemand zomaar zonder een eerlijk proces in de gevangenis belanden', zegt hij. Poetin reageert, nadat hij hem eerst feliciteert met de prijs - 'die ook de president van de Sovjet-Unie Gorbatsjov en Barack Obama hebben ontvangen, u verkeert dus in goed gezelschap' - met zo'n typisch onnavolgbare redenatie: 'Die wet op de buitenlandse agent slaat op geld uit het buitenland met als doel ondermijnende activiteiten in Rusland te ondersteunen. Maar deze wet verbiedt niemand in Rusland om door te gaan met politieke activiteiten.'
Het volgende beeld: een reportage op de televisie over de rechtszaak tegen de mensenrechtenorganisatie Memorial. Demonstranten met protestborden op de stoep voor het hof raken slaags met de politie. Journalisten vragen aan de agenten: waarom worden zij gearresteerd? Op 7 oktober 2022 werd de toekenning van de Nobelprijs voor de Vrede aan Memorial bekendgemaakt, samen met de Wit-Russische mensenrechtenactivist Ales Bjaljazki en het Oekraïense Centrum voor Burgerlijke Vrijheden. Enkele uren daarna nam de Russische overheid het archief van Memorial in beslag. De vrije pers is uitgeweken naar het buitenland.
...