Rode lijnen Buitenland

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
13 juni 2024
Is het niet wat ondankbaar richting de Heer als Rusland niet onderhand aan een stukje nucleaire escalatie begint richting Europa? God vernietigde Sodom en Gomorra toch ook met een regen van vuur? Die vraag kreeg de Russische president Poetin vorige week voorgelegd tijdens het Sint Petersburg Internationaal Economisch Forum. Op dit feest van macht en geld kwamen in het verleden leiders als Emmanuel Macron en Angela Merkel, nu waren de hoogste gasten de presidenten van Zimbabwe en Bolivia. Zij hoorden hoe Poetin tijdens de hoofdact, een podiuminterview door de geradicaliseerde academicus Sergej Karaganov, redelijk rustige dingen zei. Geen kernoorlog vanwege Oekraïne, vatte de NOS opgelucht samen.
Het interview volgde na twee nerveuze weken waarin verschillende rode lijnen waren uitgesproken en getest. De VS zelf trokken twee jaar lang een rode lijn voor Oekraïne: geen aanvallen met Amerikaanse wapens op Russisch grondgebied. Dat gebod trok de Amerikaanse president Biden eind mei in. De Franse president Macron ging een andere lijn over: hij kondigde aan dat hij Franse adviseurs militaire training wil laten geven in Oekraïne zelf - een stap die de Amerikaanse regering juist te provocatief vindt (en die Rusland beantwoordde met provocaties in Frankrijk). En Biden zelf keek weg toen Israël een rode lijn overschreed die Biden had getrokken: geen Israelisch grondoffensief in Rafah, in het zuiden van Gaza.
Rode lijnen zijn riskant in internationale politiek. Vraag het ex-president Obama: hij verklaarde (min of meer per ongeluk) dat gebruik van chemische wapens in Syrië een 'rode lijn' zou zijn voor de VS. Toen het leger van president Assad die wapens vervolgens gebruikte tegen burgers, liet Obama dat gaan - 'een definiërend moment voor zijn presidentschap', vondThe Economist,en 'beslissend voor de relatie tussen het Westen en Rusland', volgens de Franse oudpresident François Hollande. Als je een heldere rode lijn aangeeft, moet je daar consequenties aan verbinden of je geloofwaardigheid weggooien. En aan geloofwaardigheid hechten de VS een enorme betekenis: zondercredibilitygeen Vietnamoorlog.
Poetin doet het anders. 'Ik hoop dat niemand durft te denken aan het overschrijden van de zogenaamde "rode lijnen" van Rusland, die we zelf zullen definiëren in elk apart geval', zei hij aan de vooravond van de invasie van Oekraïne van 2022. Dat is uiterst vaag en daar houdt Poetin van: laat anderen zichzelf maar insnoeren, bang voor waar die 'zogenaamde rode lijnen' van Rusland dan liggen, terwijl Poetin volledige flexibiliteit houdt. Bij de oorlog in Oekraïne zie je hoe dat werkt: Duitsland wil geen langeafstandsraketten leveren uit angst voor escalatie, de Britten willen dat juist wel; het ene land wil vooruit en het andere terug, terwijl Poetin met regelmatige hints naar kernoorlog de druk op de ketel houdt. Daardoor debatteren Oekraïne's bondgenoten steeds maandenlang over de levering van wapensystemen waar Oekraïne om vraagt, zoals Leopard-tanks en F16's.
Maar er zitten voor Rusland ook risico's aan. De onheldere rode lijnen hebben in de hand gewerkt dat westerse landen aan 'incrementalisme' zijn gaan doen, schrijft de ngo International Crisis Group  in een recent rapport: heel veel kleine stapjes nemen wat hun hulp aan Oekraïne en hun deelname aan de oorlog betreft, in plaats van één heldere beslissing. Het is dan voor Rusland moeilijk om ergens een grens te trekken. Voor Ruslands tegenstanders is het ook riskant: zij kunnen na verloop van tijd gaan denken dat Ruslands rode lijnen helemaal niet bestaan, en onwillekeurig verder gaan dan ze op basis van een heldere strategische beslissing zouden doen.
En dat gebeurt in een gevaarlijke situatie - wat ook al in mei werd onderstreept. Oekraïne viel toen (waarschijnlijk met zelfgeproduceerde drones) drie radarinstallaties aan die ondersteuning geven aan Ruslands invasie, maar die ook  fungeren als zogenaamdearly warning radarvoor een kernaanval op Rusland. Twee werden vernietigd, een derde niet. Het veiligheidsestablishment in Washington schrok zich wild: Rusland had hieruit kunnen concluderen dat dit het begin was van een kernaanval door de VS.Dit. Nooit. Meer,kreeg Oekraïne te horen.
Het was een herinnering aan het gegeven dat rode lijnen een metafoor zijn voor iets belangrijks: duidelijke communicatie, juiste inschatting van risico's, heldere beslissingen en strategie. Dat is iets om juist in een jaar als dit - waarin Oekraïne onder druk staat - in het oog te houden.
Poetin houdt met hints naar kernoorlog de druk op de ketel