Stalins getalenteerde schoft Dichters&Denkers

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
5 oktober 2023
Zijn werk heette onvertaalbaar, maar Aai Prins weet de romans van Andrej Platonov nu in vloeiend Nederlands weer te geven. Zo kunnen we opnieuw lezen hoe een overtuigd socialist het verval van de sovjetidealen van binnenuit beschreef.
Wanneer Andrej Platonovin 1927 naar Moskou verhuist, consolideert Stalin zijn dictatoriale macht over de Communistische Partij. Op het vijftiende partijcongres wordt Leon Trotski - op dat moment de belangrijkste oppositieleider - geroyeerd.
Er is nauwelijks een slechter moment te bedenken om een schrijverscarrière te beginnen. Platonov publiceert enkele verhalen, met succes, maar zijn twee grote meesterwerken, de romansTsjevengoerenDe bouwput,komen niet meer langs de censor. 'Kan ik een Sovjetschrijver zijn', vraagt hij in een brief van 1933 wanhopig aan Maxim Gorki, op dat moment de paus van de sovjetliteratuur, 'of is dit objectief onmogelijk?'
Aanvankelijk had Platonov de goede kaarten in de hand. Hij wordt geboren in een arbeidersgezin, als zoon van een spoorwegwerker. Na de Revolutie zet hij zich in voor de opbouw van de Sovjet-Unie. Tijdens de Russische Burgeroorlog is hij stoker op een locomotief, wat hem op een aangename manier Marx' uitspraak in herinnering brengt dat revoluties de locomotieven van de geschiedenis zijn. Ook schrijft hij met schijnbaar onuitputtelijke energie voor bolsjewistische tijdschriften. In deze artikelen duiken voor het eerst de thema's op die hem zijn leven lang zouden bezighouden: de betekenis van de Russische Revolutie, de almacht van de techniek, en de plaats die liefde en seks zouden moeten krijgen onder het socialisme.
Deze stille, gereserveerde man, die volgens een beschrijving altijd 'gedempt' gesproken zou hebben, beschouwt zichzelf bovenal als een praktisch mens. Hij volgt in Moskou de opleiding tot elektrotechnicus. En wanneer er midden jaren twintig in de Donbas-regio, in het huidige Oekraïne, door een droogte twintig miljoen mensen in hongersnood verkeren, bouwt hij op het platteland waterputten en dammen en werkt hij mee aan talloze droogleggings- en elektrificatieprojecten.
Van zijn romans verschijnen er nu vijf -Tsjevengoer, De bouwput, Brood en lezen,DzjanenDe gelukkige Moskou -in Van Oorschots Russische Bibliotheek, vergezeld van aantekeningen en een informatief nawoord. Na een eerdere vertaling van deVerhalenlevert Aai Prins opnieuw een monumentale prestatie. Wie wil, hoeft zich niet meer door het wat gedateerde taalgebruik en de soms stroeve zinsconstructies van de eerdere vertalingen te werken, maar kan Platonov nu lezen in direct en altijd vloeiend eigentijds Nederlands.
Het is geen overdrijving om te zeggen dat er van Platanov op zijn best er een haast centripetale werking uitgaat: het zuigt je naar binnen. In zijn meer experimentele werk vloeit dit in de eerste plaats voort uit de originaliteit van zijn taal. Het eerste wat iedere Rus doet in een gesprek over Platonov, is je verzekeren dat hij onvertaalbaar is. En toch is deze originaliteit ook in vertaling duidelijk voelbaar. Hij debuteerde met een gedichtenbundel, en vaak doet zijn proza meer denken aan een gedicht dan aan een conventionele roman. Toch kan elk van zijn romans worden gezien als een innerlijke kroniek van een zekere historische fase uit dit tijdperk. Wat zijn werk onderscheidt van veel andere literatuur die populair werd in de post-sovjetperiode - BoelgakovsDe Meester en Margaritaof PasternaksDokter Zjivago- is dat het totale verval van de sovjetidealen van binnenuit wordt beschreven. Want Platonov bleef een socialist, iemand die evenals zijn grote voorbeeld Poesjkin 'het volk niet in de steek liet'.
Platonov werd beïnvloed door denkers die tot het Russisch kosmisme worden gerekend. De geestelijk vader van deze stroming, Nikolaj Fjodorov, was een zonderlinge bibliothecaris uit een provinciestadje. In zijn hoofdwerk,De filosofie van de gemeenschappelijke taak,beredeneert hij dat de sociale tweedracht in de samenleving kan worden overwonnen als de mensheid zich zou inzetten voor technische vooruitgang. Natuurrampen, ziekten, zelfs de dood zouden dan overwonnen kunnen worden.
Al even radicaal utopisch waren de ideeën van Alexander Bogdanov. Deze veelzijdige revolutionair was een van de oprichters van de bolsjewistische fractie, schreef een communistische sciencefiction-roman en experimenteerde met bloedtransfusie in de hoop zich te verjongen. De Russische revolutie zou volgens hem moeten worden voortgezet met een culturele revolutie.
In Platonovs werk van de vroege jaren twintig valt de invloed van deze twee utopische denkers te bespeuren. Arbeid en techniek zouden het proletariaat in staat stellen om de vijandige natuur en de hele materiële wereld aan zich te onderwerpen. De eerste stap hiervoor was de elektrificatie van het platteland. Op het achtste congres van de Communistische Partij had Lenin de beroemde formule 'Communisme is sovjetmacht plus elektrificatie van het hele land' uitgesproken. Elektriciteit werd in het nog grotendeels onderontwikkelde Rusland een symbool voor de stralende en moderne toekomst onder het communisme. 'De elektrificatie van de wereld', schrijft Platonov in 1921 in een lyrische brochure over het onderwerp, 'is een stap naar onze ontwaking uit de slaap van de arbeid. Ze is het begin van de bevrijding van de arbeid, de overdracht van productie aan de machine, het begin van een volledig nieuwe levensvorm.'
Veel van Platonovs vroege verhalen worden bevolkt door zwaarmoedige ingenieurs of megalomane uitvinders. InDe Satan van het denkenontdekt Vogoelov het 'ultralicht', en in het magistraleMaanvorsingenvliegt Peter Kreuzkopf op een zelfgebouwd ruimteschip de ruimte in, op weg naar het onbekende.
In deze tumultueuze periode is het proletariaat voor Platonov nog de heldhaftige beweger van de geschiedenis. Er moest volgens hem een ware proletarische wetenschap komen en een ware proletarische cultuur. In tegenstelling tot de burgerlijke cultuur, gericht op het streven naar rijkdom en persoonlijk levensgenot, zou de proletarische cultuur bestaan uit het zoeken naar waarheid. In navolging van Bogdanov ziet Platonov de waarheid niet als idee, maar als 'de complete organisatie van de materie met betrekking tot de mensen'. Zo was de opbouw van het communisme synoniem aan het stichten van een rijk van de waarheid.
Met de overgang van een burgerlijke naar een proletarische cultuur veranderde ook de positie van de schrijver: in plaats van de soevereine schepper van imaginaire werelden, is de schrijver deel van een collectieve arbeidsdeling, als een bemiddelaar tussen de eigen ervaringswereld en die van het volk. 'Wat ik van de mensen en het volk genomen heb', schrijft Platonov inDe literatuurfabriek,een ongepubliceerd, half-ironisch manifest, 'geef ik aan hen terug, nadat ik alles in mezelf platgewalst en opgedronken heb.'
Maar in de jaren 1927-1928 slaat Platonovs houding ten opzichte van het sovjetregime om. Hoewel zijn politieke loyaliteit altijd al gekenmerkt is door ironie en scepsis, wordt zijn werk vanaf dit moment onverholen kritisch. Het omslagpunt volgt na het schrijven van zijn romanTsjevengoer. Het boek is een satirisch epos over de omzwervingen van Sasja Dvanov en zijn vriend Stefan Kopjonkin, een socialistische Don Quichot die reist op zijn paard Proletarenkracht en die Rosa Luxemburg als zijn Dulcinea aanbidt. Op zoek naar het ware socialisme ontdekken ze de fictieve utopische stad Tsjevengoer, waar de macht in handen is van een groepje sektarische communisten. Deze roeien de bourgeoisie uit, bevolken de stad met haveloze mensen ('die niet in de pas marcheerden, maar hun eigen gang gingen') en proberen op een absurd letterlijke manier het communisme te verwezenlijken. Platonov doet meerdere pogingen, maar krijgt zijn roman niet integraal gepubliceerd.
De situatie verergert in 1928, wanneer Platonov op uitnodiging van de commissie voor landbouw met de bevriende schrijver Boris Pilnjak een tour maakt om de gedwongen collectivisering van dichtbij te zien. Het satirische reisverslag dat ze schrijven vormt voor de rapp, de sovjetschrijversvereniging, de aanleiding om een lastercampagne tegen Pilnjak te lanceren, waarbij ook Platonovs naam valt. In 1929 volgt een directe aanval, nu naar aanleiding vanMakar twijfelt.Het korte verhaal becommentarieert Stalins vijfjarenplan vanuit het perspectief van de eenvoudige boer Makar Ganoesjkin. Hij reist naar Moskou om een schuld te kunnen afbetalen en vraagt op straat aan een politieagent: 'Kameraad, wijs me de weg naar het proletariaat.'
Wanneer het proletariaat hem vooral als een lastige zonderling blijkt te zien, wordt hij meegevoerd naar het gekkenhuis, waar hij ter genezing Lenin leest. Aan het einde begint hij een bureaucratische instantie, om raad te bieden aan de armen. Platonov maakt een gewaagde toespeling op Stalin als hij Makar tegen een proletariër laat zeggen: 'Ik heb namelijk pas nog een gigantisch wetenschappelijke man gezien: die keek almaar in één verte, terwijl vlakbij, het zal een meter of vier geweest zijn, een afzonderlijke man hulpeloos lag te lijden.'
Stalin was naar verluidt woedend, en zou Platonov als 'een getalenteerd schrijver' maar ook als 'een schoft' hebben omschreven.
Weinigen hebben het sovjetregime op zo'n scherpe manier bekritiseerd als Platonov. Steeds rechtvaardigt de politieke kaste haar handelen door een beroep te doen op een mythisch idee van het volk. Zo laat Platonov zien hoe de mythe van het volk een bepaalde ideologie of een politiek systeem kan dienen. Veel van de satire in zijn werk vloeit onmiddellijk voort uit de discrepantie tussen deze mythe van het volk en de weerbarstige werkelijkheid. Platonov laat dit doorwerken in de verschillende talen die verschijnen in het weefsel van zijn proza: de partijtaal -Sovjet speak- komt in botsing met de alledaagse, vulgaire taal van ongeletterde boeren en arbeiders, deze wenden op hun beurt de partijtaal verkeerd aan, en de te letterlijke interpretatie van ideologische termen leidt als vanzelf tot absurde conclusies.
Het echte volk voor Platonov is altijd een samenraapsel van individuen die door armoede of hun situatie tot elkaar veroordeeld zijn. Nergens komt het misschien zo duidelijk aan het licht als in de romanDzjan,zijn laatste onbetwiste meesterwerk uit 1936. Het plot draait om de held Nazar Tsjagatajev, die naar zijn plek van herkomst - de woestijn in midden-Azië - wordt gestuurd om het socialisme te brengen naar een volk. Dit volk, dat Dzjan wordt genoemd (het Perzische woord voor 'ziel'), bestaat uit een verzameling arme verschoppelingen van verschillende nationaliteiten. Hun hele bezit bestaat uit 'een hart en het feit dat het klopt'.
En inderdaad is dit volk - mensen met fletse ogen en uitgemergelde lichamen - op sterven na dood. Hun situatie wordt in het verhaal door een oude man mooi samengevat: 'Je volk durft het leven niet meer aan, het is het verleerd en gelooft er niet meer in. Het houdt zich dood om niet opnieuw gekweld te worden door de gelukkigen en sterken.' Hoewel Nazar aan het ambivalente einde van de roman zijn volk redt, lukt het hem niet het beloofde geluk te brengen. Zo komt hij tot de conclusie: 'Maar de mensen zouden zelf wel beter weten wat het beste voor hen was.'
Veel van Platonovs hoofdfiguren zijn waarheidszoekers. Ze vinden hun oermodel in de 'heilige nar', een figuur uit de Russisch-orthodoxe traditie en volksverhalen. Deze zouden goddelijk geïnspireerd zijn en konden zich op grond hiervan vreemd en provocatief gedragen, en vragen stellen die niet waren toegestaan. Juist hun onthechting maakt ze eenzame, kritische getuigen van hun tijdperk. En toch was Platonov geen individualist. Het geluk of de waarheid die door zijn hoofdfiguren wordt gezocht, staat altijd in een gemeenschappelijk perspectief.
Als de Tweede Wereldoorlog aanbreekt, is Platonov oorlogscorrespondent en schrijft hij traditioneel aandoende verhalen. Zijn zoon Platon, die wordt veroordeeld tot tien jaar werkkamp maar dankzij Platonovs inspanningen na tweeenhalf jaar vrijkomt, sterft aan tuberculose. Platonov krijgt ook tuberculose, mogelijk aangestoken door zijn zoon. In de laatste paar jaren van zijn leven werkt hij aan hervertellingen van Russische sprookjes voor kinderen. Hij sterft in 1951.
Op het standbeeld in zijn geboorteplaats staat een vaak geciteerde zin uit een van zijn korte verhalen: 'Het volk is niet compleet zonder mij.' Platonovs rijke en complexe werk getuigt van een fundamenteel inzicht: het volk heeft ook altijd al bestaan uit hen die er niet echt toe gerekend werden.
Helmer Stoel is filosoof en schrijver
ANDREJ PLATONOV Tsjevengoer, De bouwput en andere romans Vertaald uit het Russisch door Aai Prins Van Oorschot, 923 blz.