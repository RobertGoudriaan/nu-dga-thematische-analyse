De wereld wacht niet tot Den Haag klaar is In het nieuws

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
29 februari 2024
De kabinetsformatie zet zich voort op inmiddels typerend Hollands tempo: uiterst traag. Opeenvolgende informateurs mogen proberen uit de losse delen van een versplinterd politiek landschap iets aan elkaar te lijmen. Door de formerende partijen wordt gesproken, getwitterd en parallel verslag gedaan in talkshows. Uitgebreid wordt de tijd genomen voor hermeneutische kwesties.
Waarin onderscheiden een extraparlementair en zakenkabinet zich van elkaar? Zittende bewindslieden vertrekken intussen naar elders, mogelijk inclusief de premier. Afgaande op dit tafereel, waar weinig haast en urgentie uit spreekt, zou je een land verwachten waar het niet zoveel uitmaakt wie er aan de knoppen zit. Een land dat zich veilig voelt achter zijn grenzen, dat welvarend en tevreden is. Iedereen weet dat het tegenovergestelde het geval is. De veiligheid van Nederland en Europa is in tijden niet zo in het geding geweest als nu. Behoud van brede welvaart blijkt bijzonder lastig. Er wordt veel gemord. Zet die realiteit naast de moeizame wijze waarop zich een landsbestuur probeert te vormen en je wordt er moedeloos van. Duidelijk is wel dat een meerderheidskabinet met de PVV als hoofdingrediënt onwaarschijnlijker is geworden. Enkel als Pieter Omtzigt het roer opnieuw omgooit, komt dit scenario weer in zicht. Met het toch maar blijven proberen om Wilders aan een coalitie van meer dan 75 zetels en een dichtgetimmerd regeerakkoord te helpen, berokkent iedere deelnemer aan deze rituele dans Nederland schade. Allereerst is er de voortdurende aanval van Rusland op Oekraïne. Twee jaar nadat Poetin zijn vernietigingsmissie begon helt de weegschaal in het nadeel van Oekraïne. De positie van de PVV in deze kwestie is moeilijk te lezen. Er zijn PVV'ers die spreken van 'provocaties aan de Russische federatie'. Onduidelijk is of Wilders' Russische vriendschapsspeld ook in de ijskast ligt, of op de schroothoop. Wilders heeft aangegeven niet langer faliekant tegen militaire steun voor Oekraïne te zijn. Is dat een onderhandelingstactiek of een gemeende wijziging van opvatting? Wie serieus meent dat steun aan Oekraïne ook noodzakelijk is voor onze veiligheid, verbindt zijn lot niet aan een partij die deze opvatting niet deelt. Dan zijn er de Europese verkiezingen later dit jaar. De verwachting is dat die de Europese politiek naar rechts doen opschuiven. Voor de bijdrage die Nederland daaraan gaat leveren zal het uitmaken of de PVV een regeringspartij is, mogelijk zelfs vanuit het Torentje, of de oppositieclub die het vrijwel altijd was. Het vooruitzicht op regeringsmacht lijkt meer kiezers aan Wilders te binden. Wilders I als optie steeds maar openhouden is Europees campagne voeren voor de PVV.
En dan zijn er nog de Amerikaanse verkiezingen die Trump terug aan de macht kunnen brengen. Cas Mudde, politicoloog en expert op het gebied van uiterst rechtse politieke bewegingen, onderstreept in dit nummer(pagina 14)nog maar eens wat dat kan betekenen: 'Als Trump wint, in termen van buitenlands beleid, betekent dat totaal vrij spel voor ongeveer iedere dictatuur. Er komt geen uiterst rechtse alliantie, want Trump werkt met niemand samen. Maar Trump zal wel de hele tijd zeggen dat hij aan de kant van Orbán staat, en niet aan de kant van de EU.'
De onderhandelende partijen zouden het erover moeten hebben welke rol Nederland zal spelen, mocht het in de VS tot een nieuwe ronde autoritaire politiek komen. Als tegenhanger, uiteraard in breder internationaal verband, of als stille goedkeurder of zelfs enthousiaste fan met Wilders als spreekbuis. Want waar Mudde 'Orbán' zegt, zou ook 'Wilders' kunnen komen te staan.
Bij de kabinetsformatie is men nog vooral met de Nederlandse binnenwereld bezig. Met een beetje pech is er voor 2025 geen nieuwe regering. Maar de wereld om ons heen voegt zich niet naar het Haagse tempo. De zoektocht naar een nieuw landsbestuur aanvangen met de grote mondiale vraagstukken, zou in één klap duidelijk moeten maken hoe weinig aantrekkelijk samenwerken met de PVV is.
Welke rol zal Nederland spelen mocht Trump herkozen worden?