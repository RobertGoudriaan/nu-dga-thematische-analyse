Etsen van het einde van de wereld Dichters&Denkers

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
9 mei 2024
In twee dystopische romans, de een van Paul Lynch, de ander van Audrey Magee, wordt het onheil en de gruwelijkheid op totaal andere wijze benaderd. Bij welke beklijft de beklemming?
Een slotscène: twee opblaasbootjesliggen klaar. Het schemert nog. De wind jakkert over zee, stuwt golven tegen de landtong. Op dit moment, hun ontsnapping van het eiland, hebben zo'n vijftig vluchtelingen dagenlang gewacht, in een betonnen fabrieksruimte met tralies voor de ramen en kartonnen pallets op de vloer. Moeder Eilish zit daar met haar tienerdochter Molly en babyzoontje Ben, na een zenuwslopende tocht vanaf Dublin in minibusjes en vrachtwagens, waarbij ze in een pompstation-wc haar eigen haar en dat van haar dochter afknipte zodat de mensensmokkelaars hen niet als aantrekkelijke prooi zouden zien.
Maar nu ineens wil Molly niet meer, ze wil geen zwemvest aan, ze wil het bootje niet in. Met welke woorden kan haar moeder, die al maanden twijfelt over al dan niet gaan, haar overtuigen?
De Booker Prize-winnaar van dit jaar, Paul Lynch'Lied van de profeet,werpt de vraag op wanneer mensen een dictatuur ontvluchten. Of: waarom vlucht Eilish steeds maar niet, terwijl het om haar heen van kwaad tot erger wordt? 'Ik wou dat je naar me luisterde', zegt haar zus Áine, 'de geschiedenis is een stille kroniek van mensen die niet wisten wanneer ze moesten weggaan.'
Iedereen om Eilish heen weet dat haar man, een opgepakte vakbondsleider, niet meer zal terugkomen - alleen zij verkeert in ontkenning. Weggaan betekent dat ze hem zou opgeven, alsof ze hem zelf de doodsteek geeft. Intussen wordt haar keel steeds verder dichtgeknepen door de ijzeren hand van het regime dat het op haar zoons heeft voorzien.
Beklemming, dat is wat je als schrijver hoort te bewerkstelligen als je een nachtmerriescenario neerzet. In dit geval: Ierland onder een autoritair-nationalistisch bewind. Daarin is Lynch geslaagd. In pagina's lang doorlopende alinea's, die geen witruimte laten tussen gebeurtenissen en ook niet tussen uitspraken van verschillende personen, laat hij het ergste op zijn hoofdpersoon los. Eilish' nachtelijke nare dromen vloeien over in arrestaties bij daglicht in gesprekken over de hond van haar dementerende vader in bombardementen in het geven van borstvoeding en zo verder. Eilish krijgt geen lucht, de lezer evenmin.
Maar: beklemming an sich is nog niet interessant. Sterker nog, gaandeweg begonLied van de profeetme stierlijk te vervelen. Waarom?
Dit komt, denk ik, doordat 'het kwaad' in deze verhaalwereld van een voorspelbare verschrikkelijkheid is, ongenuanceerd en ongespecificeerd. De 'National Alliance Party' die Lynch Ierland over laat nemen is een lege huls, zonder gezicht of karakter, alsof hij het onsmakelijk vond om erover na te denken. Dat er een nationalistische ideologie heerst, merk je alleen doordat er een keer op een bruiloft een volkslied wordt gezongen en door een plaatje van een Ierse harp boven een krantenbericht over 'landverraders'. Verder is dit een inwisselbare dictatuur. Een verplaatst Syrië of Eritrea of Rusland, maar dan de meest eendimensionale versie daarvan, zoals we het door krantenkoppen denken te kennen. Geen aanloop, geen subtiliteiten. Er is een noodtoestand uitgeroepen, 'dus' de staat mag alles. Mensen worden lukraak gearresteerd, gemarteld, vermoord. De dreiging in Lynch' dystopische Ierland ontbeert daarmee creativiteit en psychologische diepgang. Wie hier ook de premier is, hij heeft niet de sluwe intelligentie van een Viktor Orbán of het entertainend vermogen van een Donald Trump.
'Ik wil geen onheilsprofeet zijn', zei Lynch in een interview met deNRC, 'maar het zou me verbazen als wat in mijn roman gebeurt - het afglijden naar totalitarisme en burgeroorlog - niet in de komende tien of twintig jaar in minstens één westers land gebeurt. Een roman als deze kun je niet werkelijk speculatief noemen, als wat in het boek gebeurt zich op dit moment al voltrekt op een andere plek op de wereld. Sinds ik met dit boek begon is "Oekraïne" gebeurd, is "Gaza" gebeurd. Mijn boek is gesitueerd in het Westen, in Ierland, in een land waar we zoiets niet voor mogelijk houden, maar ik hoop dat tijdens het lezen het besef indaalt dat dat misschien anders zit. En dan maakt dit boek radicale empathie mogelijk.'
Lots to unpack here, zouden Engelstaligen zeggen. Laat ik me beperken tot twee opmerkingen. Ten eerste het idee dat je 'Oekraïne' of 'Gaza' naar een westers land moet transporteren om empathie op te wekken. Dat is aantoonbaar onjuist: in het Westen wordt al enorm meegeleefd met leed op andere plekken, mede dankzij verhalen die de situatie dáár laten zien, of die nu door fictie-auteurs of door journalisten worden geschreven. Alleen kunnen allerlei politieke en persoonlijke belangen zowel medeleven als het daarnaar handelen in de weg staan, zoals ook het leed van je buurman je niet altijd even goed uitkomt. Ten tweede het idee dat 'wij' in het Westen niet zouden geloven dat onze landen kunnen afglijden in een (burger)oorlog. Sinds de machtsmanoeuvres van Poetin zullen steeds minder Europeanen hardnekkig volharden in dat vermeende ongeloof. Als Paul Lynch Deens of Zwitsers was kon je je nog wat voorstellen bij deze uitspraak, maar als Ier kun je moeilijk met droge ogen beweren dat de bevolking van jouw land geen rekening houdt met de mogelijkheid dat er opnieuw een gewelddadig conflict zal oplaaien.
De nadruk inLied van de profeetligt expliciet op het universele, datgene wat iedereen overal zou moeten herkennen: een moeder die vecht voor haar gezin. De titel hint al naar het algemene karakter van deze vertelling, en in een gedachtestroom over 'de profeten' geeft Eilish ook een titeluitleg: 'de profeet zingt niet over het einde van de wereld maar over wat is gedaan en wat zal worden gedaan en wat sommigen is aangedaan en anderen niet, dat de wereld telkens weer opnieuw eindigt op de ene plek maar niet op de andere'. Welke plek, dat maakt dus niet uit. We hebben het allemaal al eens gezien, en we zullen het blijven zien, alleen de namen en gezichten veranderen.
Waarom nog een dystopisch verhaal schrijven, als er, zoals ook een van de motto's vanLied van de profeetaangeeft, en Eilish' vader herhaalt, 'niets nieuws onder de zon' is? Omdat, zou ik willen aanvoeren, juist verzinsels de werkelijkheid in een feller licht kunnen zetten. Dat is precies wat het dystopische genre al sinds zijn ontstaan - in Rusland, ruim een eeuw geleden - relevant maakt. Het doortrekken van huidige ontwikkelingen naar hun uiterste consequenties verleent schrijvers een enorme vrijheid om nieuwe narigheid neer te zetten. In die inventiviteit zit de lol van het maken en van het lezen van dystopische romans, en hun potentiële politieke kracht.
Een sprekend voorbeeld is Margaret AtwoodsThe Handmaid's Tale(uit 1985, vertaald door Gerrit de Blaauw alsHet verhaal van de dienstmaagd).Voor dat inmiddels klassieke werk ging Atwood uit van de vraag hoe een totalitair Amerika eruit zou zien. Haar antwoord was 'Gilead', waar een conservatief christelijk regime vrouwen ten dienste stelt aan mannen, als echtgenotes, huishoudsters en broedmachines. Net als Lynch beweerde Atwood dat ze zich helemaal had gebaseerd op wat in de echte wereld al gebeurt, zij het op een andere plek of in een andere tijd. Maar Atwood creëerde wel degelijk een samenhangende níeuwe wereld, met eigen kostuums en naargeestige begroetingen('under his eye', 'blessed be the fruit').Haar vondsten, verdraaiingen en uitvergrotingen vormden en vormen dankbare middelen voor protesten tegen vrouwenonderdrukking: alleen al het beeld van een vrouw in rode jurk met witte kap roept onmiddellijk Atwoods horrorscenario op.
Een openingsscène: het houten bootje ligt klaar. Het is een zonnige, kalme dag. De zee kabbelt zachtjes tegen de steiger. Mr Lloyd, een Engelse kunstenaar, schuift een kistje met schildermaterialen in de armen van schipper Micheál. Zelf durft hij niet goed in te stappen, als hij zich eindelijk van het trapje laat vallen, kantelt de boot en spat het water over hem heen. Hier heeft hij veel geld voor betaald, om op deze 'authentieke' wijze - met roeiers - naar het kleine Ierse eiland te worden gebracht. Het voelt als het einde van de wereld voor hem, de rand van Europa, één slag verder en je valt eraf. Hij kan eigenlijk helemaal niet tegen de zee, tijdens de overtocht verliest hij zijn complete maaginhoud, maar je moet er wat voor overhebben als je ongerepte natuurlijke schoonheid wil vastleggen.
The Colonyvan Audrey Magee (vooralsnog niet vertaald naar het Nederlands) stond in 2022 op de longlist van de Booker en haalde de shortlist van de Orwell Prize for Political Fiction. Anders dan bij Lynch is het speciﬁek Ierse bij Magee alomtegenwoordig. We zijn op een onbenoemd klein Iers eiland, een grote rots omringd door water, met woeste kliﬀen, witgekalkte huisjes en minder dan honderd inwoners. Het is 1979, op het vasteland in Noord-Ierland wordt aanslag na aanslag gepleegd, zowel door de katholieke, republikeins-Ierse als door de protestantse, pro-Britse paramilitairen, maar die onrust bereikt het kleine eiland slechts via de radio. De eilandbewoners hebben hun handen voornamelijk vol aan het ontvangen van twee veeleisende toeristen: naast de Engelse schilder ook nog een Franse linguïst. Zowel Mr Lloyd als monsieur Masson hebben zo hun eigen beeld van wat Ierland moet zijn. Lloyd zoekt naar een pure wildheid in de natuur en in de bewoners, en waar hij die niet cadeau krijgt forceert en ensceneert hij 'm, grotendeels buiten het medeweten van de eilanders. Masson zegt dat hij komt om de taal te beschermen, maar als beschermheer verwacht hij ook dat de eilanders ophouden Engels door hun Iers te mengen - hij zou het eiland het liefst bevriezen in het verleden.
Bij Magee krijg je alle lucht, zowel qua paginaopmaak (veel dialogen) als qua humor.('You'll be grand, Mr Lloyd',stelt schipper Micheál hem gerust bij aanvang van de door hem geëiste boottocht, wetende dat hij kletsnat en kotsmisselijk zal worden.) Als totaalplaatje is het verhaal dat ze vertelt echter van een vergelijkbare gruwelijkheid als dat van Lynch - ik heb het aantal doden niet geteld in de beschrijvingen van de terroristische aanslagen waarmee ze haar eilandverhaal afwisselt, maar het zullen er niet minder zijn dan inLied van de profeet. Zoals Lynch met zijn titel stuurt naar een uitleg van zijn boek als waarschuwing, laat Magee er met de hare weinig twijfel over bestaan dat Ierland niet alleen als een voormalige maar ook een huidige kolonie kan worden gezien. Dat geldt zolang Noord-Ierland ervan is afgegrensd, en zolang Engels de voertaal is. In het dorp op het kleine eiland zijn nog de ruïnes te zien van een protestantse school, opgezet door de Engelsen tijdens de negentiende-eeuwse hongersnood. Ging je daarheen, dan kreeg je soep, ging je naar de katholieke dan kreeg je niets te eten. Via het boek dat de Franse linguïst aan het schrijven is, leert Magee de lezer over de Engelse taalpolitiek, die het Iers degradeerde tot een tweederangs taal, nutteloos als je hogerop wilde komen.
The Colonyis geen perfecte roman - bij politieke ﬁctie is het bijna onmogelijk om te voorkomen dat personages af en toe buikspreekpoppen worden voor een standpunt - maar wel het boek dat je nodig hebt om te kunnen begrijpen hoe in Ierland een extremistische nationalistische regering aan de macht zou kunnen komen. Het is ook een boek dat het de lezer ongemakkelijk maakt, veel ongemakkelijker, uiteindelijk, dan Lynch' naargeestige toekomstbeeld. Lynch toont ons het geweld, de sporen van marteling op een lichaam, Magee toont ons het geweld én de oorsprong ervan. Ze confronteert ons met het mooiste en het lelijkste dat een regionale of nationale identiteit de drager ervan te bieden heeft: het houvast en de gevangenschap. Ze toont onze verwoestende neiging om anderen te laten voldoen aan het romantische beeld dat we van hen hebben, en ze stelt de vraag hoe ver we meegaan in het beeld van de ander om onze ambities waar te maken.
Via de vijftienjarige James (of, in het Iers: Séamus), die alleen nog maar Engels wil spreken en wil leren schilderen zoals Mr Lloyd, in de hoop het benauwende eilandleven achter zich te kunnen laten. Via Mr Lloyd, die rooft wat hij kan aan beelden en ideeën, opdat ze hem in Londen maar weer origineel en oorspronkelijk zullen vinden. En via monsieur Masson, die een Algerijnse moeder blijkt te hebben die hem, buiten het zicht van zijn Franse vader om, vergeefs probeerde een liefde voor het Arabisch bij te brengen. In plaats daarvan stortte Masson zich op het Iers, maar de herinneringen aan zijn moeder blijven zich opdringen: hoe zijn vader haar dwong om zich te kleden en te gedragen als een Française, met korte rokken, Franse kranten, en een konijn in de oven. Op verraderlijk terloopse wijze laat Magee je de vernedering voelen, en waar vernedering toe kan leiden. Dat is de werkelijke nachtmerrie.