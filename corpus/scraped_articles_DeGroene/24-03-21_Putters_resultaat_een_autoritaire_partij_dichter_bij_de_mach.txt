Putters' resultaat: een autoritaire partij dichter bij de macht In het nieuws

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
21 maart 2024
Bestaat de PVV eigenlijk wel? Het is al vaak geconstateerd: de Partij voor de Vrijheid is een eenmansbeweging. G. Wilders, geboren te Venlo op 6 september 1963, woonplaats vanwege veiligheidsredenen onbekend, is het enige lid. PVV-kenner Koen Vossen laat in dit nummer (pagina 36) zien wat dat betekent: de selectie van PVV-Kamerleden is het persoonlijke werk van Wilders en van Wilders alleen (dat geldt ook voor hun ontslag). Koersbepaling, kabinetsdeelname en het beëindigen daarvan, alles wordt bepaald door een en dezelfde man die weinig opheeft met inspraak en tegenspraak. 'Voor een groot deel ben ik de PVV', heeft Wilders ooit gezegd. Het volledig samenvallen van leider en beweging is historisch gezien een van de voornaamste kenmerken van autoritarisme.
Het heeft ook wat karikaturaals, een voorzitter die niemand heeft om voor te zitten, maar nu er een kabinet wordt gevormd met de uiterst rechtse PVV als grootste partij, is er weinig om grappen over te maken. De anti-rechtsstatelijke plooien lijken te zijn gladgestreken door informateur Kim Putters. In zijn eindverslag staat dat een toekomstig kabinet moet aansluiten bij de 'grondslagen van de democratische rechtsstaat'.
Uit niets in Putters' verslag blijkt dat de autoritaire structuur van de PVV zelf een onderwerp van zorg is geweest. Dat zou het wel moeten zijn, om meerdere redenen. De eerste is principieel: in hoeverre is iemand die interne democratie welbewust afwijst geschikt om een sleutelrol te vervullen in de democratische machtsuitvoering? Autoritarisme is niet een standpunt dat even 'in de ijskast' kan, maar een karaktertrek die democratisch ingestelden zou moeten afschrikken.
Dat Wilders geen premier wordt van het beoogde kabinet lost hier niets op. Wilders zal weinig last ondervinden van het feit dat de door hem aangedragen bestuurders 'extraparlementair' zijn. Het is gebleken dat iedereen die voor de PVV uitkomt dat mag doen zolang Wilders het persoonlijk blijft goedkeuren. De eventuele ministers gerekruteerd via Wilders zullen aan zijn touwtjes hangen. De hele constructie van scheiding tussen kabinet en lijsttrekkerschap is daarbij al bij voorbaat een schijnvertoning.
De tweede reden om de eenmansstructuur van de PVV ernstiger te nemen heeft te maken met de stabiliteit van de regering. Het verleden heeft geleerd dat de PVV zich terugtrekt als dat Wilders zo uitkomt. Dat betekent dat het functioneren van het zorgvuldig uitgedachte 'programkabinet' afhangt van de grillen van één individu. Dit lijkt moeilijk te verenigen met de noodzaak van 'consistent en betrouwbaar beleid' die Putters in zijn eindverslag benadrukt.Nu al bewandelt Wilders een parallel spoor waarbij hij boze kanttekeningen plaatst bij wat er aan de formatietafel wordt besproken.
Misschien is het allemaal strategie, en rekenen in ieder geval de VVD en NSC erop dat Wilders binnen afzienbare tijd de stekker eruit trekt en zich daarmee onbetrouwbaar toont. Het voorgestelde 'programkabinet' kan dan wellicht doorregeren, met steun van anderen. Maar als dit soort twee stappen vooruitdenken de inzet van de kabinetsformatie is, heeft dat weinig te maken met wat Putters zegt te willen: een stevig kabinet, met onderlinge verbintenis, dat zich richt op de grondige aanpak van een aantal maatschappelijk ontwrichtende problemen waar Nederland mee worstelt.
Dat de PVV geen leden heeft, betekent overigens niet dat Wilders geen vrienden heeft. Ook deze zijn persoonlijk uitgekozen, zoals Marine Le Pen die Wilders' electorale succes als een gunstig voorteken ziet. Dit voorjaar spreekt Wilders in Boedapest op een internationale conferentie waar het radicaal-rechtse gedachtegoed wordt beleden. Gastheer Viktor Orbán en de andere aanwezigen zien daar een bondgenoot in de strijd tegen de liberale democratie, hard op weg om steeds machtiger te worden, met behulp van meebewegende middenpartijen.
Putters leverde zijn verslag af met een blije glimlach die moeilijk te rijmen is met het bereikte resultaat: een autoritaire eenmanspartij met onfrisse buitenlandse vrienden en een geschiedenis van rechtsstatelijke minachting is een stap dichter bij de macht gebracht.
De PVV heeft geen leden en onfrisse vrienden