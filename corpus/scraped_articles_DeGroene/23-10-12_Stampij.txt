Stampij

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
12 oktober 2023
FILM Anatomy of a Fall
De Franse regisseur Justine Triet werd eerder dit jaar na Jane Campion en Julia Ducournau slechts de derde vrouw die op het filmfestival van Cannes de Gouden Palm won. Haar film,Anatomy of a Fall,is een mix van rechtbankdrama enpolice procedural.We weten hoe deze genres werken; we verwachten dat ze ons op bepaalde manieren aanspreken. Toch ligt de kern hier dieper, in iets basaal menselijks, en dat is de tragedie van de grote, romantische liefde die onverbiddelijk erodeert vanwege blootstelling aan het element tijd.
De fabuleuze Sandra Hüller, zij met de dode ogen en de spottende lach, speelt de rol van Sandra, een succesvolle literaire schrijver die in de Franse Alpen woont samen met haar man Samuel (Samuel Theis) en halfblinde zoon van een jaar of tien, Daniel (Milo Machado Graner). Samuel is docent, maar wil schrijver zijn. Dat lukt niet, wat tot wrijving met Sandra leidt. Ook kampt het echtpaar met het trauma van een ongeluk waarin Daniel gedeeltelijk zijn zicht verloor.
Het verhaal begint schokkend met de dood van Samuel. Aan het werk op zolder gebeurt er iets waardoor hij zich te pletter valt op de besneeuwde patio. Wat deed Sandra op dat moment? Is er sprake van moord?
Het mysterie alleen al, in de stijl van genreklassiekers zoals Otto PremingersAnatomy of a Murder(1959) of pak 'm beet een topaflevering vanLaw and Order,zorgt voor spanning en het plezier van het kijken. Maar waar het genre stopt gaat Triet verder. Via innovatieve verteltechnieken zoals audio-opnamen die Samuel maakte van zijn leven met Sandra - alles om materiaal te vinden voor een boek - onthullen zowel de officier van justitie en Sandra's advocaat als regisseur Triet het verdriet, de woede en de machteloosheid in het huwelijk. Ooit waren ze gek op elkaar. Maar toen kwam 'het leven'. Geldproblemen. Gefrustreerde ambities. Zorgen voor dat kind. Jaloezie. Schuldgevoelens. Dan luidt de mooiste vraag: wie biedt het beste weerstand, Samuel met zijn onzekere, manipulatieve spelletjes om de blaam voor alle ellende op Sandra te plaatsen, of Sandra met haar nuchtere houding ('O, het was puur seks, met die vrouw, en het was maar één keer, althans, er waren niet nog meer mensen met wie ik ontrouw was, dus waar hebben we het over'?)
Ze weet het echt niet. En dát maakt haar zo sterk, als echtgenoot, als personage. Ze kan er met haar hoofd niet bij dat Samuel zo'n stampij maakt over haar succes en over dat 'ene' slippertje. Alsof ze moe wordt van zijn domheid. Kan Samuel dan niet inzien dat ze sámen zijn, dat ze toch echt van elkaar houden? Misschien luidt de conclusie dat vrouwen véél slimmer zijn dan mannen, een vermoeden dat ik al langere tijd heb en dat, vrees ik, waarheid wordt inAnatomy of a Fall.
Gawie Keyser
Te zien vanaf 12 oktober
Paradiso Entertainment | Anatomy of a Fall van regisseur Justine Triet