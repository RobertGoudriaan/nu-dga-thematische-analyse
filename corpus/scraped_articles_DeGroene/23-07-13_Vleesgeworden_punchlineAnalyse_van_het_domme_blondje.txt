Vleesgeworden punchline Analyse van het domme blondje

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
13 juli 2023
Het domme blondje is een creatie. Als Frankensteins monster wordt ze in elkaar gezet met protheses en waterstofperoxide. Maar waarom keren we ons tegen haar als blijkt dat ze zichzélf creëerde?
Ze heeft haar lichtblondekrullen slordig opgestoken. Ze draagt een net te klein hemdje, net te strakke jeans, hoge hakken. Het domme blondje vraagt niet veel, ze is meegaand. Ze heeft geen mening, geen gedachte in haar hoofd. Ze is eerlijk en gul - ze is simpelweg niet slim genoeg om dat niet te zijn. Ze houdt van seks, ze danst tot het licht wordt. In de jaren negentig zag het domme blondje eruit als Pamela Anderson, haar gebruinde benen in een hoog opgesneden badpak inBaywatch. Een decennium later werd ze vertegenwoordigd door Paris Hilton, erfgename ensocialite. Ze kwam voorbij in schuine moppen en pikante strips, dook op in deFlodder-films van Dick Maas, in de gedaante van Tatjana Simic.Blondes,weten we,have more fun. Want het domme blondje kent geen worstelingen, geen strubbelingen, geen problemen. Ze fladdert door het leven, ze ziet wel waar ze landt. Het domme blondje is geruststellend, zoals stereotypen dat nu eenmaal zijn.
Als Amerikaanse veteranen na de Tweede Wereldoorlog huiswaarts keren ziet de wereld er plotseling heel anders uit. De vrouwen houden de samenleving draaiende, en hebben daar nog plezier in ook. Wat, vraagt de man zich in naoorlogs Amerika af, is eigenlijk zijn nut? Wat het startpunt had kunnen zijn voor vrouwenemancipatie luidt het tegenovergestelde in: een terugkeer naar traditionele waarden. In de daaropvolgende jaren lokken nieuwerwetse producten zoals stofzuigers en koelkasten vrouwen terug naar huis. Hollywood, waar in de jaren dertig en veertig vernieuwende films werden geproduceerd, beleeft zijn meest conservatieve periode sinds de opkomst van cinema. En dan is daar, in de vroege jaren vijftig, de vrouw die eigenhandig de patriarchale orde herstelt: Marilyn Monroe. Haar glimlach behaagt, haar ogen glinsteren, haar rondingen troosten. Ze iseasy,schrijft Norman Mailer in zijn biografie van haar. Ze ishappy. Althans, dat is wat de Amerikaanse man in haar glimlach leest. Ze is 'prachtig, vergevend, grappig, meegaand, zachtaardig'. Ze is, schrijft Jacqueline Rose,'America's dream of itself come true'.
Het domme blondje is geruststellend - maar wie stelt ze gerust? En waar hebben we het eigenlijk over als we het hebben over een 'dom blondje'? We hebben het niet over mannen, of over vrouwen van middelbare leeftijd. We zeggen 'blond' maar we bedoelen seksueel. We zeggen 'dom' zodat we ons niet schuldig hoeven te voelen als we haar reduceren tot lustobject. Ze is toch niet slim genoeg om het te snappen. Vraag: wat is het verschil tussen een dom blondje en een Ferrari? Antwoord: een Ferrari leen je niet uit aan je buurman. Het domme blondje staat in dienst van de man, ze is een wegwerpvrouw.
Pamela Anderson,in 1967 geboren in het Canadese stadje Ladysmith, groeit op in armoede. Aan het hoofd van het gezin staat een onvoorspelbare en gewelddadige vader. Door het sleutelgat van de badkamer ziet ze haar moeder huilen. Ze fatsoeneert haar haar, haar uitgelopen mascara.'You are more powerful',leert Pamela van haar moeder,'if you are pretty.'In natuurlijke schoonheid gelooft haar moeder niet, je moet er hard voor werken. Pamela doet haar moeder na. Ze bekijkt zichzelf in de spiegel zoals zij, probeert haar bleekroze lippenstift uit.
Als achterkleinkind van hotelmagnaat Conrad Hilton groeit Paris Hilton, in 1981 geboren in New York City, op in een geprivilegieerde wereld. Als kind krijgt ze manieren aangeleerd: welke vork je dient te gebruiken bij welk gerecht, hoe je je voeten moet plaatsen als je op de rode loper poseert voor foto's.'We had a certain place in society',schrijft ze in haar memoires,'which came with certain expectations.'
Een camera pikt Pamela Anderson uit het publiek tijdens een sportwedstrijd. Voor ze het weet hangtPlayboyaan de telefoon en vertrekt ze met een enkeltje naar LA. Daar laat ze haar borsten vergroten - een vergissing, zo oordeelt ze later - en wordt haar onhandig gebleekte haar geblondeerd door professionals.
Paris Hilton bruint haar huid, maakt haar bruine ogen blauw met lenzen. Ze meet zichzelf een babystem aan en draagt een glimlach als een masker. Ze blondeert haar haar.
Het domme blondjeis een creatie, ze is fictie. Ze is in elkaar gezet als Frankensteins monster, met protheses en waterstofperoxide. De regels van het vrouw-zijn verheft ze tot kunst. Maar wie is hier Frankenstein?
'It took me years to understand that I'm a performance artist, and my body is a medium',schrijft Paris Hilton inParis: The Memoir(2023). Ze speelde een personage:'the dumb blonde with a sweet but sassy edge'.Als tiener krijgt het domme blondje haar binnen in clubs waar ze te jong voor is, later gebruikt ze het in realityshowThe Simple Life,waarin ze optreedt als een versie van zichzelf.'People loved her',schrijft Hilton.'Or they loved to hate her, which was just as marketable.'Maar wat gaat er schuil achter dat masker, achter de verveeldesmirken lege ogen? Ze wilde het niet weten, schrijft Hilton. Ze was bang voor wat ze achter het masker vond.
'Maybe I can say that my life was an art project',zegt Pamela Anderson eerder dit jaar tegen tijdschriftInterview.'I was a performance artist.'Hoe kon ze verwachten dat mensen verder keken dan het beeld dat ze van zichzelf had geschetst? In haar memoires,Love, Pamela(2023) schrijft ze:'No matter how I tried, the image was bigger than me and always won. My life took off without me.'TegenInterviewzegt ze dat ze een personage schiep -'and it fed the monster'.
Als het domme blondje zichzélf dat label opplakt - is ze dan nog wel dom? Is ze dan nog wel geruststellend?
In haar boek On Blondes(2003) schrijft Joanna Pitman over mademoiselle Rosalie Duthé, het eerste 'officieel vastgelegde' domme blondje uit de geschiedenis. In achttiende-eeuws Parijs was Duthé een beroemde courtisane. Ze was niet alleen beeldschoon, maar ook opvallend zwijgzaam. In gesprekken liet ze zulke lange stiltes vallen dat haar klanten zich afvroegen of ze überhaupt kon praten. Duthé werd geschilderd en getekend: naakt en ontspannen, gestoken in de mooiste kleding, omringd door rozen, het haar hoog opgetast. Haar schoonheid werd gevierd maar haar domheid werd bespot. In juni 1775 toogde Duthé naar het Théâtre de l'Ambigu voor een opvoering van de eenakterLes curiosités de la foire,samen met andere prominente courtisanes. Volgens Pitman viel ze bijna flauw van gêne toen ze op het podium een groteske versie terugzag van zichzelf.
'I love Paris',kreunzingt een vrouwenstem,'when it sizzles.'In 2005 treedt Paris Hilton op in een commercial voor een hamburgermerk. Gekleed in een badpak zeept ze een Bentley in, flirtend met de camera en bijtend op haar onderlip. Precies dat beeld - de vrouw, het sop, de auto - kopieert popster Pink een jaar later voor de hoes van haar nieuwste singleStupid Girls.'Baby,
if I act like that',zingt ze in het refrein,'Flipping my blond hair back/ Push up my bra like that.'In de bijbehorende videoclip is het Pink zelf die de meisjes uit de titel speelt: ze bruint haar huid tot die oranje lijkt, geeft over om niet aan te komen, gebruikt haar borsten om aandacht te trekken. Ze trekt er gekke bekken bij, laat er geen misverstand over bestaan dat het hier om satire gaat. Waar zijn de meisjes met ambitie? zingt ze. Waar zijn deoutcasts? 'I don't wanna be a stupid girl.'
Het domme blondje schikt zich naar de mannelijke blik, voegt zich naar patriarchale normen. Maar als we ons tegen die normen verzetten, zoals Pink denkt te doen, richten we onze pijlen niet op het seksisme dat het domme blondje vertegenwoordigt, maar op het domme blondje zelf. In haar boek schrijft Paris Hilton over de keren dat ze met venijn werd afgebrand: door Pink, inSouth Park,door komiek Sarah Silverman. Ze was, net als Pamela Anderson, de vleesgeworden domme-blondjes-grap. Model Anna Nicole Smith werd uitgelachen, net als popster Britney Spears.Marilyn Monroe zat, net als Rosalie Duthé, in het publiek terwijl ze op het podium eenpunchlinewas. Kirrend en spinnend zette Jayne Mansfield een uitvergrote versie van Monroe neer, in Broadway-hitWill Success Spoil Rock Hunter?Als het domme blondje ons niet geruststelt, dan branden we haar af. We zien dat ze met haar uiterlijk bezig is en noemen haar ijdel. We zien dat ze aan haar uiterlijk verdient en noemen haar oppervlakkig. We zien dat ze haar seksualiteit uitbuit en noemen haarstupid- of anders gewoon een hoer. Vinden we haar dom? Volgens mij zijn we bang dat ze ons te slim af is.
De tijd is gekomenom het domme blondje te ontmantelen. Pamela Anderson en Paris Hilton doen dat niet alleen in hun memoires maar ook in twee recente documentaires:Pamela: A Love Story(Ryan White, 2023) enThis Is Paris(Alexandra Dean, 2020). Het beeld dat ze daarin van zichzelf schetsen is complexer, kwetsbaarder en eerlijker dan het beeld dat we van ze kennen. Anderson vertelt over de boeken die ze leest en de goede doelen die ze steunt; Hilton deelt haar trauma's en adhd-diagnose. Beiden compliceren hun imago als sekssymbool door te vertellen over hoe zij zelf seks beleven. Ze komen achter de façade van het domme blondje vandaan - en daarin zijn ze niet de enigen.
Anna Nicole Smith, ooit de ultieme seksbom van de jaren negentig, zou eindigen als een groteske karikatuur van Marilyn Monroe, inclusief de tragische dood. Nu wordt ze gerehabiliteerd in een Netflix-documentaire,Anna Nicole Smith: You Don't Know Me(2023). Een duistere kant van het leven van Britney Spears, die meer dan tien jaar lang onder curatele van haar vader stond, wordt onderzocht in de documentairesFraming Britney SpearsenBritney vs Spears(beide 2021). Dat Marilyn Monroe helemaal nieteasyenhappywas, maar in plaats daarvan een betreurenswaardig slachtoffer, wordt door Andrew Dominik betoogd in zijn speelfilmBlonde(2022). In al deze films mag het domme blondje haar masker afzetten en laten zien dat ze een mens is. Maar soms lijkt het of we menselijkheid verwarren met slachtofferschap, of we het ene beeld inruilen voor het andere. Liever dan de vrouw die haar eigen seksualiteit exploiteert zien we de passieve speelbal die wordt geëxploiteerd door anderen.
Twintig jaar geleden,schrijft Peter Conrad inThe Guardian,was Paris Hilton de'stiletto-heeled'belichaming van de tijdgeest. Nu schrijft ze haar memoires, want dat is wat achterhaalde celebrities doen. Haar boek is leeg, schrijft Conrad, en Hilton is verwend. In zijn recensie vanParis: The Memoirsomt hij alles op wat we al van Hilton wisten: dat ze altijd een chihuahua bij zich had die Diamond Baby heette; dat ze belang hecht aan haar uiterlijk; dat haar ex opnamen van hun vrijpartij op de markt bracht. Hoezeer Hilton ook haar best doet om haar lezers voorbij haar imago te laten kijken, iemand als Conrad ziet toch wel wat hij wil zien: een opportunistische narcist. Of hij gelijk heeft, is het punt niet. Hilton speelt altijd de rol die haar het meeste oplevert: ooit was dat de rol van leeghoofd en nu is dat die vangirlboss. Ja, dat is opportunistisch - maar leg eens uit wat daar mis mee is. Wat je ook van Hilton vindt, wat je ook op haar hebt aan te merken, haar unieke perspectief maakt haar boek sowieso interessant. Hilton, schrijft Conrad, staat symbool voor een cultuur waarin het zelf alleen bestaat als het wordt vastgelegd met een selfie. Maar zelf schrijft Hilton dat de opkomst van de selfiecultuur niets met ijdelheid te maken heeft;'it's about women taking back control of our images - and our self-images'.
'When I was little',zegt Pamela Anderson inInterview, 'I wanted to be a nun or a showgirl. Why can't we be both?'Later in het gesprek komt ze er nog eens op terug:'Why can't we be sexy and smart?'Het is niet alleen seksistisch om vrouwen te reduceren tot symbolen - dom blondje, slachtoffer,rich bitch,slet - het is vooral ook verschrikkelijk oninteressant. Wat de memoires van Pamela Anderson en Paris Hilton zo goed maakt, net als de documentaires over hun levens, is dat ze nuanceren. In zijn recensie van Hiltons boek focust Peter Conrad op bijzinnen en details, zoals haar wat nietszeggende opmerkingen over spiritualiteit.
Mij bleven heel andere dingen bij, zoals het feit dat ze haar leven lang over hekken en uit ramen klom, als de tomboy die ze eigenlijk is. Als meisje klautert ze zich een weg naar het New Yorkse nachtleven, als volwassene ontloopt ze zo de paparazzi. Als tiener weet ze keer op keer uit het gruwelijke heropvoedingskamp te ontsnappen waar ze door haar ouders is ondergebracht - al wordt ze ook steeds weer teruggevonden. Wat Conrad over Hiltons 'sekstape' heeft onthouden is dat haar 'clitoris clickbait werd', maar mij blijft iets anders bij, namelijk haar complexe relatie tot seks. Dat ze zich identificeert als aseksueel, merkt ze terloops op, om te vervolgen met een relativerend:'I know, right?'Ze werd graag gezien als sekssymbool, schrijft ze, 'want symbool betekent letterlijk icoon'. Maar sinds haar sekstape op de markt kwam, wordt ze in plaats daarvan 'hoer' genoemd.
Er is een verschil tussende recente films over Anna Nicole Smith, Britney Spears en Marilyn Monroe enerzijds en de films en boeken over Pamela Anderson en Paris Hilton anderzijds. Van Smith, Spears en Monroe krijgen we weliswaar een andere kant te zien, maar ze worden nog steeds bekekenvan buitenaf,terwijl Anderson en Hilton inzicht gevenvan binnenuit. Ze compliceren onze ideeën - over wie zij zijn, over hoe wij denken, over vrouwen en stereotypen in het algemeen.
Over Britney Spears - de sensatie die ze was, het hopeloze geval dat ze werd, de tragedie van het curatorschap en de happy ending die volgde - is inmiddels eindeloos gerapporteerd en geschreven. Maar geen van de documentaires die ik zag, en geen van de stukken die ik las, raakte me zozeer als de reeks die muziekpodcastSwitched on Popvorig jaar aan haar wijdde. In vier afleveringen focusten de muziekkenners Nate Sloan en Charlie Harding niet op Spears' privé-leven maar op haar muziek: de manier waarop ze zingt, de producers met wie ze werkte, de liedjes die ze koos. Juist door stil te staan bij de controle die ze over haar muziek had, maken ze voelbaar hoe ze haar greep verloor. Haar specifieke manier van zingen, de klank van haar stem, wat haar zo eigen maakte; het verdween allemaal steeds meer naar de achtergrond, werd weggemoffeld achter autotune. Wil je de echte Britney Spears horen, vertrouwen Sloan en Harding hun luisteraars toe, dan moet je op haar Instagram-profiel kijken. Daar zingt ze vrijuit, met haar karakteristieke babystem, zonder bemoeienis van anderen. Klinkt ze mooi? Daar gaat het niet om. Ze klinkt als zichzelf.
Love, PamelaenParis: The Memoirverschenen bij Harper Collins.Pamela: A Love Storyis nu te zien op Netflix enThis Is Parisis te vinden op Paris' eigen YouTube-kanaal
Kippa / ANP | Links: Pamela Anderson, 1992;