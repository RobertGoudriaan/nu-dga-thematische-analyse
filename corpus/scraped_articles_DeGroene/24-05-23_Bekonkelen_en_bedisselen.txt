Bekonkelen en bedisselen

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
23 mei 2024
InLong Islandvoert de Ierse schrijver Colm Tóibín verliefden met onberekenbaar gedrag op. Met op de achtergrond de ingewikkelde relatie tussen Ierland en Amerika.
Familie is vaak het allerergste.Het is een cruciale zin in Colm Tóibíns romanLong Island,een vervolg opBrooklyn(2009). Dat immigratieverhaal, succesvol verfilmd, volgt de jonge Ierse vrouw Eilis Lacey die begin jaren vijftig vanuit Ierland naar Brooklyn vertrekt, daar moeizaam een bestaan als beginnend boekhouder opbouwt en trouwt met een Amerikaans-Italiaanse loodgieter. De Italiaanse familie waarin de jonge Ierse terechtkomt is een familieclan die alles regelt en ritselt vanuit maternalistische macht. In het begin vanLong Island- spelend tijdens het Watergate-schandaal rond 1973 - blijkt dat Eilis bekneld is geraakt binnen die Italiaanse schoonfamilie. De openingszin 'Die Ier is weer geweest', uitgesproken door schoonmoeder Francesca Fiorello, 'met een suggestief lachje', heeft catastrofale gevolgen voor het huwelijk van Eilis, want die Ier overviel haar met een onheilstijding. De schoonmoeder, beschermer van haar zoon die tijdens zijn loodgieterswerk ook ander vruchtbaar werk heeft verricht, hecht en hangt aan 'familie'. Daarom heeft ze iets bekonkeld, bedisseld, bekokstoofd én besloten om zo de fout van haar zoon op te vangen. Familieoverleg is er wel geweest, maar Eilis bleef daarbuiten. Hoe kan ze voor zichzelf opkomen? Ze neemt afstand van alle Fiorello's en ontvlucht op die manier wat haar man heeft aangericht.

'Een man erbij is het laatste wat ik nodig heb', verzucht ze in de romanopening. Het zijn woorden die haar zullen achtervolgen.
Net als inBrooklynvertrekt ze naar Ierland. Twintig jaar daarvoor woonde ze de begrafenis van haar zus bij en had toen een korte affaire met stadgenoot Jim Farrell. InLong Islandkeert ze terug naar haar geboortestreek (Enniscorthy) om de tachtigste verjaardag van haar moeder te vieren. Haar zeer Amerikaanse kinderen, de tieners Larry en Rosetta, reizen haar na. Colm Tóibín vertelt de Ierse belevenissen vanuit drie personages: snackbareigenaar Nancy, café-eigenaar Jim Farrell en Eilis. Haar terugkeer naar Ierland is tegelijkertijd een inbraak in de verhouding die Nancy en Jim sinds een jaar hebben. Het lijkt erop dat Eilis en Jim de twintig jaar geleden abrupt afgebroken zomerliefde voortzetten. Alle drie menen abusievelijk dat alles geheim blijft in het stadje.
De regelmatige afwisseling van het vertelperspectief zorgt ervoor dat de lezer soms beter op de hoogte is van de onderlinge, verschuivende verhoudingen dan de betrokkenen. Soms lijkt het verhaal een parallelvertelling. Twee voorbeelden: Eilis' moeder in Ierland blijkt van alles op de hoogte te zijn, net als Eilis' schoonmoeder op Long Island. In Amerika is Eilis' zwager Frank een financiële steun voor Eilis, in Ierland is dat haar broer Jack. Maar geld is geen oplossing in de liefde.
Waar de hernieuwde, stiekeme affaire van Eilis en Jim op uitloopt en wat Nancy uitspookt als zij bij toeval ontdekt dat haar verhouding met Jim daardoor wordt ondermijnd - met alle gezichtsverlies van dien - is niet iets wat hier aan de orde hoeft te komen. En ook niet wat het Long Island-thuisfront van zich laat horen (brieven, foto's) om Eilis verder in het nauw te drijven, laat staan de rol die Eilis' kinderen spelen of het open einde (het begin van een derde romandeel?). Interessanter is wat het verspringende vertelperspectief laat zien, namelijk een ingebakken mondje-dichthouding van de vertellers, die ook niet verlegen zitten om leugentjes-om-bestwil die anderen om de tuin leiden. Ik moest denken aan Bredero'sSpaanschen Brabander-credo 'Al siet men de luy men kentse daarom niet'.
Zwijgen en de confrontatie vermijden om zo te redden wat er te redden valt. Of proberen de uit de hand gelopen intrige - een driehoeksverhouding die voor de direct betrokkenen niet meteen duidelijk is - naar eigen hand te zetten.
Nancy meent dat haar vriend en toeverlaat Jim een goudeerlijke man is. 'Jim was wel de laatste met wie je je kon voorstellen in een intrige te belanden. Hij was zo openhartig en rechtdoorzee.' Weer een observatie die het verhaal logenstraft. Tegen Eilis zegt Nancy, om haar vroegere vriendin te misleiden, dat Jim wellicht een verhouding met een Dublinse vrouw heeft, een leugen die later min of meer waarheid wordt als Eilis en Jim in het geheim met elkaar in een Dublins hotel afspreken. En zo speelt Tóibín op narratief niveau gewiekst kiekeboe. Hij zorgt ervoor dat zijn personages niet alleen overrompeld raken door gebeurtenissen die ze zelf min of meer in gang hebben gezet, maar ook dat ze verbaasd staan om hun eigen handelingen of dubbelspel. Wat willen ze en wat durven ze? En wat is hun wil waard als ze achter de feiten blijven aanlopen?
Het is niet de plot die van wezenlijk belang is inLong Island,het zijn de redeloze liefdesperikelen van in het nauw gebrachte mensen die verbijstering wekken. En de geheimen liggen op straat. En passant weet Tóibín de pijnlijke geschiedenis van Ierland én Noord-Ierland in te lassen met verwijzingen naar de grote hongersnood die Ierland halverwege de negentiende eeuw teisterde en naarThe Price of My Soul,de autobiografie van de socialistisch-katholieke activiste Bernadette Devlin.
Kiest Eilis uiteindelijk voor een praktische oplossing? Gaat ze terug naar Amerika? Reist Jim haar achterna?Long Islandbiedt geen ondubbelzinnige antwoorden, wel inzicht in onberekenbaar gedrag van verliefde mensen.
Colm Tóibín is een veelbekroonde, veelgelezen, veelzijdige schrijver -to put it mildly. MetDe meester(2004) enDe tovenaar(2021) schreef hij romaneske hommages aan Henry James en Thomas Mann.Nora(2014) is een pure Ierse roman waarin katholieke terreur een weduwe wil korthouden.BrooklynenLong Islandzijn romans die subtiel de ingewikkelde relatie tussen Ierland en Amerika willen belichten.
COLM TÓIBÍN Long Island Vertaald door Nadia Ramer. De Geus, 348 blz. Brigitte Lacombe | Colm Tóibín speelt op narratief niveau gewiekst kiekeboe