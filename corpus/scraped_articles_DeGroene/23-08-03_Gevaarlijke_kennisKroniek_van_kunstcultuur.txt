Gevaarlijke kennis Kroniek van kunst&cultuur

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
3 augustus 2023
PODCAST Vriend of vijand
Volgens sommige denkers is alle politiek uiteindelijk terug te voeren tot het verschil tussen vriend en vijand. Over de diffuse grenzen tussen die twee categorieën in de wetenschap maakte wetenschapsjournalist Saar Slegers een podcastserie. De Nederlandse universiteit, zo maakt ze duidelijk, is een plek waar twee wensen in toenemende mate met elkaar in conflict raken: die van vrije, internationale kennisuitwisseling en de noodzaak kennis af te schermen zodat het niet in handen komt van de verkeerde regimes.
Vertrekpunt voor Slegers is Nederland als een getraumatiseerde natie op dit vlak. Dat Pakistan, Iran, Noord-Korea en Libië een nucleair programma konden ontwikkelen is te danken aan Abdul Qadeer Khan, de Pakistaanse spion die in de jaren 1970 werkte voor kernenergiebedrijf Urenco en vanuit daar kennis naar zijn thuisland kon doorspelen. InVriend of vijandwordt verteld dat Nederlanders uit het wereldje van internationale veiligheid steevast de naam Khan te horen krijgen als ze met buitenlandse collega's in gesprek gaan.
De waakzaamheid voor nieuwe Khans is de laatste tijd opgeschroefd. Het ministerie van Onderwijs, Cultuur en Wetenschap werkt aan een wet waarmee vanaf 2025 buitenlandse wetenschappers aan Nederlandse universiteiten gescreend gaan worden als ze met gevoelige kennis werken. De universiteiten zitten hier niet op te wachten. Ze vrezen te veel rompslomp, het mislopen van goede onderzoekers en weinig duidelijkheid over welke combinatie van wetenschapsgebieden en paspoortdragers er precies onder de loep genomen moet worden, zo bleek uit onderzoek vanArgos,het programma waar Slegers voor werkt.
InVriend of vijandis Slegers' ongemak met deze nieuwe koers in Nederland voelbaar. Een bevriende onderzoeker die 'in tranen' vertelde dat hij Nederland zou verlaten was aanleiding om de podcastserie te maken. De man kwam uit Iran en besloot naar de VS te vertrekken omdat hij zich niet meer welkom voelde. In de afleveringen wordt herhaaldelijk de vraag opgeworpen of de plannen van de Nederlandse overheid neerkomen op 'discriminatie'.
Formeel zit het inderdaad niet lekker, dat de antecedenten van, zeg, een natuurkundige uit China wel worden nagegaan terwijl de Duitse collega zonder verdere vragen aan de slag kan. Maar net zo min is het lekker slapen met de gedachte dat iedere buitenlandse onderzoeker in principe ook een geheim agent kan zijn, maar dat we niets doen omdat we zo hechten aan gelijke behandeling. Rusland bijvoorbeeld, is een door veiligheidsdiensten gerunde staat met als expliciet doel het ondermijnen van het Westen. Dan lijkt het niet vreemd om op onze hoede te zijn en de 'schade aan de kenniseconomie' die sommigen van Slegers' geïnterviewden vrezen voor lief te nemen.
Vriend of vijandlost dit soort dilemma's niet op, maar zet ze duidelijk op de agenda. Zoals goede journalistiek betaamt.
Casper Thomas
Vriend of vijandis digitaal terug te luisteren op NPO 1