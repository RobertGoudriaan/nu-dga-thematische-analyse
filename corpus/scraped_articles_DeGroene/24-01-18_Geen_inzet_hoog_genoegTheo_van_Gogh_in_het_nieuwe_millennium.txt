Geen inzet hoog genoeg Theo van Gogh in het nieuwe millennium

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
18 januari 2024
In 2000 kreeg Theo van Goghs strijd tegen de islam een concreet gezicht, namelijk dat van gemeenteraadslid Fatima Elatik. In naam van de vrijheid van meningsuiting bestookte Van Gogh de jonge PvdA'er genadeloos.
'Hij gaat tegen de stroom in.De kudde heeft hem uitgestoten - of heeft hij de kudde verlaten? Dit zwarte schaap doet niet meer mee.'
Met deze voice-over begon in de zomer van 2000 een nieuwe, achtdelige serie van de Vara:Het zwarte schaap. Hierin stond steeds een controversiële publieke figuur met afwijkende opvattingen centraal. Presentatrice Inge Diepman interviewde de hoofdpersoon in de studio, om hem of haar vervolgens te confronteren met een tribune vol criticasters. Een soort volkstribunaal, dus.
In de tweede aflevering is Theo van Gogh de hoofdpersoon. Het programmaformat bepaalde dat na de inleidende voice-over enkele van de criticasters in beeld komen om kort te vertellen wat ze van hem vinden. Allereerst isPrivé-redacteur Barbara Plugge te zien. 'Als televisiemaker, criticus en regisseur vind ik hem een zeer talentvol man', zegt ze, 'maar als mens vind ik hem in- en inslecht. Een beest. Een door haat vervuld mens.'
Dan komt het 27-jarige Amsterdamse gemeenteraadslid Fatima Elatik (PvdA) aan het woord. 'Een arrogante, bevooroordeelde, angstige tv-presentator', oordeelt ze.
De volgende in de rij is producent Matthijs van Heijningen. 'Ik denk dat het toch te maken heeft met Vincent van Gogh. Hij is voortdurend bezig iets grootsers te doen dan zijn oor af te snijden.'
Als laatste is de breedsprakige boekenrecensent Martin Ros aan de beurt. 'Je kunt hem al honderd meter in de verte aan zien komen. O god, daar komt hij weer aan! En altijd die hik van de drank, want dat hele lichaam puilt uit van de alcohol, vergeet dat niet! Maar hij blijft toch overeind, en kan toch steeds een gesprek voeren. En die twee uitersten, die ergeren zo! Die uitersten! Dat ergert de mensen. En toch willen ze het graag zien - want ze vragen hem allemaal weer.'
De programmatune begint, daar komt hij op gesjokt: Theo van Gogh, gekleed in een blauwe slobbertrui met rode bretels, pakje Gauloises in de hand. Hij geeft een hand aan Inge Diepman en steekt meteen een sigaret op. Hij heeft opgezwollen, tranende ogen, waardoor hij er nog minder gangbaar uitziet dan anders; de afgelopen dagen had hij op het water gefilmd voorBaby Blueen daarbij een oogontsteking opgelopen. Even had hij overwogen om een zonnebril te dragen, vertelt hij. 'Maar dat is ook zo deftig, nietwaar?'
Als voorwaarde voor deelname aan het programma had Theo eigenlijk geëist dat Sonja Barend op de publieke tribune zou zitten. Eindredacteur Jan Nagel was zelfs persoonlijk bij Barend op bezoek geweest om haar te verleiden om als criticaster mee te doen, maar ze had gereageerd alsof Nagel haar het meest onzedelijke voorstel in haar lange carrière had gedaan. Theo was teleurgesteld toen hij van Nagel over de afwijzing hoorde. 'Hoe moet dat nu met het naoorlogs verzet als zelfs mevrouw Barend de strijd opgeeft?' Desondanks had Theo besloten om mee te doen aan het programma; hij was altijd bereid om met zijn tegenstanders in discussie te gaan. En vies van aandacht was hij natuurlijk ook niet.
Tijdens de inleidende, kritische ondervraging door Diepman blijft Theo gemakkelijk overeind. Waarom hij in zijn columns zo op de man speelt en mensen lang blijft achtervolgen? Dat verdienen sommige mensen nu eenmaal, zegt Theo - iemand als Sonja Barend heeft hem toch ook jarenlang achtervolgd met een rechtszaak? Hij vindt het jammer dat ze er niet is. 'Ik krijg spit in m'n rug van het buigen naar pygmeëen, maar 't is geen sterke vertoning dat ze hier al niet durft te komen, natuurlijk.'
Vervolgens vraagt Diepman of er wat Theo betreft volledige vrijheid van meningsuiting moet zijn. Jazeker, zegt Theo, want dat is het enige wat ons als mensen onderscheidt van de jungle. En als Diepman hem erop wijst dat er grenzen in de wet staan, hoont hij dat de oud-stalinist Joop Wolff inderdaad ervoor heeft gezorgd dat er een 'Gij zult niet discrimineren'-artikel in de grondwet kwam. Veel beter zou het volgens Theo zijn om, zoals in Amerika, van racisten vrijelijk te kunnen vernemen over hun abjecte denkbeelden. 'Anders woekert het ondergronds voort.'
Dan is het tijd om kennis te makenmet Theo's criticasters op de tribune. Hij lijkt weinig onder de indruk. 'Zulke keurige, opgewekte burgers, wat heb
ik daarvan te duchten? Niets toch?' Theo lijkt gelijk te krijgen. Van de eerste drie critici - Matthijs van Heijningen, Martin Ros enTrouw-televisierecensent Ruud Verdonck - heeft hij inderdaad weinig te duchten. Ze vinden alle drie min of meer hetzelfde: dat Theo zichzelf in de weg zit en dat hij veel meer uit zijn talenten kan halen. Theo antwoordt simpelweg dat hij dingen doet die hij leuk vindt, en dat hijzelf wel degelijk te spreken is over de kwaliteit van zijn werk, of het nu om zijn films, columns of televisieprogramma's gaat. Tussendoor maakt hij grapjes en deelt hij plaagstootjes uit, die de mannencritici besmuikt lachend incasseren. Voordat het de beurt is aan de vrouwen in het publiek wordt eerst het beruchte fragment uit't Is hier verschrikkelijk gezellig!getoond, waarin Theo samen met de in een nikab gehulde 'mevrouw Van Gogh' langsgaat bij partijcongressen.
Nu slaat de stemming in de studio om.
'Smakeloos', reageert Fatima Elatik, die zichzelf profileert als een trotse hoofddoekjesdrager. 'Het is spotten met iets wat in je hoofd leeft, waar je waarschijnlijk een beetje bang voor bent of rare ideeën over hebt.'
'Het is een eretribuut aan de multiculturele samenleving', zegt Theo ironisch. 'Je moet respect hebben voor andere culturen!'
Onzin, vindt Elatik. 'Jij hebt helemaal geen respect voor andermans cultuur. Alle programma's die je maakt over een andere cultuur zijn gebaseerd op je eigen angstgevoelens.' Ze zegt dat Theo's acties uit niets anders voortkomen dan pure aandachttrekkerij. 'Wat voor effect heb je hiermee nou bereikt?' vraagt ze.
'Dat je een knipoog geeft naar de heiligverklaring van de multiculturele samenleving', antwoordt Theo.
'Kom op! Wat weet jij van de multiculturele samenleving? Wat weet jij er nou van?'
'Wat weet jij er meer van dan ik? Vertel dat eens.'
'Ik leef in de multiculturele samenleving', zegt Elatik, met een onvervalst Amsterdamse tongval. 'Jij schrijft er alleen maar over.'
Dit was andere koek dan de halfslachtige aanvallen die Theo eerder in het programma te verduren had gekregen.
Theo besluit de verbale strijd door te zeggen dat hij de islam - met name de fundamentalistische vleugel - beschouwt als de grootste bedreiging die er momenteel is, dat je je daartegen niet hevig genoeg kunt verzetten, en dat hij niet begrijpt waarom je wel het christendom en niet de islam belachelijk zou mogen maken. Waarop Elatik hem toebijt dat Theo de vrijheid van meningsuiting misbruikt.
Ook de andere twee vrouwelijke criticasters zijn fel. Roddeljournalist Barbara Plugge valt Theo aan op onwaarheden die hij over haar had geschreven, literatuurwetenschapper Solange Leibovici richt zich op zijn vermeende antisemitisme. Theo verweert zich hevig. Maar opvallend genoeg probeert hij de discussie voortdurend terug te brengen naar de multiculturele samenleving en de invloed van de islam in Nederland. Steeds weer spreekt hij Fatima Elatik aan, de enige in het publiek met een islamitische achtergrond. Waarom zou hij niet mogen benoemen dat de jeugdcriminaliteit onder Marokkanen disproportioneel hoog is? Waarom zou hij de discussie niet mogen openbreken? Elatik verwijt Theo op haar beurt dat hij de hele Marokkaanse bevolkingsgroep over een kam scheert.
Na afloop van de uitzending schreef Theo een column voorVara TV Magazine,waarin hij memoreerde dat 'zijn' aflevering naar voren was gehaald: de aflevering was aanvankelijk later in het seizoen geprogrammeerd, maar werd nu een week na de eerste aflevering uitgezonden. In die eerste aflevering stond 'zwarte weduwe' Florrie Rost van Tonningen centraal, die nog steeds het nationaal-socialistische gedachtegoed aanhing. Zo leek het alsof Theo van hetzelfde allooi was als een van de meest virulente antisemieten van het land. 'Voor wie, zoals ik, z'n halve opvoeding is doordrongen van Dit Mag Nooit Meer Gebeuren', schreef Theo spottend, 'is dat een poëtische rechtvaardigheid.'
Hij mocht dan als televisiepersoonlijkheid successen vieren, zijn politieke denkbeelden werden blijkbaar als extremistisch beschouwd. Weinigen zullen daarom hebben vermoed dat dit zwarte schaap minder dan twee jaar na de Vara-uitzending een cruciale rol zou spelen in de binnenlandse politiek, als een van de belangrijkste adviseurs van een politicus die met een sensationele, islamkritische verkiezingscampagne de nieuwe premier van Nederland leek te worden.
Alvorens actief campagnevooreen politicus te voeren, zette Theo een hevige campagnetegeneen politicus op.
In Rotterdam zou in 2001Aïsja en de vrouwen van Medinaworden opgevoerd, een stuk van regisseur Gerrit Timmers van het Onafhankelijk Toneel. De voorstelling draaide om het historische personage Aisja, die als negenjarige de jongste vrouw werd van de profeet Mohammed en zich ontwikkelde tot een prominente figuur binnen de islam. Timmers had Marokkaanse zangers, actrices en componisten aangetrokken, en omdat hij als regisseur ervaring had met gevoeligheden binnen de islamitische wereld had hij met verschillende Marokkaanse organisaties in Nederland overlegd over de inhoud van de voorstelling.
Maar de voorzorgsmaatregelen van Timmers mochten niet baten. Vlak voordat de repetities zouden beginnen, na een voorbereidingsperiode van twee jaar, ontvingen de Marokkaanse zangers en musici berichten waarin stond dat de aanstaande opvoering als een belediging werd opgevat: het zou verboden zijn om de vrouw van de profeet op te voeren. Als de voorstelling zou doorgaan, zouden er represailles in Marokko volgen. De zangers en musici waren onder de indruk en besloten hun deelname aan de voorstelling in te trekken. En omdat er zo gauw geen vervangers beschikbaar waren, kon regisseur Timmers niet anders dan besluiten om de hele voorstelling te annuleren.
Vanzelfsprekend leidde deze gang van zaken tot commotie, het leek er tenslotte verdacht veel op dat de vrijheid van meningsuiting hier door intimidatie werd beknot.De Volkskrantvroeg zich af wie zich tegenwoordig nog verweerde tegen geweld en intolerantie - 'heeft de burger nog moed?' - en vroeg een vishandelaar, een journalist en enkele politici om commentaar.
Een van de politici die werden gebeld was Fatima Elatik. Zij stelde dat de vrijheid van meningsuiting in Nederland te ver was doorgeschoten en te vaak werd misbruikt. 'Beste voorbeeld is Theo van Gogh, die de vreselijkste dingen over moslims en joden roept. Ik weet niet zo zeker of het afgelasten van dat theaterstuk in Rotterdam onterecht is. Als grote groepen mensen dat als kwetsend ervaren, is het ook moedig om het niet te doen.'
Het kan bijna niet anders dan dat Theo, toen hij deze quote in de krant las, eenzelfde gevoel kreeg als bijna negen jaar eerder, toen Hugo Brandt Corstius hem voor het eerst had genoemd in een column. Beet.
In de loop van de jaren negentig had Theo geleidelijk aan zijn thematische kritiek verlegd van de '4 mei-industrie' naar de multiculturele samenleving en de door hem gevoelde dreiging van de islam. Bij het eerste thema had hij zich voortdurend bediend van persoonlijke aanvallen op mensen die in zijn ogen de 4 mei-industrie personifieerden: Sonja Barend, Leon de Winter, Hugo Brandt Corstius. Maar zijn nieuwe thema had hij nog niet aan vaste doelwitten kunnen koppelen. Ja, Vara-voorzitter Marcel van Dam had hij er een paar keer van langs gegeven, net als GroenLinks-leider Paul Rosenmöller. Maar iemand in wie hij zich echt kon vastbijten had Theo nog niet gevonden. Fatima Elatik, PvdA-politica en hoofddoekdraagster, was een ideaal doelwit.
Theo kwam meteen in actie. Hij schreef een brief naar Elatik die aan duidelijkheid niets te wensen overliet. 'Moge Allah ons behoeden!' opende hij, om te vervolgen met een cynische overpeinzing. 'Ik sluit mijn ogen en droom weg, naar het verre Marokko waar, zoals wij allen weten, de vrijheid van meningsuiting vooral welig tiert in de kerkers van de koning.' Daarna stelde hij Elatik een aantal vragen. Was ze niet van mening dat de vrijheid van meningsuiting ernstig in het gedrang kwam als een voorstelling werd afgelast onder druk van fanatieke gelovigen? Ze moest toch weten dat ook haar eigen stroming, de sociaal-democratie, was voortgekomen uit de Verlichting - en dat in diezelfde Verlichting het recht was bevochten om ongelovig te mogen zijn? Wilde ze misschien terug naar de duistere Middeleeuwen? En: 'Wie bent u eigenlijk dat u kunt uitmaken dat Theo van Gogh geen bespiegeling over de vleselijke aanvechtingen van de Profeet mag aanschouwen?'
Theo publiceerde de brief aan Elatikop zijn website. Hij spoorde haar aan om terug te schrijven en zijn lezers te overtuigen van haar gelijk, want: 'in de oorlog der ideeën is geen inzet hoog genoeg'.De oorlog der ideeën- het was een frase die hij nog vaak zou gebruiken.
Elatik had geen behoefte aan het uitvechten van een oorlog der ideeën op de manier die Theo voorstond. Ze reageerde niet. Maar Theo liet niet meer los. Hij schreef - en publiceerde - een brief aan Bea Irik, de fractievoorzitter van de PvdA in de Amsterdamse gemeenteraad, met de vraag in hoeverre Elatik het standpunt van haar partij vertolkte. Hetzelfde deed hij in brieven aan staatssecretaris Rick van der Ploeg (PvdA) en, later, aan wethouder Rob Oudkerk (PvdA). Verder viel hij Elatik aan op radio en televisie, in krantenartikelen, in interviews en in nieuwe stukken op zijn website.
Van de aangeschreven PvdA-kopstukken reageerde alleen fractievoorzitter Irik. Meer dan een maand later, dat wel. Ze schreef in een brief dat Elatik in het interview metde Volkskrantniet volledig was geciteerd, dat ook de PvdA-fractie van oordeel was dat vrijheid van meningsuiting een fundamenteel mensenrecht is en dat de fractie alle vormen van intimidatie afwees. Maar daar nam Theo geen genoegen mee. Hij wilde weten wat Elatik dan precies tegende Volkskranthad gezegd, en hoe het kon dat Elatik ondanks haar uitlatingen nog in de partij mocht blijven. Hij ging maar door met brieven schrijven, en Iriks antwoorden werden steeds korter.
Intussen bleef Elatik Theo's aanvallen negeren, hoe vaak ze ook door hem werd uitgemaakt voor 'troetel-Marokkaanse' of zelfs voor 'publieke slavin van de geitenneukers'. 'Ik voel geen behoefte om te reageren op zulk kinderachtig gedrag van gefrustreerde idioten', schreef ze aan een lezer van Theo's website die haar om commentaar had gevraagd. 'Alles wat ik doe zal deze zieke man alleen nog maar meer kracht en energie geven.' De lezer stuurde Elatiks antwoord door naar Theo, die er gretig uit citeerde in een van zijn brieven.
Op 6 maart 2002 - niet minder dan vijftien maanden (!) na de annulering vanAïsja -kwam Theo met een nieuwe stunt. Het was de dag van de gemeenteraadsverkiezingen, Fatima Elatik stond verkiesbaar als nummer drie van de PvdAlijst. Op de voorpagina vanHet Paroolverscheen die dag een advertentie: 'Waarom zou een toneelstuk niet verboden mogen worden? Stem Fatima Elatik, PvdA.'
De advertentie werd in een volgende editie van de krant snel verwijderd toen bleek wie de indiener was. Maar natuurlijk werd Elatik om een reactie gevraagd. Die was doodmoe van de campagne en bovendien gespannen vanwege de naderende verkiezingsuitslag. Voor een keer kon ze het niet opbrengen om een provocatie van Theo te negeren. 'Dit is laster', verklaarde ze tegenHet Parool. 'Dit wordt een proces.' Eindelijk had Theo zijn opponente waar hij haar hebben wilde. Althans, zo leek het. Maar Elatik liet het uiteindelijk aan de lokale PvdA-leiding om te beslissen over een mogelijke procesgang. En hoewel de nieuwe fractieleider Sybren Piersma Theo's gedrag als 'geestelijke stalking' had betiteld, was hij beducht om Theo te schenken waarnaar die zo verlangde: extra publiciteit. Anderhalve week na de verkiezingen stond er opnieuw een advertentie in de krant. 'Juffrouw Elatik (PvdA), meneer Piersma (PvdA), waar blijft nu dat door u aangekondigde "proces" jegens mijn persoontje? Politiek-correct Nederland rekent op u! Deze advertentie wordt u ter bemoediging aangeboden door - in uw eigen woorden - "de geestelijk stalker" Theo van Gogh.'
In dezelfde periodeals deAïsja-affaire speelde er een andere kwestie rondom de vrijheid van meningsuiting. Destijds wasBarend & Van Dorp(rtl 4) de talkshow van het land. Daar werd elke avond, borrelnootjes erbij, het nieuws van de dag doorgenomen door journalisten Frits Barend en Henk van Dorp, hun vaste sidekick Jan Mulder en een keur aan wisselende gasten uit de actualiteit. Voorafgaand aan de uitzending van 19 december 2000 kregen Barend en Van Dorp in de make-upruimte ongenood bezoek: een groepje ruige mannen van motorclub Hells Angels. Ze waren boos omdat Barend en Van Dorp in een eerdere uitzending de Hells Angels als een criminele organisatie hadden bestempeld. En ze lieten het niet alleen bij woorden, want ze deelden enkele rake klappen uit aan Van Dorp, met flinke zwellingen in zijn gezicht tot gevolg. Of hij maar even in de uitzending zijn excuses wilde maken, anders zouden er nog veel rakere klappen volgen.
Barend en Van Dorp zwichtten voor de intimidatie en maakten inderdaad hun excuses; de Hells Angels zouden een 'normale' motorclub zijn. Aangifte wegens mishandeling bleef uit.
De actie van de Hells Angels was evenzeer een aanval op de vrijheid van meningsuiting als de anonieme berichten van Marokkanen aan de zangers vanAïsja.Maar opmerkelijk genoeg ontstond er nauwelijks commotie; de motorclub was destijds nog gevreesd en had een grote machtspositie. Weinig opiniemakers en cabaretiers hadden zin om een bezoekje van de Angels te krijgen. Ook Theo niet - en daar kwam hij eerlijk voor uit. Maar hij hield er wel een ongemakkelijk gevoel aan over.
Dat ongemakkelijke gevoel benoemde hij in een ingenieus gemonteerd, eenmalig 'zelfinterview' voor de televisie, waarin hij zichzelf scherp ondervraagt over zijn eigen keuzes, gedrag en standpunten. Theo de interviewer vindt dat zijn gesprekspartner zich moet uitspreken tegen de Hells Angels, zeker omdat hij altijd zo'n 'grote bek' heeft over de vrijheid van meningsuiting. Maar Theo de geïnterviewde draait eromheen - wat door Theo de interviewer weer scherp wordt opgemerkt. 'Pak nou 'ns de camera en spreek die jongens toe!' Maar Theo de geïnterviewde past. Daar is hij 'te laf' voor.
'Dus je durft wel uitspraken te doen over mohammedanen die fatwa's uitroepen, maar niet...?'
'Dat is abstracter dan het blauwe oog van Henk van Dorp, waarvan ik hoop dat het goed komt', antwoordt Theo. 'Maar het is dezelfde mentaliteit natuurlijk.'
Hoewel Theo in zijn zelfinterview de kwestie benoemde - en hij zich er dus veel meer over uitsprak dan de meeste van zijn collega-opiniemakers - maakte hij niet hetzelfde soort heisa als metAïsja,waarover hij twee jaar na de affaire nog steeds schreef. Het was voor hem minder nijpend om zich tegen Hells Angels af te zetten dan tegen fundamentalistische moslims, die op basis van religieuze dogma's anderen in hun uitingen beperkten - of tegen liberalere moslims die dat gedrag van hun geloofsgenoten vergoelijkten. Zo leek het alsof er geen einde kwam aan Theo's campagne tegen het Amsterdamse gemeenteraadslid - ook al bleef Elatik hem stelselmatig negeren.
Met Theo's eindeloze aanvallenop Fatima Elatik bereikte hij uiteindelijk zo'n beetje hetzelfde als, eerder, met zijn tirades tegen Hugo Brandt Corstius: niet veel. Lezers werden er vooral moe van. Ze begrepen zijn punt, maar de hardnekkigheid waarmee Theo zijn zelfverkozen tegenstandster bleef achternazitten deed ongemakkelijk aan.
Maar in dezelfde periode mengde Theo zich ook op een serieuzere manier in het debat over de uitdagingen en problemen van de multiculturele samenleving. Aanleiding was een uitlating van de Rotterdamse imam Khalil el-Moumni, die in een uitzending van actualiteitenprogrammaNovaplompverloren meedeelde dat homoseksualiteit 'een ziekte' was die een gevaar betekende voor de Nederlandse bevolkingsgroei. De uitlatingen van de imam leidden alom tot ontzetting. Bij de politie kwamen aangiften binnen, columnisten spraken hun afschuw uit. Sommigen gingen zelfs zo ver om ervoor te pleiten de imam als ongewenste vreemdeling de grens over te zetten. Anderen wilden juist 'de dialoog' aangaan met orthodoxe Marokkaanse geestelijken als El-Moumni.
Geen van beide strategieën kon Theo bekoren. Hij nam het voor de imam op, althans, voor diens recht om belachelijke ideeën te verkondigen. Het kenmerk van vrije meningsuiting was juist dat alle meningen beschermd werden - ook als die van de heersende normen afweken. 'Juist de imams moeten zo vrijuit mogelijk kunnen spreken', schreef hij in een opinieartikel inVrij Nederland,'want hoe kunnen wij ons moreel superieur wanen aan de geitenneuker, als we hun het enige onthouden dat onze samenleving wezenlijk onderscheidt van de hunne?'
Sinds Theo het woord 'geitenneuker' voor het eerst had opgeschreven, in zijnHP/De Tijdcolumn van 8 december 1995, was hij het blijven gebruiken. Niet alleen om er de profeet mee te benoemen, maar ook om vertegenwoordigers van de fundamentalistische tak van de islam aan te duiden. Al was dat laatste niet altijd even duidelijk: een niet-ingevoerde lezer van de geschriften van Theo van Gogh zou gemakkelijk de indruk kunnen krijgen dat hij met 'geitenneukers' moslims in het algemeen bedoelde. En zo had Theo's woordkeuze wel degelijk gevolgen - met name voor liberale, geïntegreerde moslims die zich door hem gestigmatiseerd voelden.
Naar aanleiding van de El-Moumni-rel spraken drie jonge, islamitische rechtenstudenten zich uit. 'Wij moeten het dulden vertegenwoordigers van de meest pestilente achterlijkheid, doodsvijanden van de westerse beschaving, moreel inferieure geitenneukers, vrouwenonderdrukkers en homohaters te worden genoemd', schreven Khadija Bozia, Ahmed Dadou en Sultan Gun in een scherp opiniestuk inHet Parool.De impact van uitspraken als die van 'demagogen als Theo van Gogh' werd onderschat, vonden ze. Sterker nog, zulke uitlatingen bemoeilijkten volgens de studenten de integratie van moslims in de Nederlandse samenleving: ze zagen in hun omgeving dat moslimjongeren, vermoeid door negatieve publiciteit, steeds vaker een actieve rol in de maatschappij verruilden voor een zelfverkozen isolement. Terwijl in de ogen van de studenten juist participatie een eerste voorwaarde was voor succesvolle integratie.
Maar Theo peinsde er niet over om zijn toon te matigen. In een uitgebreid essay, deze keer inNRC Handelsblad, bracht hij de rellen rondAïsjaen imam El-Moumni met elkaar in verband. Het essay was onderdeel van een serie waarin verschillende denkers en schrijvers op zoek gingen naar de kern van de Nederlandse cultuur. Zelf dacht Theo bij die term aan, bijvoorbeeld, het feit dat de verlichte geschriften van Voltaire vroeger alleen in Amsterdam konden worden gedrukt, aan de satirische Wim T. Schippers-producties waarin geloven en gelovigen belachelijk konden worden gemaakt, aan W.F. Hermans en zijn grievende passages over katholieken, of aan Gerard Reve die beschreef hoe hij een ezel genaamd God beminde.
In de Nederlandse omgang met El-Moumni enAïsjazag Theo niet veel terug van die cultuur. De regering had 'de dialoog' aan willen gaan met fundamentalistische moslims. Maar 'waarom zou je luisteren naar mensen die jou ten diepste verachten?' vroeg Theo zich af. En in de kwestie-Aïsjawas het volgens Theo vooral heel stil geweest: er was weinig echt protest ontstaan om te bewerkstelligen dat de voorstelling alsnog zou worden opgevoerd - al helemaal niet van de kant van de PvdA en de pers, die de vrijheid van meningsuiting blijkbaar weinig konden schelen. Alles bij elkaar was hij behoorlijk pessimistisch over de stand van het land.
Pas in 2003 namen de aanvallenop Elatik af. In december van dat jaar kregen ze elkaar, voor het eerst sinds hun confrontatie bijHet zwarte schaap, weer te zien. Die ontmoeting verliep anders dan gedacht. Elatik was ingegaan op een uitnodiging van het AvrointerviewprogrammaKrachtstroom,dat werd gepresenteerd door de jonge interviewers Lennart Booij en Yoeri Albrecht. De laatste was een bewonderaar van Theo's interviewkunst en had hem gevraagd om het programma te regisseren. Theo was opgetogen geweest. Meteen vanaf het verzoek van Albrecht had hij zich betrokken getoond bij het ontwikkelen van de programmaopzet en de voorbereidingen van de afleveringen. Daarnaast stelde hij zich op als een soort interviewcoach voor de presentatoren. Dat Albrecht en Booij af en toe mensen wilden interviewen met wie Theo een beladen verleden had, was geen enkel probleem voor hem; dan zorgde hij er gewoon voor dat hij tijdens de opnamen niet zichtbaar aanwezig was.
Tijdens de aflevering met Fatima Elatik begaf Theo zich inderdaad niet in de studio, maar bleef hij in de regiewagen. Tegen het einde van de aflevering liet hij de opname stilleggen en riep hij Booij en Albrecht voor overleg bij zich. Bij terugkomst stelden ze enkele aanvullende persoonlijke vragen aan Elatik. 'Word je makkelijk verliefd?' 'Ben je een aardig iemand?' En: 'Ben je niet heel erg gepantserd?' Waarop Elatik erkende dat ze door haar ervaringen van de afgelopen jaren geslotener was geworden.
Na afloop van de opname bleven de presentatoren in de studio napraten, maar Elatik liep naar het belendende cafégedeelte. Er zat slechts een man aan de bar: Theo. Hij wenkte haar, gaf haar een hand. Elatik ging naast hem zitten.
'Sorry hè', zei Theo, 'maar ik moest de jongens zojuist even terugroepen. Ik vond dat ze te oppervlakkige vragen aan je stelden. Ik wilde weten wie jij bent.'
Elatik keek hem diep aan. Hier zat de man die haar drie jaar lang stelselmatig had bespot en beschimpt. En toen gebeurde het: plotseling besefte ze dat diezelfde man werkelijk geïnteresseerd was in haar. 'Van alle journalisten die ik de afgelopen jaren had gesproken, was hij de enige die mij echt zag', zegt ze, bijna twintig jaar later.
Maar zij zag hem ook. Theo keek af en toe weg, moest blozen. 'Ineens zag ik de kwetsbaarheid die hij had, een soort verlegenheid', zegt Elatik. 'Ik dacht: "Je bent eigenlijk een lief gozertje, een gekwetst jongetje dat niet gehoord wordt. Jij hebt gewoon een knuffel nodig."'
Elatik had het gevoel dat zij en Theo jarenlang in een toneelstuk hadden gespeeld, en dat aan de bar in dat lege café hun beider rollen wegvielen. Ze spraken af om binnenkort een keer thee of koffie te gaan drinken. Elatik: 'Van een afspraak is het niet meer gekomen, maar dat gesprekje van tien minuten maakte voor mij alle ellende van de drie jaar ervoor goed.'