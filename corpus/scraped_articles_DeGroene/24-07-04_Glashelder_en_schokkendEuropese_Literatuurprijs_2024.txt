Glashelder en schokkend Europese Literatuurprijs 2024

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
4 juli 2024
Een meisje van zeven,Elsa blijkt ze te heten, trekt met haar moeder in een nieuwe woning, een appartement van 56 vierkante meter op de derde verdieping in een complex van ﬂatgebouwen uit de jaren zeventig. Het is oktober 1993. Het verleden is alleen aanwezig in de vorm van sporen. Waar het zich afspeelt blijft onvermeld. Een vader komt niet eenmaal in beeld. Alles is tegenwoordige tijd. En alles is beklemmend, vanaf de eerste zinnen.
Ik heb het overThe Age of Destroying,de debuutroman van de Franse schrijfster Pauline Peyrade (1986), in eigen land al enigszins bekend als eigenzinnig dramaturg. De titel kan bevreemden, het origineel heet, gewoon in de eigen taal,L'âge de détruire. Maar Kiki Coumans is een te vakkundige vertaler om haar van malle fratsen te verdenken, ook voor deze keuze had ze een goede reden: ze zal hebben willen accentueren dat de titel evenals het motto van het boek is ontleend aan Virginia WoolfsA Writer's Diary:'The age of understanding: the age of destroying - and so on.' Vooral dat 'and so on' klinkt fatalistisch.
Hebben we te doen met een moderne variant van het onverbiddelijke determinisme van het negentiende-eeuwse (Franse) naturalisme? Duister, dreigend en hard is het boek in hoge mate. En dat dankt het aan de woordrijke nauwgezetheid van Elsa's observaties. Peyrade doet niet aan psychologie. Wat we over Elsa's vertwijfelde binnenwereld te weten komen danken we niet aan introspectie, laat staan aan het overzichtelijk analyserende commentaar van een begripvolle vertelinstantie buiten haar. Moeder en dochter zijn op die 56 vierkante meter tot elkaar veroordeeld, afstand nemen is in deze claustrofobische ruimte, zeker voor Elsa, onmogelijk.
The Age of Destroyingis in Frankrijk een ongekend succes, vermoedelijk ook omdat het boek met zijn objectiverende exactheid in een typisch Franse, dus herkenbare traditie staat, die begint bij Flaubert en nieuwe hoogtepunten bereikt bij Perec en Ernaux, al ontbreekt bij Peyrade de humor en het intertekstuele vernuft van de een en de soms uitputtende maatschappelijke en politieke inbedding alsook het feministische perspectief van de ander. Maar de Franse lezer zal er veel in herkend hebben. Het is ook niet het eerste boek dat de zwaarte van het bestaan van hele bevolkingsgroepen, inclusief het daaruit voortvloeiende geweld, onverbloemd verwoordt. Hoewel 'onverbloemd' niet het goede woord is, de kracht van Peyrade's proza is nu juist dat haar meedogenloos precieze beschrijvingskunst paradoxaal genoeg tevens een 'verbloemend' eﬀect heeft: het doet niet aan 'benoemen'.
Elsa's moeder is niet gelukkig met de verhuizing. Ze is gestrest, nerveus, onzeker, geeft haar dochter de schuld van alles. En ze reageert zich op haar af. Ze slapen in een stapelbed, Elsa boven, de moeder beneden. 'Als ze gaat liggen laat ze het bed bewegen zonder dat ze bang is me te storen. Ik ga naar haar toe voordat ze de tijd heeft me te roepen, de klank van haar stem doet het bloed in mijn aderen stollen. Ze slaat haar armen om me heen, steekt haar neus in mijn haren. Regelmatig schudt haar lichaam van het snikken. Dan drukt ze me stevig tegen zich aan zodat ik met moeite kan ademhalen. Haar huid wordt warm, ze beweegt tegen me aan. Ze doet me denken aan een jong hondje.'
In een volgende gedetailleerd uitgesponnen scène blijkt de moeder ook direct geweld niet te schuwen. Elsa heeft in de badkamer aan haar pony staan frutselen als zij binnenkomt, woedend. 'Ze pakt me bij mijn arm en duwt me tegen de badkuip aan, ik val op mijn knieën, ze dwingt me op te staan. Mijn mond maakt zwijgende grimassen. (...) Mijn moeder trekt aan mijn haren zodat ik mijn hoofd voorover moet buigen. Met haar andere hand pakt ze de douchkop en draait de koude kraan open. De straal spat tegen mijn gezicht, hij verblindt me en striemt me. (...) Er stroomt iets warms in mijn onderbroek. Ik heb niet meteen door dat ik in mijn broek plas. Mijn moeder merkt het als eerste, ze duwt de douchekop tussen mijn benen. De krachtige straal geselt mijn geslacht, hij drukt tegen mijn huid als een bundel dikke naalden.' Als haar moeder eindelijk weg is, laat ze zich in 'het gloeiend hete water' van de badkuip glijden. 'Mijn spieren zijn nog stijf van de schok. Mijn geslacht is samengeknepen als een slak die zich in zijn huisje terugtrekt, het probeert zich helemaal te sluiten.'
Opmerkelijk: Peyrade mijdt de armetierige straat- en schuttingtaalin sexualibuszoals die in de Nederlandse omgangstaal én in onze literatuur gemeengoed is geworden. Ook brengen haar observaties fysieke details aan het licht waarvoor die taal even blind is als het gebruikelijke juridische klachtenrepertoire. Vage woorden als 'misbruik' of 'grensoverschrijdend gedrag' komen niet voor. Eerder is er sprake van machteloosheid, van een plotselinge, onstuitbare fysieke drang; over schuld of schuldigen wordt niet gespeculeerd.
Ook opmerkelijk: het geweld komt hier en in het tweede, kortere deel van de roman, als Elsa dertig is, van vrouwen onderling, mannen hebben er part noch deel aan. En het komt abrupt, zonder uitleg, zoals alle wendingen in de moeder-dochterverhouding. Het einde is ronduit schokkend.
Het geweld komt van vrouwen en komt abrupt
Patrice Normand / Opale / Lumen | Pauline Peyrades roman is duister, dreigend en hard ... PAULINE PEYRADE The Age of Destroying Vertaald door Kiki Coumans. Vleugels, 116 blz.