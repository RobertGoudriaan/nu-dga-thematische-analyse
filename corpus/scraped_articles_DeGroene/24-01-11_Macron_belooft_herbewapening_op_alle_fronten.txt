Macron belooft 'herbewapening' op alle fronten

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
11 januari 2024
Parijs -President Macron gebruikte tijdens zijn nieuwjaarstoespraak de term 'herbewapening'. Deze ferme oorlogstaal gold de 'zeer hoge terreurdreiging' met alleen al tijdens de jaarwisseling de inzet van negentigduizend militairen. De president beloofde voorts de strijd aan te gaan met de 'verdeeldheid' in het land, doelend op de rellen afgelopen zomer en het breedgedragen protest tegen de verhoging van de pensioenleeftijd van 62 naar 64 jaar.
De enige oplossing die hij de Fransen bood voor deze crises: 'herstel van de autoriteit jegens grof gedrag en criminaliteit'. Het staatshoofd sprak van een 'burgerlijke herbewapening' en benadrukte het belang van onderwijs: 'Frankrijk belichaamt cultuur, historie, taal en universele waarden die je zo vroeg mogelijk leert.'
Macron pleitte ook voor een herbewapening tegen extreem-rechts dat volgens de peilingen op voorsprong staat bij de Europese verkiezingen in juni. De Fransen kunnen zich dan 'uitspreken over het vervolg van deze herbewapening van onze Europese soevereiniteit tegenover de dreigende gevaren'. Dat betekent onder meer het al dan niet kiezen voor het stoppen van Rusland en steun aan Oekraïne, de voortgang van Europa, het doorzetten van de ecologische transitie en het versterken van de liberale democratieën.
De herbewapening tegen het roken hoefde de president niet aan te roeren, de prijsverhoging van een pakje sigaretten op 1 januari naar twaalf euro is helder. De strijd tegen het overmatig alcoholgebruik ontbrak. In Macrons liberale democratie past immers geen 'Dry January'; de wijnproducenten-lobby blijft oppermachtig. Zo verklaarde de president eerder en public tijdens lunch en diner wijn te drinken en noemde hij een maaltijd zonder wijn 'een beetje treurig'.
Tot slot beloofde hij het herstel van het trotse Frankrijk 'dat zijn ster dit jaar wereldwijd zal doen stralen' met de tachtigste herdenking van de geallieerde landing op Normandië, de Olympische Zomerspelen en de heropening van de in 2019 zwaar beschadigde Notre-Dame.
Macrons toespraak leek voort te komen uit zijn strijdvaardigheid om zijn verzwakte minderheidskabinet, dat door de oppositie nagenoeg alleen wetten aan kan nemen via artikel 49.3 (buiten het parlement om) of via een ruk naar rechts getuige de recent aangenomen immigratiewet, met een aanstaande wisseling van ministers nieuw elan te geven.