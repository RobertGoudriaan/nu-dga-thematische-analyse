'Goedemorgen, dapper stoepplantje' Essay Plantaardige ontmoetingen

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
18 januari 2024
Stadsplantsoenen, tegeltuinen, plantenbakken en borderbosjes worden veelal gezien als gecultiveerde natuur - het gevolg van ons hardnekkig dualistisch denken. Wat als we de wildheid van planten in de stad erkennen, én vieren?
Denk ik aan mijn kindertijd, dan dienen zich altijd eerst de tuinenuit mijn jeugd aan uit mijn geheugen, alsof alle andere indrukken en gebeurtenissen uit mijn leven besloten liggen in die met wortels en mycelium doortrokken oer-herinnering. Innerlijk geworden tuinen waar indrukken betekenisvol worden gemaakt, waar ideeën groeien. Vaag herinner ik de tijd voordat de taal zich voorgoed liet gelden, waarin ik en die tuinen van mijn ouders en grootouders één waren. Mijn handen en voeten in de aarde, het gekriebel van en in het gras, de onderzoekende blik van een kip die op een volkomen vanzelfsprekende wijze iets was zoals ik.
De planten die hard groeiden in de lente, net als ik, de konijnen die graag groeven in de aarde onder de boomwortels, net als ik, de zon die ons allen zowel goed als kwaad kon doen. De geur van net gevallen sneeuw, van rottende bladeren, van specifieke bloesems en insecten. Het geluid van de wind in de kastanjeboom, de smaak van een net te rijpe, zonwarme kers. Maar wij groeiden anders, de kersenboom, de konijnen, het gras, en ik. Of ikontgroeide hun, zo leek het, met elk woord dat ik leerde. Er was niet langer een plek voor me in die paradijselijke tuinen. Ik vertrok naar de stad voor een studie, vergat ze in de maalstroom van menselijke gezichten.
Ik sta niet alleen in dit gevoel van disconnectie en verstoting. In het Westen is het natuurcultuurdualisme ten minste vanaf de Romantiek een bekend narratief. In de tweede helft van de vorige eeuw krijgt het idee van een van de natuur losgezongen mens in de context van de 'klimaatcrisis' steeds meer aandacht, een term die vanaf de jaren zestig telkens vaker opduikt in milieustudies. Industriële en technologische revoluties maken de voetafdruk van de mens almaar groter. Er wordt zelfs gesproken van een nieuw geologisch tijdperk, het Antropoceen. Misschien huist er in deze term een hoogmoedigheid of narcisme die de impact van de mens bezien vanuit diepe tijd overschat. Buiten kijf staat dat het uitdrukking geeft aan een groeiend besef dat onze verantwoordelijkheid toeneemt met elke menselijke ingreep in natuurlijke systemen waarvan we ook zelf deel uitmaken.
Waar en hoe precies vond de vermeende breuk tussen mens en natuur plaats? De Finse socio-ecoloog Yrjö Haila stelt dat discussies daarover vaak gepaard gaan met ruimtelijke en tijdelijke metaforen. Om de dichotomie hard te maken, wordt er ofwel betoogd dat er zoiets heeft bestaan als een natuur die 'vooraf ging' aan de huidige culturele werkelijkheid, ofwel dat we die natuur nog ergens 'buiten' de menselijke cultuur kunnen aantreffen. Daarbij vliegen de breekpunten in de tijd je om de oren. Sommigen situeren de aanvang van de onderwerping van de natuur in de landbouwrevolutie, tienduizend jaar geleden, anderen wijzen op de legitimerende rol van de joods-christelijke religie, waarin God de mens naar zijn evenbeeld schept en hem de rest van de schepping ter beschikking stelt. Ook het tot de verbeelding sprekende verhaal van Adam en Eva die, net als eerdergenoemde peuter, uit de Tuin van Eden werden verbannen, wordt veelvuldig aangehaald.
Anderen wijzen op de opkomst van de westerse 'wil tot weten'. In een zoektocht naar dat wat de mens uniek maakt, werden andere levensvormen langs een menselijke meetlat gelegd. In descala naturae,de ladder van de natuur, staat de mens boven al het andere leven en de levenloze natuur. Sommigen zien hierin een speciësisme dat in heel het westerse denken verankerd ligt en het menselijk privilege rechtvaardigt. Ook de moderniteit met haar inherente externalisering en domesticatie van de natuur treft blaam. De logica van een kenbare natuur evolueerde in een rotsvast geloof in de technische beheersbaarheid ervan.
Industrialisering en verstedelijking leidden er bovendien toe dat de disconnectie tussen mens en natuur een steeds ruimtelijker karakter kreeg; natuur verdween ook nog eens letterlijk uit het oog. Dit werkt de ruimtelijke metaforen waar Haila naar verwijst in de hand. Kunsthistoricus John Berger stelde eind vorige eeuw bijvoorbeeld dat er tijdens de industriële revolutie een rampzalige omslag in de relatie tussen mens en natuur plaatsvond, die zich vervolgens vanuit Engeland over Europa uitbreidde. Deze revolutie en de parallelle verstedelijking vervreemdden mensen niet alleen van hun werk en medemensen, maar óók van de natuur. Volgens Berger was ervóór het platteland de norm en kwamen mensen nog veelvuldig in contact met andere levensvormen.
Schrijver Richard Louv stelt inmiddels zelfs dat huidige generaties kinderen volledig afkerig zijn van het buitenleven en de natuur enkel nog consumeren via televisie en computergames; ze lijden volgens hem ondernaturedeficit disorder.Kenmerkend voor dergelijke ruimtelijke benaderingen van het mens-natuurdualisme is de vertaalslag naar een cultuur-natuurdichotomie. De stedelijke omgeving is 'cultuur', en ergens daarbuiten bevindt zich 'de natuur'. 'Cultuur' bestaat dan uit mensen en menselijke artefacten en 'natuur' uit externe, nog niet door mensen bezoedelde omgeving. Eco-filosofen als Bruno Latour, Donna Haraway en Timothy Morton zien dit dualistische gedachtegoed als hét grote struikelblok bij het onderkennen en aanpakken van huidige planetaire crises. Er is een grootschalige cultuuromslag nodig om deze mensgemaakte scheiding te ontzetten, de dichotomie laat zich lastig weg wieden.
Toch rommelt het al geruime tijd aan de grenzen.
Neem Erasmus Darwin, de grootvader van, die in een tijd waarin planten werden beschouwd als passieve machines durfde te stellen dat planten levende, bezielde wezens zijn die ook beweging en mentale activiteit kennen. Een standpunt dat zijn kleinzoon Charles als botanisch experimentalist deelde om zo een brug te slaan tussen planten en dieren. En werden pioniers als Jane Goodall nog niet zo lang geleden weggehoond door de gevestigde wetenschap wanneer zij opperden dat mensapen emoties, persoonlijkheid en cultuur hebben, tegenwoordig regent het studies die betogen dat ook bijen emotionele capaciteit, bewustzijn, geheugen en personaliteit bezitten, of dat bomen sociale wezens zijn die innig met elkaar en andere levensvormen communiceren. Er wordt zelfs gesproken van eennon-human turnin de natuuren geesteswetenschappen.
Ook in de stedelijke omgeving rommelt het. Bermen verwilderen en waar voorheen gesnoeide haagjes stonden, duiken stoeptuintjes, guerrilla borderbosjes en woeste voortuintjes op, soms met begeleidende bordjes erbij dat dit 'voor de bijen' is gedaan. In achtergangen piepen klaprozen ongestoord tussen de straatstenen uit, hun kopjes naar de zon gedraaid. Buren tonen elkaar enthousiast apps om paddenstoelen of insecten te determineren. Er is een 'onkruidenier', een dag van de paardenbloem, er zijn wildplukwandelingen,tuiny forestsvoor in de voor- of achtertuin, die je inclusief plantplan bij het tuincentrum kunt kopen. Uit Frankrijk kwam 'botanisch stoepkrijten' overwaaien, dat mensen oproept met stoepkrijt spontaan tussen stoeptegels opkomende plantjes van hun naam te voorzien. Zo zouden mensen zo'n plant minder snel als onkruid zien, omdat ze hem bij naam kennen. Pogingen te over om de vermeende afstand tussen mens en natuur te overbruggen.
Maar ook bij de welwillende voorhoedes sijpelt soms een hardnekkig dualistisch denken door. Een recente brochure van Wageningen University & Research (wur) over de symbiotische stad bejubelt bijvoorbeeld een wending naar 'natuurinclusief bouwen' en toekomstige symbiotische steden, 'waar vogels, insecten, zoogdieren en planten de partner zijn van de mensen die er wonen, in een stad waar de diversiteit van mens en natuur zichtbaar is, mens en natuur van elkaar afhankelijk zijn en elkaar versterken. Er is échte natuur die insecten, vogels en zoogdieren aantrekt. In de symbiotische stad mag de natuur zijn gang gaan en wordt het groen niet beperkt tot plantenbakken en aangeharkte tuinen.' De implicatie lijkt hier dat plantenbakken en aangeharkte tuinen voorbeelden zijn van gedomesticeerde natuur, nep-natuur waar 'echte natuur' niet 'zijn gang kan gaan'. Die plantenbakken en aangeharkte tuinen komen er zo nogal bekaaid vanaf, alsof ze niet echt meetellen. Wat zegt dat dan over de stoep- en tegeltuintjes, de tuiny forests, de borderbosjes in onze wijken?
Hoewel tijdelijke en ruimtelijke metaforen conceptueel prima te construeren en verdedigen zijn, blijkt het empirisch onmogelijk een grens te trekken tussen waar ruimtelijke cultuur eindigt en natuur begint, of het tijdspunt aan te wijzen waarin natuur overgaat in cultuur. Veel verwarring in het moderne milieugedachtegoed komt voort uit het geloof in een grensbepaling, in zoiets als pure, door de mens onbezoedelde natuur, ergens of ooit. Dit leidt tot paradoxale aannames en argumenten. Zo sprak in een nieuwsitem uit 2020 een lid van de Farmers Defence Force 'stikstofstrijder' Johan Vollenbroek nijdig toe: 'De regering pest ons Nederland uit. En wat houden we over hier? Van die verrotte natuur die u mooi vindt. Daar kun je niet van vreten.' In deze redenatie is landbouw - en dus ons eten - cultuur, geen natuur.
En natuur? Die is er om van te genieten, mentaal te consumeren met eentourist gaze. Ook recente discussies over de terugkeer van de wolf in het Nederlandse landschap zijn doortrokken met dergelijk dichotoom denken. De wolf zou bescherming verdienen op plekken waar hij kan leven in
'echte natuur', maar in Nederlands cultuurlandschap bestaat échte natuur niet en dus hoort een 'wild' dier als de wolf hier niet thuis. Historicus William Cronon stelt dat de mens altijd al heeft gesleuteld aan de landschappen die zijn leefgebied vormden. Natuurgebieden die te boek staan als 'ongerepte natuur' zijn dat in historisch perspectief bezien niet. Beargumenteren dat natuurgebieden in Nederland geen 'echte natuur' zijn is vanuit dit oogpunt onzinnig.
Om deze reden concludeert milieufilosoof Martin Drenthen dat het hele wildernisidee een historisch misverstand betreft; wildernis verwijst niet naar natuur, maar naar menselijke cultuur. Het is een Europese, romantische fantasie van een pure, onbezoedelde sacrale natuur. In werkelijkheid is er nergens op aarde zoiets als door de mens 'ongerepte natuur' meer te vinden. Daarmee moeten we niet meteen het hele begrip natuur maar overboord gooien; dat zou de mens een vrijbrief bieden om alles als cultuur te beschouwen. Wat Drenthen stelt is dat andere levensvormen op eenzelfde wijze als wij bestáán, ze zijn niet passief of weerloos, maar verhouden zich actief tot hun omgeving. Om daar recht aan te doen en voorbij verwarrende dualismen te komen, oppert hij daarom om van 'wildheid' te spreken: het vermogen van de natuur om weerstand te bieden aan menselijke vormgeving.
Als we klimaatveranderingen begrijpen als reactie van andere biotische en abiotische factoren op menselijke invloeden stelt hij dat de planeet ten tijde van het Antropoceen alleen maarwildergeworden is. Zijn inzicht maakt het mogelijk ook de 'wildheid' te erkennen van een door de stoeptegels piepend kruidje, natuur óók te zien op die plekken waar de mens welig tiert. De westerse mens heeft echter grote moeite met omgaan met natuur die zich aan de menselijke controle onttrekt. In de publicatieResponsief én adaptief natuurbeleid(2022) stellen wur-onderzoekers onbedoeld komisch dat burgers 'weer meer veerkracht of lenigheid [moeten] krijgen om met die natuur om te gaan'. De adaptie moet blijkbaar vooral van het mensendier komen.
Filosoof Timothy Morton spreektin deze context vandark ecology,het feit dat we onlosmakelijk verbonden zijn met andere soorten, soms veraf, soms intiem dichtbij (tot in het eigen lichaam), op een mysterieuze, vaak hoogst oncomfortabele en unheimliche wijze. Hij stelt dat de tot mislukken gedoemde pogingen dat oncontroleerbare ongemak weg te poetsen enkel resulteren in meer angsten, depressies en onzekerheid. Hij pleit voor nieuwe manieren om naar de natuur te kijken, erkenning van de onbeheersbaarheid en het daarmee verbonden ongemak dat voortvloeit uit het deel zijn van een ecosysteem, startend met de erkenning van de natuur in onszelf.
Haila vangt een dergelijk standpunt in nog een derde metafoor, die in de westerse traditie lange tijd stelselmatig is vermeden of weg-beargumenteerd - de metafoor vannature within:in plaats van te proberen de mens in ruimte of tijd los te denken van de natuur, erkennen dat we natuur zíjn.We zijn echter te geoefend geworden in 'de natuur' buiten zicht te houden - en daarmee onze eigen (uit)sterfelijkheid - en ons met behulp van technologie te beschermen tegen predatoren, virussen en hongersnood. Morton geeft helaas weinig concrete handvatten hoe we ons 'ecologisch zijn' wel in zijn volheid kunnen ervaren.
Een voorbeeld van een dergelijke ervaring en de resulterende complexe mengeling van ongemak en intimiteit, geeft cultureel antropoloog Eduardo Kohn. Hij verhaalt hoe een Ecuadoraanse gids hem op een nacht in een jachtkamp waarschuwt om met zijn gezicht naar boven gericht te slapen, anders zou een passerende jaguar hem geheid voor 'vlees' aanzien. Maar als de jaguar hem ziet als iets wat terug kan kijken, een 'zelf' zoals hij, dan laat het roofdier hem met rust. Kohn concludeert: dát andere levensvormen ons zus of zo zien, maakt duidelijk dat zien en interpreteren, en wellicht ook weten en denken, niet tot de mens beperkt zijn. Om niet tot prooi te worden moet de mens de blik van de jaguar beantwoorden en deze ontmoeting van twee andersoortige individuen laat de mens niet onberoerd.
De inwoners van het Ecuadoraanse woud spreken vanruna puma- in inheemse Quechua taal betekentruna'persoon' enpuma'jaguar' of 'predator'. Runa puma verwijst naar een menselijk persoon die zichzelf gezien ziet worden door een jaguar, die in de mens een mede-predator herkent. In de blik van het dier wordt de mens voor zichzelf zichtbaar als iets zoals de jaguar, een mede-dier, een mede-predator. En door de blik van herkenning van de jaguar herkent de mens in het dier een mede-individu met een eigen 'jaguariaanse' interpretatie van de wereld.
Dergelijke transformerende ervaringen hebben voor een westerse stedeling wellicht wat meer voeten in de aarde. Moeten we, net als filosoof Charles Foster deed, proberen nader tot de natuur (ook die in onszelf) te komen door poedeltje naakt in een met blote handen gegraven hol te slapen en wormen te eten? Het essentiële inzicht dat de mens niet het centrum van de wereld is lijkt zich inderdaad door niets zo snel en overrompelend aan te dienen als een ontmoeting met een woud, oceaan of bergtop. Maar hoewel dit inzicht volkomen voor de hand liggend lijkt als je in je eentje op een berg zit, voelt het ineens wat pathetisch dit zittend achter je bureau op te schrijven. Volgens milieuactivist Bill McKibben hebben we hierom dagelijkse praktijken nodig die ons eraan herinneren dat we niet het middelpunt van alles zijn. Hij pleit voor het vieren van de 'wilde wereld' die ons altijd en overal omringt, en waar we ook zelf deel van uitmaken, óók in de stad.
Milieuhistoricus William Cronon ziet hoe het cultuur-natuuronderscheidvaak wordt ingezet om wat wordt aangemerkt als 'echte' natuur te beschermen tegen vernielzuchtige menselijke vingers. Hoewel daar natuurlijk veel voor te zeggen valt, werkt dat dualisme ironisch genoeg ook tot devaluatie van natuur in mens-gedomineerde 'cultuurgebieden'. Het inzicht dat ook in een stedelijke biotoop wildheid huist - de spin in je gangkast, de robuuste pluk gras naast de tuinpoort, de gonzende bijen in de lindelaan - gaat er lang niet altijd even gemakkelijk in. Het is 'nep-natuur', minderwaardig en onbelangrijk. Die nepheidsfuik doet zich dan al snel voor als je probeert stadsparken, tegeltuintjes en voedselbosjes te begrijpen. Zelfs als ze zorgen voor meer natuurlijke diversiteit kleeft aan dergelijke biotoopjes al snel het predicaat 'nep'. En dat is schadelijk omdat de tegenstelling tussen echte natuur en 'nepnatuur' er nu juist toe leidt dat laatstgenoemde al snel niet de moeite van het beschermen of ontwikkelen waard lijkt. In dit kader hebben niet-dierlijke levensvormen in de recente geschiedenis meer nog dan dieren geleden onder marginalisatie. Planten en schimmels verschijnen vaak niet eens op de radar, gaan gebukt onder ethische verwaarlozing, terwijl ook zij talloze eigenschappen met ons delen. Dat is een groot gebrek, dat maakt dat wij hun intrinsieke waarde én waarde binnen ecosystemen waarvan we deel uitmaken onvoldoende zien, hun wildheid minder onderkennen. Een filosoof als Drenthen presenteert de wolf bijvoorbeeld als vleesgeworden ondermijning van het dualisme wildernis-cultuur, simpelweg door er te zijn, zich vrij te begeven in onze gedeelde landschappen, zich niet te houden aan sturende menselijke scripts. Maar hoewel misschien minder tot de verbeelding sprekend is ook die ene klaproos die tegen alle controledwang in wortel schiet tussen beton en stoeptegel een manifestatie van wildheid.
Volgens filosoof Michael Marder is deze marginalisering niet enkel een aandachtspunt voor wetenschappers, maar wordt deze ook weerspiegeld in een alledaags gebrek aan aandacht. Hoewel zich voorzichtig een paradigmawisseling aftekent, laat het hiërarchische beeld van de Great Chain of Being zich lastig uitwissen. Planten en bomen vormen in onze steden een decor waaraan mensen vaak al te haastig voorbijgaan. Ook buiten de stad gaat dat dikwijls niet veel beter. De boer 'cultiveert' zijn land met instrumentele blik en de recreatieveling 'consumeert' het bos.
Wat is dan wél nodig voor een meer aandachtige ontmoeting, bijvoorbeeld tussen een menselijk dier en één specifieke, individuele, unieke zonnebloem? Een esthetische houding lijkt Marder alvast minder gewelddadig dan een 'praktische instrumentalisering' of 'nominalistisch-conceptuele taxo-integratie in denksystemen'. De taxonomische tendens alles keurig in groepen en klassen op te delen, slokt de singulariteit en uniciteit van die ene zonnebloem juist volledig op. Zo bezien is 'botanisch stoepkrijten' misschien niet de meest ideale wijze om de spontaan opgekomen plantjes en kruiden tussen de stoeptegels écht te gaan zien als individuen.
Natuurlijk moeten we daarbij waken voor overdadig antropomorfisme, waarbij we de subjectiviteit van andere levensvormen modelleren naar de mens en vanaf nu niet alleen onze buren, maar ook de planten in de border goedemorgen wensen. Het gaat om leren zien, begrijpen en voelen dat niet-menselijke levensvormen - dieren, schimmels, planten, micro-organismes - in staat zijn op geheel eigen wijze de aarde te betreden en te ontmoeten. Ze leven in een wereld die de menselijkeLebensweltnooit volledig overlapt. Hoewel wij de wereld ervaren op een soorteigen wijze, kruist onze menselijke ervaring wel voortdurend deUmweltvan andere soorten. Een plant opent dan geen menselijkeWelt,maar dit betekent niet dat er niet zoiets bestaat als een plantaardige ervaring.
Vanuit dat perspectief bezien is het niet alleen onze belichaamde ervaring van de wereld die ons verbindt met andere levensvormen, maar het gegeven dat alle leven de aarde op een soort-specifieke wijze ontsluit. De jaguar representeert het regenwoud op een jaguar-eigen wijze, zoals ook een varen of de jagende mens dat op een eigen wijze doen. Daarbij ontmoeten en representeren ze ook elkaar. Ze ontmoeten elkaar in een netwerk van verweven relaties, dat Kohn aanduidt als een'ecology of selves'.
Ook cultuurwetenschapper Barbara Davyvertrekt vanuit het idee dat niet-mensen hun 'wereld' kunnen representeren en communiceren. Ze beroept zich op de ethiek van de Franse fenomenoloog Emmanuel Levinas, in het bijzonder op zijn analyse van het ethische appèl dat uitgaat van het gelaat van de Ander. Dat gelaat wekt niet alleen onze verantwoordelijkheid, maar trekt ook ons recht om te zijn in twijfel. Volgens Levinas overstijgen wij in confrontatie met het gelaat van de Ander ons dierlijke instinct tot zelfbehoud.
Davy stelt op prikkelende wijze dat Levinas het 'gelaat' te antropocentrisch opvat. Ook een verruiming, zodat het begrip toepasbaar is op niet-menselijke dieren met een vergelijkbaar gelaat als de mens, zoals in het voorbeeld van de runa puma, is niet afdoende. De 'taal van de ogen' is wat Davy betreft een metafoor die we niet te letterlijk moeten nemen. Waarom zou een oog wel kunnen spreken, maar de bladeren van een boom niet? Die laatste stap lijkt lastig. Maar dat wordt het al minder als we bedenken dat Levinas stelt dat ook een hand of de kromming van een schouder deel is van 'het gelaat'. Waarom zou een klauw of een kromming van een tak niet ook het bestaan van een niet-menselijke ander tot uitdrukking kunnen brengen?
Als we de wildheid van planten in de stad erkennen, hen ervaren als individuen die deel uitmaken van dezelfde ecosystemen als wij, kunnen we dan ook leren de 'blik' van een plant te beantwoorden? Wat Davy betreft zitten daarbij vooralsnog onze conceptualiseringen en rationaliseringen ons in de weg. Misschien is een eerste stap meer ruimte te maken voor niet-menselijke anderen in stedelijke omgevingen, zodat ontmoetingen in frequentie toenemen. En wellicht is het toch geen gek idee eens te beginnen met de planten in de border ook een goedemorgen te wensen. Antropomorfismen zijn niet altijd verdacht of kwalijk, ze kunnen ook helpen een brug tussen soorten te slaan.
In de WUR-brochure wordt onderzoek aangehaald waaruit blijkt dat de veerkracht van de natuur mensen aanspreekt. Zo worden stoepplantjes omschreven als dapper en slim. De onderzoekers durven te stellen dat er in het Nederlandse stadse domein een perspectiefwisseling gaande is, waarbij bestaande normen over netheid en regels voor goed tuinieren worden doorbroken. De natuur wordt vanuit dit nieuwe perspectief steeds minder beschouwd als 'ding', een decor voor de stedeling, en meer als autonome actor, een vriend soms zelfs. Tegeltuintjes, verwilderde bermen, voedselbossen, het zijn allemaal voorbeelden van grensfenomenen die als metafoor kunnen dienen voor een ander soort samenleving. Ze tarten met hun aanwezigheid ruimtelijke en mentale grenzen.
Deze randverschijningen, of eigenlijk grensverschijningen, maken denkkaders poreus en bevragen met hun wildheid menselijk ingrijpen en controledwang. Hoewel het in veel gevallen alsnog gaat om gecontroleerdedecontrol,zijn het toch ook kleine oefeningen in loslaten. Door niet-mensen uit te nodigen en planologische en geestelijke grenzen diffuus te maken, komt er ruimte voor onverwachte ontmoetingen. Dan ontmoeten we misschien ook onszelf op andere wijze in de blik van een plant en staan we weer met één been in de tuinen uit onze jeugd.
Door de tegenstelling tussen echte natuur en 'nepnatuur' lijkt de laatste niet de moeite van het beschermen waard