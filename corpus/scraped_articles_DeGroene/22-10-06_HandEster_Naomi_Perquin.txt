Hand Ester Naomi Perquin

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
6 oktober 2022
Nog geen twee minuten stond ik buiten, zonder sleutels, voor mijn eigen gesloten deur, toen de hand van God de hoek om kwam en naast mij stilhield. Nu geef ik toe dat geloof een van de hardnekkigste grondlagen is, in de bodem van mijn denken (minstens 35 jaar oud, enigszins ingeklonken onder druk van groei, cynisme en verzet maar nooit grondig gesaneerd); een dunne maar bepalende substantie van hunkering en bereidwilligheid, die maakt dat ik gemakkelijk de hand van God waarneem in wat ongetwijfeld toeval is. Maar dat neemt niet weg dat ook toeval zich aan de grenzen van het geloofwaardige zou moeten houden, wil het tenminste voor toeval blijven doorgaan, en dat het toeval dat soms volstrekt niet doet - waardoor je toch enigszins gedwongen kunt zijn iets onder 'ingreep van bovenaf' te rubriceren, op z'n minst. Zelfs als je volstrekt niet gevoelig bent voor het idee van een Grote Geheimzinnige Regisseur.
Nog geen twee minuten; de herfstzon scheen fel maar onder voorbehoud, ik had net bedacht waar mijn huissleutels waren (in de jas die ik boven had laten hangen, vanwege die herfstzon) en wist nu, als ervaringsdeskundige (want het was bepaald niet mijn eerste zelf-uitsluiting) heel precies wat ik nodig had: een kleerhanger. En wel zo'n exemplaar van dik maar buigzaam draadstaal, gemakkelijk om te vormen tot een stuk gereedschap op maat, met een haak of lus naar keuze. De truc is om daarmee, opererend vanuit de brievenbus, de juiste hoek te vinden en, met voldoende kracht op de punt (je hebt er smalle polsen bij nodig), de trekker te grijpen dan wel de klink naar beneden te bewegen, afhankelijk van deur en slot.
De hand van God: een man in een blauwe regenjas, met in zijn linkerhand een kleerhanger van dik maar buigzaam draadstaal. Natuurlijk mocht ik dat ding, desgevraagd, hebben en verbuigen. Natuurlijk kreeg ik daarmee, in slechts drie pogingen, mijn voordeur open. En natuurlijk wuifde hij mijn dank weg. Die kleerhanger had hij meegenomen voor zijn broer, zei hij. Die gebruikte ze graag in zijn garage. 'Puur toeval.'
Niet puur, dacht ik, terwijl ik hem nakeek. Eerder: potsierlijk. Hoe vaak heb ik überhaupt een man over straat zien lopen met een kleerhanger? Niet met een pak dat hij zojuist bij de stomerij heeft opgehaald, niet met een hele lading uiteenlopende voorwerpen, waaronder een kleerhanger, maar gewoon: met één enkele kleerhanger? En dan niet eens in de verte, maar gewoon hier, op de hoek, voor mijn eigen deur, met een timing die in alles doet denken aan een Grote Geheimzinnige Regisseur?
Daar komt nog bij dat God vele vormen heeft, waaronder talloze potsierlijke, op het kitscherige af, en dan wil ik nog niet eens uitweiden over de manier waarop God zich soms voordoet als toeval, (zoals toeval zich ook regelmatig voordoet als God), want ik probeer de bodemlagen van mijn denken natuurlijk keurig gescheiden te houden, netjes op elkaar gestapeld, zolang ik daar nog enige invloed op heb. Want aan het einde van mijn poging tot ordening zal er wel een hand de hoek om komen. Een enorme hand, stel ik me zo voor, die de bodem van mijn denken tot chaos terug schoffelt, alle lagen omwoelt, tot de hele boel weer woest en ledig is. Ik kan me er nu al op verheugen.