Balanceeract

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
5 december 2024
THEATER Jongensuren
Het was een tweedehands essaybundel, jaren geleden aangeschaft vanwege de titel:Poëzie, jongens en het gezelschap van geleerde vrouwen.De stem van de auteur klonk er weerspannig uit op, bij vlagen geobsedeerd, ronduit onsympathiek. Op online gezochte portretten verscheen de schrijver eerder als jonge ransuil dan specifiek als man of vrouw. Daarna volgdeEen tevreden lachenHet jongensuur.Toen verbaasde ik me nog over hoe makkelijk dit werk van zulke kwaliteit onvindbaar had kunnen blijven. Maar dat is voor in een ander stukje waarvan we het refrein kunnen meezingen.
In de voorstelling die regisseur en schrijver Koen Verheijden (1994) maakte bij de Toneelschuur over leven en werk van Andreas Burnier is niets van dat refrein te horen. Verheijden werkt aan een pril en uitgesproken queer oeuvre, waarin hij steeds een licht schijnt op het verleden. In zijn vorige voorstelling was het Nederlands Indië, nu zet hij metJongensureneen grote theaterlamp op enkele romans van Burnier, die daar levendig van zijn gaan stralen en schitteren.
Poef, daar verschijnt Simone, hoofdpersoon uitHet jongensuur,in de gedaante van vier jongensmeisjes gespeeld door Kirsten Mulder, Anne-Chris Schulting, Hanna van Vliet en Lulu Streefkerk. De opening klaren ze met zijn vieren, daarna valt Simone onherroepelijk uiteen en komt steeds een ander aspect van het personage van Burnier via een andere actrice aan bod. Kwetsbaar spelend met genderidentiteit stapt Hanna van Vliet in herenkostuum een café binnen. Anne-Chris Schulting treffen we later in Het Mandje op de Zeedijk, waar ze Lulu Streefkerk als Annie wel en niet durft te versieren. Iets van de Orlando van Virginia Woolf waait mee de scène op als Kirsten Mulder parmantig in Parijs rondstapt als een straatschoffie. Mulder, opgeleid aan de mime-opleiding speelt ironisch en ritmisch. Ze brengt daarmee ook het troostrijke frisse mee. Burniers jonge wordingsgeschiedenis is vervuld van oorlog, angst, drank, geestelijke kwetsbaarheid. Het te vinden evenwicht van de spelers tussen de lichtheid en het gewicht is een liefdevolle balanceeract. Waarbinnen nog te noteren valt dat het werk soms iets te voorzichtig opereert, alsof de huidige cancelcultuur haar weg naar de planken heeft gevonden.
Er is genoeg biografie over voor een tweede deel. Burnier was criminoloog, tegen abortus, tegen euthanasie en bij leven beslist geen onderdeel van de feministische beweging, er is hun vrouwenhaat verweten - maar goed, wie niet? Ik schrijf nu hun, maar dat is geschiedvervalsing, waar de makers zich niet aan wagen.
Burnier had een uitgesproken hekel aan groepsdenken en vastgepind worden. Dat spreekt uit de eindscène waarin we na een sprong in de tijd aan een tafeltje zitten waar de inmiddels gearriveerd schrijver tegenover een interviewer zit, die poneert dat Burnier veel over homoseksualiteit heeft geschreven.
'Ik schreef niet over homoseksualiteit, ik schreef over angst, eenzaamheid, schuldgevoelens, machteloosheid, ontdekkingsdriften, om maar wat te noemen.' Gelukkig is daar nu ook springlevend toneel van gemaakt.
Han van Wieringen
Koen Verheijden/Toneelschuur Producties- Jongensuren,tot 10 januari op tournee