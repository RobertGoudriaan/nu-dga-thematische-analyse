Musa is gestrand in Tunesië Aan de grens

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
27 juli 2023
Tunis- In een paar maanden trokken ze vanuit Sierra Leone dwars door West-Afrika, per bus, met terreinwagens en te voet. Een gevaarlijke reis. Overal patrouilleerde politie, de natuur was grillig en je moest uitkijken voor criminele bendes. Ze sliepen onder bomen, op woestijnzand of stenen, en soms in vervallen huizen. Maar ze bereikten Tunesië.
Begin juli vertelt Musa Kaka (26) onder een boom langs deroute de Djerbain Médenine, Zuid-Tunesië, over de tocht die hij en zijn vier broertjes en zusjes tussen de zes en achttien jaar net achter de rug hebben. Hun ouders en drie jongere zusjes bleven achter in Sierra Leone. Grensstreken waren het gevaarlijkst. 'Daar hielden we ons overdag verborgen. 's Nachts liepen we in slavenhouding de grens over.' Dat voordoen gaat niet, want hij zit, met de kinderen in een halve cirkel naast hem, zo op zijn plastic stoel gedraaid dat de op een na jongste van dertien erbij kan om op zijn wang een puistje uit te knijpen.
Onderweg schraapten ze het geld voor de reis bij elkaar. 'Soms stopten we om te werken tot we genoeg hadden om door te reizen.' Zo had het ook in Tunesië moeten gaan. De Hazoua-woestijn, Nefta en uiteindelijk door naar Sfax, een bekende vertrekplaats van mensensmokkelbootjes. Voor de bootreis naar Europa zouden ze daar per persoon 1170 euro bij elkaar moeten verdienen.
Ze bereikten Nefta, maar daar stopte een Tunesiër met een auto waardoor ze terechtkwamen in het opvangcentrum van migratie-organisatie iom in Médenine. Matrassen op de grond en gemiddeld tien personen op een kamer.
'Pas hier hoorde ik over de politieke problemen', zegt Musa. Afschrikwekkende verhalen over geweld tussen inwoners van Sfax en zwarte migranten. Over klopjachten op mensen met een bruine huidskleur en arbitraire arrestaties. Deportaties naar de grensgebieden, militairen met traangas, en zeewater drinken om niet dood te gaan. Met goedkeuring van president Kais Saied. Intussen haalde het Tunesische Rode Kruis honderden zwarte migranten uit de woestijngebieden en bracht hen over naar een van de opvanglocaties van Médenine.
Musa voelt zich 'doodmoe'. Voorlopig kunnen ze niet verder, want zwarte migranten mogen niet meer met het openbaar vervoer naar de omliggende steden reizen. 'Onze toekomst ligt in Gods hand', concludeert hij.
Het aantal in 2023 getelde doden en vermisten aan de Europese buitengrenzen, volgens het Missing Migrants Project (IOM): 2490