Turkije wil een miljoen Syriërs 'vrijwillig' terugsturen Aan de grens

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
18 augustus 2022
De Syrische vluchteling Anas Al Mustafa dreigt alsnog vanuit Turkije naar Syrië uitgezet te worden in voorbereiding op een politieke campagne onder het mom van 'vrijwillige terugkeer'. Nadat de Werkgroep Willekeurige Opsluiting van de Verenigde Naties zich boog over de zaak van Al Mustafa, concludeerde zij dat de Turkse regering hem zijn vrijheid had ontnomen op grond van zijn nationaliteit en zijn werk als mensenrechtenactivist, waarmee de Turkse regering twee mensenrechten had geschonden.
De VN hebben Turkije gemaand om Al Mustafa's rechten te respecteren, maar de Turkse regering heeft dit verzoek tot op heden genegeerd. Ze houdt nog steeds zijn paspoort achter, waardoor hij het land niet uit kan. Een vermoedelijke reden voor deze politieke onwil is de groter wordende afgunst tegen Syriërs in Turkije. Zo scandeerden een honderdtal Turken in een door veel Syriërs bezocht winkelcentrum: 'Dit is Turkije, niet Syrië!' en is in Istanboel een 22-jarige Syrische man uit racistische motieven doodgeschoten. Voordat de daders vluchtten, schoten ze nog op andere Syriërs die in het appartement woonden.
De oppositiepartijen presenteren de Syriërs als zondebok voor de malaise in het land. In reactie hierop beloofde president Erdogan dat zijn regering ervoor zou zorgen dat een miljoen Syriërs 'vrijwillig' zouden repatriëren.
Zolang de Turkse regering de conclusie van de VN negeert, blijft Al Mustafa illegaal. Daarmee is hij een makkelijk doelwit voor een arrestatie. Inmiddels woont Al Mustafa al anderhalf jaar ondergedoken op een plek waarvan zelfs zijn advocaten niet weten waar het is en komt hij uit angst amper buiten. 'Ik heb genoeg geleden', zegt hij. 'Al meer dan tweeënhalf jaar leef ik in angst omdat ik onrechtvaardig en zonder reden ben gedeporteerd.' Aangezien hij recent een contract heeft getekend bij een organisatie in Verona, hoopt hij dat de Italiaanse regering druk kan zetten op Turkije om zijn situatie te verbeteren.
Het aantal in 2022 getelde doden en vermisten aan de buitengrenzen van Europa, volgens het Missing Migrants Project (IOM): 1767