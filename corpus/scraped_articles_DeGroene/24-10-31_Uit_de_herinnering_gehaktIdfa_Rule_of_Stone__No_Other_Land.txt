Uit de herinnering gehakt Idfa Rule of Stone & No Other Land

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
31 oktober 2024
Terwijl de oorlog in Gaza, Libanon en in Israël tienduizenden doden eist, vergeet je haast dat de verdrijving van Palestijnen op de Westoever en in Oost-Jeruzalem doorgaat. Twee getuigenissen, met verschillend perspectief.
Je zou eerst de filmRule of Stonemoeten zien om inNo Other Landhet koloniale mechanisme van de joodse staat te kunnen herkennen. InRule of Stonebenadert Danae Elon de bezetting en de verdrijving van de Palestijnen vanuit een origineel perspectief: architectuur. Ze laat zien hoe de bouwstijl esthetisch, ideologisch en strategisch een rol heeft gespeeld bij de opbouw van het moderne joodse Jeruzalem. Centraal in het verhaal staat de geschiedenis van de Jeruzalemsteen, de zandsteen waaruit volgens de Wet van de Steen sinds het Britse mandaat elk gebouw in Jeruzalem moet zijn opgetrokken.
In 1967 veroverde Israël Oost-Jeruzalem, het deel waar de meeste Palestijnen wonen, op Jordanië en de stad werd tot onverdeelde hoofdstad van Israël verklaard. Direct daarna begon de bouw van de nieuwe stad. Elon, geboren en getogen in Jeruzalem, legt aan de hand van de Wet van de Steen de mechaniek van de joodse natiestaat bloot; een systeem van bezetting, onteigening en dekmantels. Historisch filmmateriaal met de legendarische premier Ben-Goerion en burgemeester Teddy Kolek, 8mm-familiefilmpjes afgewisseld met actuele close-ups van stille nieuwbouwwijken laten zien hoe het oude Jeruzalem zich langzaam tot een nieuwe joodse stad ontwikkelde. Schoonheid en esthetica verdoezelen het verleden, want op de brokstukken van platgewalste Palestijnse wijken verrezen met Jeruzalemsteen beklede joodse nieuwbouwwijken die er zo oud uitzagen dat het leek of ze er altijd waren geweest.
Hier ligt Jeruzalem en de dood van Jeruzalem. De filmmaker kent de joodse architecten van het eerste uur persoonlijk en in de vertrouwelijkheid van het moment vertellen zij openhartig en vol trots over de ontwerpen. Zij bouwden esthetische nieuwbouwwijken als Mamilla en Gilo, en Ramot Shapira, in een bouwstijl met fraaie bogen en Turkse pilaren die de oude Arabische binnenstad nabootste. Maar schoonheid en wreedheid gaan hand in hand. De camera volgt de Palestijnse steenhouwer Izzat Ziadah in een landschap van brokstukken, oude meubels, een tv, tussen grazende geiten.
De ironie wil dat Palestijnse bouwvakkers als Ziadah de nieuwe joodse stad bouwden en meewerkten aan hun eigen ondergang. Ziadah kliefde Jeruzalemstenen uit de rotsen, maar zijn huis is door een Israëlische bulldozer platgewalst om plaats te maken voor een nieuwe joodse wijk. In zijn hopeloze strijd concentreert Ziadah zich op de verbouwing van het enige krot dat nog overeind staat. Het dak lekt, de meeste voorzieningen ontbreken en de kans is groot dat het ook weer wordt vernietigd door de Israëlische staat, want hij krijgt geen bouwvergunning.
De filmmaker gaat terug naar de architecten. Zien zij dat ze hebben meegewerkt aan een masterplan om Jeruzalem een joodse identiteit te geven? vraagt Elon hun. Er moest een demografische balans van dertig procent Palestijnen en zeventig procent joden worden gecreëerd. De architectuur kopieerde de bouwstijl van de bezette bevolking en maskeerde de Palestijnse ramp. De joodse natiestaat vernietigde systematisch vier-à vijfhonderd Palestijnse dorpen en woonwijken. De Palestijnse achterblijvers krijgen geen bouwvergunningen, scholen en vuilophaaldienst. De geschiedenis van de Palestijnen is uit het landschap en de herinnering gehakt.
De architecten beamen dit slechts ten dele. Natuurlijk was er een masterplan, maar dat werd door de Israëlische staat in een democratisch proces ontwikkeld. De architecten nemen geen verantwoordelijkheid, want ze waren slechts de uitvoerders van dat plan. De gevolgen toont Elon met summiere close-ups van ruïnes van Palestijnse dorpen en een willekeurig beeld van een huisuitzetting. Maar die beelden doen het omvangrijke leed van de Nakba waarbij miljoenen Palestijnen nog steeds ontheemd zijn tekort. Elon besteedt weinig aandacht aan het Palestijnse leven in Jeruzalem vóór zijn ondergang, en al is de film intrigerend, toch maskeert de joodse architectuur met succes de waarheid.
Anders dan Rule of Stonestaat het filmen vanNo Other Landvan het Israëlisch-Palestijns filmcollectief - de Palestijnse activist Basel Adra, Israëlische journalist Yuval Abraham, Palestijnse filmmaker en boer Hamdan Ballal en Israëlische cameraman en redacteur Rachel Szor - permanent onder druk en lopen de filmmakers voortdurend gevaar. Dat voel je al bij de openingsscène. Adra rijdt in het donker naar zijn huis in Masafer Yatta, een enclave van twintig kleine Bedoeïenendorpjes in het zuidelijke Hebrongebergte op de Westoever en ziet dat het leger zijn dorp omsingelt.
Close-ups van zwaailichten, soldaten die in walkietalkies spreken, bange gezichten van Palestijnse bewoners zetten de toon. De angst en spanning zijn voelbaar. Zolang Adra zich kan herinneren wordt zijn dorp met vernietiging en uitzetting bedreigd. Op zijn vijfde vielen de soldaten zijn huis binnen en arresteerden zijn vader, een Palestijnse activist, die al voor Adra's geboorte voor het behoud van de berggemeenschap streed. Twee jaar later nam Adra deel aan zijn eerste demonstratie.
In 1980 werd een deel van Masafer Yatta, net als zo'n twintig procent van de overige Westoever, door het Israëlische leger tot militair terrein verklaard. De Israëlische autoriteiten onteigenden duizenden dunams land (één dunam is duizend vierkante meter). Door de militaire verordening zijn de dorpjes, die al sinds de negentiende eeuw op de landkaart voorkomen, illegaal verklaard. Israël wil het Palestijnse gebied zo veel mogelijk beperken. Na veertig jaar juridisch touwtrekken besloot de Israëlische Hoge Raad in een van de grootste uitzettingsbesluiten dat meer dan duizend Palestijnen uit hun huizen gezet mogen worden.
Met een eenvoudige camcorder filmt Adra tussen 2019 en 2023 het jarenlange kat-en-muisspel van het leger en de bewoners. De beelden worden afgewisseld met videobeelden die familie en buren de afgelopen twintig jaar hebben gemaakt. Overdag bulldozeren de Israëliërs de huizen, scholen en speeltuinen van de gemeenschap en worden Palestijnen gedwongen om in grotten te gaan wonen. Die grotwoningen zijn intussen een soort tweede woning, compleet met tv's op de vochtige rotswanden. Uit eergevoel en als verzetsdaad bouwen de inwoners hun huisjes 's nachts weer op om vervolgens overdag met ontruiming te worden bedreigd.
Hulp blijft uit en in de vijf jaar dat het filmcollectief de gemeenschap volgt, wordt de sfeer steeds grimmiger en worden de soldaten meedogenlozer. Als een jongeman, Harun Abu Aram, probeert in te grijpen wordt hij in zijn nek geschoten en raakt volledig verlamd. Aangrijpend is de hopeloze strijd van zijn moeder die tevergeefs hulp voor haar zoon probeert te krijgen en zelfs buitenlandse journalisten uitnodigt in haar grot. 'Maar ik heb geen ander land', zegt een van de huilende moeders als haar golfplaten huisje voor de zoveelste keer door soldaten wordt platgewalst - en dat vormt de essentie van deze film en de strijd van de bewoners. Als zij blijven, leven ze in permanente onzekerheid en angst, maar als ze hun land opgeven zijn ze alles kwijt.
In diezelfde tijd ontmoet Adrade Israëlisch-joodse journalist Yuval Abraham. Een unieke vriendschap en samenwerking tussen de twee ontwikkelt zich. Dat komt ook doordat Abraham Arabisch, de taal van de onderdrukten, spreekt. Het accent van de film ligt op de vraag hoe de bezetting kan eindigen. Abraham vindt dat Israëliërs en Palestijnen samen voor de Palestijnse vrijheid moeten vechten, want joden hebben geen veiligheid zolang Palestijnen niet vrij zijn. Adra gelooft dat voldoende internationale druk op Israël de realiteit op de Westoever kan veranderen en daarom verspreidt hij zijn videofilms. Abraham raakt zo in de ban van de strijd van de bewoners, dat Adra hem waarschuwt: 'Je bent te enthousiast. Alsof je de bezetting in tien dagen wil oplossen.'
De vriendschap staat onder druk. Adra en Abraham zijn even oud, beiden filmmaker en wonen dertig minuten bij elkaar vandaan. Adra heeft rechten gestudeerd, maar kan als hij geluk heeft bouwvakker worden. Abraham heeft een eigen land, een baan en kan Adra op elk moment bezoeken, maar Adra zit vast op de Westoever. Hun levens worden beheerst door de Israëlische staat, maar Abraham heeft zelfbeschikkingsrecht. Adra niet. Een van de Palestijnen stelt de vriendschap met Abraham ter discussie. 'Hoe kunnen wij nog vrienden zijn als jouw broer of vriend mijn huis kan platwalsen?' vraagt hij.
Dat Abraham tijdens het Internationaal Filmfestival van Berlijn die ongelijkheid met Adra benadrukt, wordt hem in eigen land niet in dank afgenomen. De publieke televisiezender Kan beschuldigt hem van antisemitisme en hij krijgt zelfs doodsbedreigingen. Na de aanslag van 7 oktober en de oorlog zijn de standpunten verhard. Voor extremistische kolonisten was de oorlog een vrijbrief om met zwaar geweld zestien Palestijnse dorpen op de Westoever te terroriseren en de bewoners te verdrijven. Het laatste filmbeeld toont een groep kolonisten die Masafer Yatta met geweren naderen. De bewoners van vijf dorpen zijn inmiddels gevlucht. De kolonisten hebben hun school platgebrand en verwoest. Het gebied werd door de Israëlische overheid omheind.
De scènes van Israëlische troepen die dorpen binnentrekken, sloopbevelen op huizen plakken, huilende vrouwen en kinderen, en kille soldaten die zich achter spiegelende zonnebrillen verschuilen, zijn voor wie de ontwikkelingen in dit gebied kent niet nieuw. De veelvuldige herhaling van de beelden is vermoeiend, maar absoluut noodzakelijk om het gevoel van moedeloosheid over te brengen dat de dagelijkse werkelijkheid van Palestijnen kenmerkt en het besef dat er dringend iets moet gebeuren.
Maar deze film biedt meer dan wanhoop, want hij is gebaseerd op de overtuiging dat Israëliërs en Palestijnen - joden en moslims - samen kunnen werken aan een toekomst waarin beide vrij zijn. Daarmee beantwoordt hij de vraag hoe de bezetting kan eindigen, want hoop is de uiterste vorm van verzet. In de huidige oorlog, zoals in elke oorlog, is de waarheid het eerste slachtoffer. Daarom zijn beide documentaires als getuigenissen zo belangrijk.
Antipode Films / IDFA | Still uit No Other Land