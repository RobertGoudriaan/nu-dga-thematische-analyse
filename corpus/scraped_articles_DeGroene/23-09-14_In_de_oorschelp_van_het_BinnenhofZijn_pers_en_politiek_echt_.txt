In de oorschelp van het Binnenhof Zijn pers en politiek echt zo klef met elkaar?

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
14 september 2023
Afstand houden, dat is inmiddels het devies onder journalisten op het Binnenhof. Schiet de publieke zaak daar iets mee op? Zijn politici mediageile half-talenten zonder visie? Over afzwaaiende politici en de veranderende rol van de pers op het Binnenhof.
Hij formuleerde de gedachtein twee zinnen en slingerde die tamelijk terloops de wereld in. Januari 2022. X heette nog Twitter. 'Wat zou helpen', schreef het CDA-Kamerlid Derk Boswijk, 'camera's verwijderen uit [de] TK. Kan men geen showtjes meer geven en moeten burgers weer hele notulen lezen ipv voorgekookte, uit context gerukte oneliners.'
Zoals dat gaat op Twitter: het was een reactie op een reactie en daarop kreeg Boswijk weer een reactie. 'Dat is een heel erg slecht idee Derk.' Was getekend Caroline van der Plas, een politicus die het uitstekend doet op camera, in en buiten de vergaderzaal. Iemand die goed gedijt in de huidige politiek.
Het idee om camera's uit het parlement te weren is zo contrair de tijdgeest dat Boswijks Twitter-oprisping een zucht in de wind leek, eentje die op z'n hoogst kan voortleven in hoon, of als illustratie in een relaas over de doodsstrijd van de laatste gefrustreerde vertegenwoordigers van een ooit zo machtige volkspartij. Maar het liep anders. In de afgelopen weken kondigden tientallen politici hun vertrek aan. TweeNRC-redacteuren spraken met de Kamerleden onder deze afzwaaiende politici en hoorden Boswijks idee weer voorbijkomen. Met instemming. 'Want voor hen staat vast', aldus Kees Versteegh en Wafa Al Ali, 'dat er in elk gevalietsmoet gebeuren.'
Bij het schrijven van dit artikel, begin september en met nog een maand te gaan voor de definitieve kandidaatstelling, staat de teller op 31 vertrekkers. Bij de vorige Kamerverkiezingen wilden 45 leden zich niet opnieuw kandideren. Wellicht zal dat aantal nu niet worden gehaald, maar opvallend is dat het huidige cohort vertrekkers bestaat uit bijzonder prominente en ervaren Kamerleden. Fractievoorzitters als Kees van der Staaij (SGP), Attje Kuiken (PvdA), Pieter Heerma (CDA) en Farid Azarkan (DENK). Leden met een hoge naamsbekendheid als Sjoerd Sjoerdsma (D66), Sylvana Simons (BIJ1), Corinne Ellemeet (GroenLinks), Henk Nijboer (PvdA) en zelfs de Kamervoorzitter, Vera Bergkamp (D66). En van de bewindslieden wil niet alleen de premier niet opnieuw op een verkiesbare plek op de kandidatenlijst van zijn partij, dat geldt ook voor alle vicepremiers: Wopke Hoekstra (CDA), Sigrid Kaag (D66) en Carola Schouten (CU).
Dat er volgens de vertrekkersietsmoet gebeuren in politiek Den Haag blijkt uit de afscheidsbrieven. Naar goed gebruik leest de Kamervoorzitter die plenair voor. Vanwege het zomerreces zitten sommige nog in de pijplijn, maar de algehele teneur is inmiddels duidelijk, met harde kritiek op de eigen werkomgeving, harder dan voorheen. Het gaat de vertrekkers niet alleen om gebrekkige ondersteuning (een decennia oude klacht) en geringe mogelijkheden om het kabinetsbeleid te beïnvloeden, maar ook om bedreigingen van buiten en lompe omgangsvormen onderling. Daar komt nog eens het gebruik van de Kamer als 'profileringsplatform' bij: collega's die het debat gebruiken om een filmpje op te laten nemen, inderdaad met 'voorgekookte oneliners', zoals Boswijk twitterde, en gemonteerd met uit hun verband gerukte zinnen van andere Kamerleden. Alles om de verontwaardiging te voeden onder de eigen achterban of argeloze YouTube-kijkers. Simpeler gezegd: Kamerleden verneuken elkaar in filmpjes van eigen makelij.
Tot slot noemen de vertrekkers de niet-aflatende argwaan waarmee de pers hen bejegent en de neiging van het journaille om iedere kleine uitglijder op te blazen en de lucht in te steken als teken van de onwelriekende poel van verderf die politiek heet. Iedere politicus is in ieder interview bij voorbaat verdacht. Waarvan? Van politicus zijn.
Ik lees de afscheidsbrievenmet grote interesse omdat het precies tien jaar geleden is dat mijn eigen boek verscheen over de omgang tussen pers en politiek. Vijf jaar lang was ik politiek verslaggever geweest vanNRCen in die tijd had ik kwalitatief onderzoek verricht (dat klinkt vast beter dan: rondvragen-met-pretentie) naar de wijze waarop politici politieke berichtgeving ervaren en hoe parlementaire journalisten hun werk opvatten. Ondertitel van het boek: De permanente wurggreep tussen pers en politiek.
Wurggreep. Mij was namelijk opgevallen dat toevallige passanten op het Binnenhof de omgang tussen beide beroepsgroepen altijd als 'klef' kwalificeren. Zoals Joris Luyendijk deed in het populaire boekjeJe hebt het niet van mij, maar...Pers en politiek zouden bij elkaar op schoot zitten, biertje in de hand. Dit terwijl ik zelf, als participant, vooral groeiende angst en argwaan waarnam, jegens elkaar, bij beide beroepsgroepen. Politici wisten dat hun carrière met één dodelijk artikel of item kon worden afgebroken, want journalisten zijn klef met hun publiek en dat houdt ervan als een politicus op zijn nummer wordt gezet. Tegelijk weten die journalisten dat'old school'niet meer werkt. Dat het allemaal niet meer genoeg is: begrip tonen,
een vertrouwensband opbouwen, uren maken. Politici kunnen zomaar besluiten, op de huid gezeten door voorlichters en spindoctors, om jou voortaan niets meer te gunnen, al helemaal geen primeur of detail-van-achter-de-schermen, de krenten waar vooral schrijvende journalisten het van moeten hebben. Op het Binnenhof lijkt het klef, concludeerde ik, het is er kil.
En over dat kleffe tussen pers enpubliek:daar is weinig mis mee, ware het niet dat een fenomeen om zich heen slaat dat ik destijds 'salonpopulisme' noemde. Noem het een ontwikkeling. Niet alleen maatschappelijk gemarginaliseerden maar ook winnaars van de huidige samenleving ontwikkelen in ras tempo een antipolitieke attitude met ondemocratische reflexen. Goed, in gevestigde kringen en onder allerhande hoogopgeleide Nederlanders zijn verwijten uit het klassieke populisme ongewoon (zakkenvullers! opportunisten!), maar gangbaar is het inmiddels wel geworden om op de politiek neer te kijken. Politici, zo is de teneur, zijn mediageile half-talenten die zich zonder enige visie richten op onnozele kwesties.
Hoe werkt dit salonpopulisme door in de Haagse verslaggeving? Doordat journalisten zich richten op de wensen, opvattingen en verwachtingen van hun publiek trekken ze politici mee in een spiraal naar beneden, naar een troebele poel waar het nog louter gaat om vliegen afvangen, het relletje van de dag, of een motie die ronde vissenkommen moet verbieden. Beide beroepsgroepen maken elkaar en de politiek hetzerig, hitsig en hyperig en journalisten die zichzelf waakhonden noemen, viel mij op, waren meestal jachthonden, op zoek naar publiek.
Als mijn analyse klopt, zou ik dat nu,tien jaar later, kunnen opmaken uit de verhalen van de vertrekkers. Dus sloeg ik aan op wat Kamerlid Harry van der Molen zei tegen de eerder genoemde NRC-journalisten. Hij was 'vast blij', zeiden zijn vrienden tegen hem, dat hij de politiek ging verlaten. Of hij verbaasd was over die reactie, vertelde hij niet. Wel zei hij dat het hem zorgen baarde dat ook 'heel redelijke mensen' dit zeiden, mensen die vroeger met respect over het parlementaire werk spraken.
Eén sneeuwvlok maakt nog geen winter en een paar afscheidsbrieven of -interviews: wat zeggen die nou? Gelukkig is er ook het nieuwe boek van de huidig politiek verslaggever Coen van de Ven (van dit weekblad) en de gewezen parlementair journalist Jan Tromp(Volkskrant).Zoals de titelWantrouwen in de wandelgangenal duidelijk maakt, verwerpen zij de klefheidsthese. Gelukkig. En ze gaan verder. Ze illustreren de kilheid in veelzeggende voorvallen en larderen die met interessante uitspraken van hoofdrolspelers. Bovendien gaan ze de herkomst van de groeiende afstand tussen pers en politiek na en vragen zich af wat ermee gewonnen is of verloren.
Maar niet dan nadat een van hen, Jan Tromp, herinneringen ophaalt aan de tijd van vertrouwen en onderling begrip. Als toenmalig 'bewoner' van het Binnenhof kon hij meevoelen met de politici die hij sprak, begreep hij hun afwegingen en worstelingen. Tromp: 'Alles was politiek in de jaren zeventig en tachtig en politiek was alles. Dat gold voor politiek journalisten niet anders dan voor politici. Je leefde met elkaar in de oorschelp van het Binnenhof. De betrekkingen waren over het algemeen warm, vanuit het gedeelde en enerverende besef dat we de vinger hielden aan de polsslag van de tijd.' En, interessant in het licht van het salonpopulisme: 'Politiek was tot diep in de jaren tachtig iets om bij te horen.'
Jan Schinkelshoek, ooit parlementair journalist en later Kamerlid voor het CDA, vertelt Tromp over de keerzijde van die houding: 'Hoe de vertrouwensband tussen politiek en journalistiek zich keerde tegen de primaire opdracht om relevant nieuws te openbaren.'
Neem de zaak van de prominente ARP'er Willem Aantjes. Eigenlijk alle journalisten in Den Haag wisten, zo vertelt Schinkelshoek, van zijn zwarte oorlogsverleden. De man bleek uiteindelijk lid te zijn geweest van de Germaansche SS. Het kwam naar buiten, maar niet door de parlementaire pers. Schinkelshoek en zijn collega's wisten zelfs dat het 'vermoedelijk' de reden was waarom hij nooit minister kon worden. 'En toch hebben we het altijd voor ons gehouden.'
Waarom namen de journalisten hem en andere politici te veel in bescherming? Schinkelshoek: 'Lelijk gezegd: we waren onderdeel van het systeem. We voelden ons als pers medeverantwoordelijk voor wat we toen met hoofdletters schreven en waar we nu misschien te weinig oog voor hebben, de parlementaire democratie. Bij alle politieke meningsverschillen die natuurlijk moesten worden uitgevochten, vonden we het onze taak op te komen voor het systeem, voor de democratie, voor de Tweede Kamer. Zo waren we opgevoed en zo voel ik het nog steeds, tot op de dag van vandaag.'
Hoe is dat allemaal zototaal veranderd? Op het slot van Tromps bijdrage aan het boek vat hij zijn eigen analyse kort samen. Tijdens het paarse kabinet raakte het kiezersvolk op drift, politieke partijen kregen het op hun zenuwen en dat, aldus Tromp, genereerde de kentering in de verhoudingen tussen politiek en pers. Wat volgde was 'verzakelijking'. En dat, zeggen beide auteurs, is nog altijd 'de algemene trend'. Een van de tekenen aan de wand waar Tromp tamelijk lang bij stilstaat: er wordt nauwelijks meer gedronken op het Binnenhof.
In het tweede deel van het boek, dat Van de Ven voor zijn rekening heeft genomen, volgt een verdiepende verkenning van die trend. Van de Ven haalt daarvoor een radioverslaggever van bnnvara aan, Joost Bekendam. Samen komen ze tot de conclusie dat begrip en controle twee assen vormen. 'We zitten nu helemaal aan de controlekant', aldus Van de Ven: journalisten spreken minder met politici maar controleren hen scherper. Denk aan de tientallen artikelen geschreven op basis van een beroep op de Wet open overheid (Woo). Van de Ven: 'Vrijwel dagelijks wordt er in kranten en televisierubrieken onthuld en gecontroleerd.' Politici die op hun schoot geen journalist meer tegenkomen, hebben op hun beurt de controle op het nieuws georganiseerd. Ze zijn nog slechts bereikbaar op stringente voorwaarden. De ervarenNRC-journalist Tom-Jan Meeus tegen de auteurs: 'De greep op de media neemt toe.'
Begrijpelijk, zou je zeggen, want journalisten zijn erop uit om politici te ontmaskeren. En als dat niet lukt, dan tenminste om ze in verlegenheid te brengen. Van de Ven weet dit, Tromp raakt ervan doordrongen tijdens het onderzoek voor dit boek. Vooral een gesprek met de al van het Binnenhof vertrokken Sybrand van Haersma Buma opent hem de ogen. Die vertelde dat hij eens werd benaderd door Tim Hofman, van het onlineprogrammaBoos. Ze troffen elkaar bij de 'patatbalie'. Tijdens het vragenuurtje en rond stemmingen was dat, voor de tijdelijke verhuizing van de Tweede Kamer, de ruimte naast de plenaire zaal waar pers en politiek elkaar treffen. 'Hij kwam op mij af, samen met een meisje', vertelde Buma aan Tromp. De camera draaide. 'Zij heeft iets meegemaakt', zei Hofman, 'en ik wil je dat voorleggen.'
Buma had de stemmingen nog in zijn hoofd terwijl het meisje zei: 'Ik wil naar een reformatorische school, maar ik word geweigerd omdat ik niet reformatorisch ben.' Een schande natuurlijk, of op z'n minst onredelijk, aldus Hofman en het meisje: 'Want er is toch vrijheid van schoolkeuze?' Buma: 'Ik kom altijd klem te zitten op dit thema. Als ik op tv hard ben over het behoudende protestants-christelijke onderwijs, krijg ik de conservatieve achterban over mij heen. Als ik te zacht ben, krijg ik met de andere kant te maken. Hofman wist dat natuurlijk, maar ik wilde er best wat over zeggen, zeker tegenover een meisje dat kennelijk toegang tot de school was geweigerd. Maar wat bleek? Dat meisje was helemaal niet een meisje dat naar een reformatorische school wilde. Het was een meisje van het programma van Hofman. Ze had ingestudeerd wat ze tegen mij moest zeggen. Ik werd totaal voor de gek gehouden. Het enige doel was mij als christen onderuit te halen.'
Buma geeft nog twee illustraties van afzeikjournalistiek vermomd als kritische ontmaskering en zegt dan over de journalisten die hij trof: 'Het punt is: ik weet niet waar ze vóór zijn. Of tegen. Ik weet alleen dat ze kijkcijfers willen. Nou, die krijgen ze als ze mij als politicus verneuken. Als een journalist op mij af komt heb ik daarom elke keer onderhuids het gevoel: wat gaat mij overkomen?'
Zie hier: een verklaringvoor de afstand die politici nemen. Tien jaar terug was dat niet anders dan nu. Tromps verbaasde verontwaardiging is voor mensen die minder lang geleden afscheid van het Binnenhof hebben genomen bijna aandoenlijk te noemen. En misschien dat hij daarom in het denken over een oplossing niet echt verder komt dan: doe gewoon weer effe lekker normaal allemaal!
Als Van de Ven in het afsluitende interview opmerkt dat afstand tot politici 'voor een deel' wellicht 'niet anders kan', zegt Tromp, en het zijn de laatste woorden vanWantrouwen in de wandelgangen:'De politiek moet geen tegenpartij zijn. [En] De journalistiek moet tegen de Ruttes van deze wereld zeggen: "Doe 's normaal man, gooi die spindoctors eruit!" Hou op met elkaar klem te zetten. De huidige weg is een doodlopende weg. Van beide kanten.' Kortom, het moet weer gezellig worden. Niet kil, maar klef.
Van de Ven werkt midden in de actuele politiek. Die ziet dat het zo simpel helaas niet is en onderzoekt, zoals gezegd, de verschijnselen rond de assen begrip en controle. Zo concludeert hij dat er iets mafs is, of op z'n minst paradoxaals, aan de doorgaans in dag- en weekbladen breed uitgemeten afstand tussen politiek en publiek. Want als hij door het parlementsgebouw loopt, het oude of het nieuwe, dan maakt hij 'een voettocht door eigen land'. Hij ziet een tamelijk correcte afspiegeling van de Nederlands samenleving. 'Dit ís Nederland, of in ieder geval de bovenlaag van al die leefwerelden.'
Van de Ven citeert met instemming BBB's Caroline van der Plas: 'Ik hoor hier vaak in debatten: ja dan gaan we het weer over onszelf hebben. Maar als wij het over onszelf hebben dan hebben wij het over de mensen in Nederland.'
Goed punt. Valt de samenleving uit elkaar?Dan groeit het aantal politieke partijen. Daalt het vertrouwen in de Tweede Kamer? Dan hoor je de echo direct in de Kamer zelf. Exhibit A: de afscheidnemende SP'er Peter Kwint zei onlangs dat hij het vertrouwen in het instituut 'totaal' heeft verloren.
Wellicht dat de afspiegeling alleen spaak loopt wat opleiding betreft (Kamerleden zijn gemiddeld aanzienlijk hoger opgeleid dan het electoraat). Maar nu het maffe, waargenomen door Van de Ven: Al worden er voortdurend succesvolle pogingen gedaan om kloven te dichten, pers én politiek blijven maar spreken over een 'groeiende kloof' tussen Den Haag en de burger. En het publiek? Ook onder hen blijkt de gedachte dat de politiek het contact met de rest van het land is kwijtgeraakt wijd verbreid, zo blijkt uit talloze opinieonderzoeken. In dit opzicht biedt het parlement dus een perfecte spiegel van het maatschappelijk onbehagen. En dat - hopelijk bent u er nog - maakt de gedachte per definitie onjuist.
Er is geen kloof. Van de Ven stelt het iets milder. Die zegt: 'Je zou ook kunnen zeggen, vrij naar Van der Plas, dat een land dat zo versnipperd is vooral met zichzelf bezig is - en dat de volksvertegenwoordiging dat op dit moment prima weerspiegelt.'
En de parlementaire pers? Zoals gezegd gedraagt die zich naar de wensen van haar lezers of kijkers. Ze denken dat het publiek hen de opdracht geeft: houd afstand. Tromp en Van de Ven bespreken de journalisten van SBS6, die in Den Haag het meest nadrukkelijk afstand bewaren. Volgens Van de Ven hebben de SBS6-journalisten daar na lang beraad 'bewust' voor gekozen. Toen ik zelf op het Binnenhof rondliep was het Carel Kuyl die als hoofdredacteur van actualiteitenprogrammaNieuwsuuropenlijk verklaarde dat vriendschappelijke relaties met politici 'uit den boze' zijn.
Goed, die lijn is nu salonfähig geworden, maar dat laat onverlet dat het nog altijd een standpunt is dat de waarheidsvinding niets verder helpt, een standpunt dat vooral bedoeld lijkt voor de bühne. Want, daar heeft Tromp gelijk in, met een wasknijper op de neus laten journalisten zich immers maar moeizaam informeren. Afstand helpt de politiek verslaggever niets bij zijn balanceer-act: de publieke zaak goed uit de verf te laten komen zonder dat het publiek afhaakt.
Van de Ven toont wel enig begrip voor de collega's van SBS6: 'We moeten afstand bewaren tot de wereld die we beschrijven.' Tegelijk ziet hij dat cynisme op de loer ligt 'als je alleen nog maar gaat controleren'. Hij betreurt wat verloren is gegaan: 'Een diep begrip van wat mensen beweegt.' Hij concludeert: 'We moeten ook schrijven over wat mensen hier, gedreven door idealen, nou precies komen doen.'
Zou het daarbij helpen om de camera'suit de Tweede Kamer te weren, zoals Derk Boswijk heeft voorgesteld? Het voorstel brengt bij historici wellicht een debat in herinnering dat werd gevoerd bij de instelling van de Tweede Kamer, in 1815. Een groot aantal Kamerleden wilde niet dat de beraadslagingen in het openbaar zouden plaatsvinden. Dus ook niet met notulen om terug te lezen. Wel, misschien met notulen die over 25 jaar of zo zijn in te zien, zoals het nu is geregeld met de beraadslagingen in de ministerraad. Het argument was: achter gesloten deuren verloopt besluitvoering aanzienlijk vlotter. Mensen zijn eerlijker en eerder bereid een compromis te bereiken. Openbaarheid zou daarentegen spelen voor de bühne in de hand werken en daar had niemand iets aan.
De schrijver van de grondwet uit dat jaar, Gijsbert Karel van Hogendorp, moest alle zeilen bijzetten in zijn verdediging van openbaarheid. Het zal allemaal best, zei hij, maar verantwoording afleggen aan de kiezers behoort tot de kerntaak van afgevaardigden: je handelt namens anderen, en dus moet je die in de gelegenheid stellen een oordeel te vellen over de manier waarop je dat doet. Dat is nu nog steeds het valide argument vóór camera's in de Tweede Kamer: als leden zich misdragen moeten kiezers dat kunnen waarnemen - en ze er eventueel voor afstraffen.
Opvallend is dat Boswijks voorstel niet bedoeld was als remedie tegen hitserige, hetzerige en hypes najagende pers. Het ging hem om collega's in de Kamer die leugenachtige montages maakten van Kamerdebatten.
Moet daartegen opgetreden worden? Het lijkt niet echt nodig: getructe filmpjes van Kamerleden zijn een krenking van de goede smaak, maar niet razend populair. Op een groepje FvD-groupies na, en een fringe-omroep als Ongehoord Nederland, lijkt het publiek er de neus voor op te halen. Was dat anders, zo leert de medialogica, dan hadden journalisten al lang iets in het genre gezien. (Luckytv telt niet, dat is duidelijk satire.) Dit leidt tot een hoopvolle conclusie en een vreemde vergelijking tussen pers en politiek: serieuze pers maalt kennelijk toch nog meer om waarachtigheid dan een deel van de Kamer.
Dat had Tromp in zijn gesprek met Van Haersma Buma de oud-politicus kunnen voorleggen. Zijn het niet in eerste instantie politici zelf die elkaar uit alle macht willen verneuken, desnoods door zich te verlagen totfakenieuws? Tromps verlangen naar klefheid is begrijpelijk, maar ook die kan natuurlijk niet zonder kritiek. Lastige vragen. Zonder al te veel begrip.