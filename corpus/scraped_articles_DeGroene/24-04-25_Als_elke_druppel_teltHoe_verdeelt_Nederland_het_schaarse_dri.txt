Als elke druppel telt Hoe verdeelt Nederland het schaarse drinkwater?

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
25 april 2024
Wie is verantwoordelijk voor het drinkwater? En aan wie komt de steeds schaarser wordende eerste levensbehoefte toe? De Design Innovation Group denkt na over een rechtvaardig drinkwaterlandschap.
'Stop je handen in dit water',staat er op een groot bord boven een glazen bak met daarin een laag water. Lachend en twijfelend kijken de tien deelnemers rondom de bak elkaar aan. Om de beurt dompelen ze behoedzaam hun handen onder water. Sommigen spetteren wat met hun vingers op de oppervlakte. 'Wat nu?' vraagt een van de deelnemers terwijl ze haar handen terugtrekt. De druppels vallen op de tegels. Mensen vegen langs hun colbert of wapperen met hun handen.
Hugo Schuitemaker gaat door met zijn presentatie. Hij pakt een stapel bekers, schept ze een voor een vol water en overhandigt alle omstanders een exemplaar. Daar staan ze dan met het water in hun handen dat ze eerst zelf vervuild hebben. 'De grote vraag is: waar laten we ons gebruikte water?' zegt Schuitemaker. Hij legt drie opties voor: 'Drink je het op, spoel je het door de wc of gooi je het weg in de omgeving?' Sommige deelnemers nemen direct een slok. Een dame kijkt bedenkelijk, speurt de tentoonstellingszaal rond en besluit het bekertje buiten in een perkje bij een lindeboom te gieten.
'Door klimaatverandering is water een schaars goed. Wat we doen met het vervuilde water? is daarom een belangrijke vraag. Drinken we het op? Spoelen we het door de wc waardoor het in zee terechtkomt en de vervuiling achterblijft voor volgende generaties, of stoppen we de vervuiling weg in onze eigen omgeving?' licht Schuitemaker toe.
Hij is social designer en het brein achter de waterbak op de tentoonstelling in de zaal van The Grey Space in the Middle in Den Haag. Zijn team onderzoekt hoe bij een toenemende vraag naar en teruglopende beschikbaarheid van schoon oppervlakte- en grondwater de toegang tot drinkwater rechtvaardig kan verlopen. In eerste instantie richtte het team zich op de toekomst, maar gaandeweg besloot teamleider Hugo Schuitemaker het plan om te gooien. 'We ontdekten dat de problemen al zo groot zijn dat er ook nu al behoefte is aan rechtvaardigheidsprincipes.'
We zijn op het punt gekomen dat elke druppel telt. Door klimaatverandering lopen we aan tegen de grenzen van ons systeem. Niemand durft het nog hardop te zeggen, maar het drinkwater is al regelmatig op in Nederland. 'Drinkwaterbedrijven hebben leveringsplicht, maar de vraag is of ze die kunnen waarmaken', zegt Schuitemaker.
Drinkwaterbedrijf Vitensmoest de laatste twee jaar al aan 45 bedrijven nee verkopen toen zij om een drinkwateraansluiting vroegen. Voor hen is het water op. Drinkwaterbedrijven in heel
Nederland vrezen dat ze geen drinkwater meer kunnen leveren aan komende nieuwbouwwijken. In de regio's Utrecht, Zuid-Holland, West-Brabant, Overijssel en Groningen is er nu al te weinig water voor de geplande woningen, blijkt uit een inventarisatie vanHet Financieele Dagblad.
'Een ontnuchterend beeld', zegt de jury over de pitch waarin het team deze problemen aanhaalt. Simpelweg meer water oppompen of meer water zuiveren, wat extreem veel energie kost, is niet meer genoeg. Dit bewijst dat de opgave steeds vaker voorbij het zoeken naar technische oplossingen gaat en raakt aan morele vraagstukken. Er zullen keuzes gemaakt moeten worden. Voor wie is er in de toekomst water beschikbaar en voor wie niet, en waar komen de kosten terecht?
Met deze ongemakkelijke vragen gaat de Design Innovation Group een jaar lang aan de slag in haar werkplaatsen in Utrecht en Amsterdam. In Amsterdam-Noord, een paar meter van de creatieve vrijplaats NDSM-werf, ontvangt Hugo Schuitemaker twee weken voor de tentoonstellingDe Groene Amsterdammer. Door een gezellige kantine met een zelfgemaakte bar en oosterse rode, blauwe en gele vloerkleden leidt de ontwerper ons naar de grote loods waarin hij werkt. Tegen de muren staan gele verkeersbordjes met kreten erop: 'Even onzuiver als onze leefstijl rivier', 'Elitewaterweide' en 'Autowasverbodbos'. Schuitemaker glimlacht. 'Die borden zijn voor de tentoonstelling.'
Aan een lange houten tafel klapt Schuitemaker zijn laptop open en begint direct te redeneren. Al snel gooit hij een van de moeilijkste vragen voor drinkwaterbedrijven op tafel. 'Hoe gaan we het water eerlijk verdelen? En wat is eerlijk verdelen?' Hij spreekt rustig en overdenkt elk woord, alsof hij telkens wil checken of het klopt wat hij zegt. 'Is eerlijk: iedereen hetzelfde, iedereen genoeg, zoveel als mogelijk is voor de groep? Of is het iedereen zijn individuele vrijheid?'
Deze vragen zijn lastig te beantwoorden. Als voorbeeld geeft Schuitemaker een verjaardagstaart. Die kun je in eerlijke stukken verdelen als je weet hoeveel gasten er komen. Voor de drinkwatervoorraad geldt dat echter niet. Het aantal personen dat een stukje van de taart wil is niet inzichtelijk en wisselt constant. De natuur, huishoudens, bedrijven en boeren trekken op verschillende momenten wisselende hoeveelheden uit de voorraad.
Van oudsher is er één houvast als er watertekorten ontstaan, de zogenoemde verdringingsreeks. Dit schema geeft aan wie er voorrang krijgt bij de verdeling van water. Drinkwaterbedrijven staan niet op plek één. Daarmee wijkt Nederland af van de regels van de Europese Commissie. Dijken en de waterwerken in Zeeland krijgen voorrang. Ook het veen in West- en Noord-Nederland krijgt voorrang. Deze gebieden mogen niet uitdrogen, anders zakt de ondergrond weg. De natuur staat op één, maar dit geldt alleen als de natuur onomkeerbare schade kan lijden. Op plaats twee staan de drinkwaterbedrijven en op drie staat de beregening van gewassen die veel water nodig hebben. Daarna volgen de scheepvaart en de industrie.
Deze verdringingsreeks geldt alleen voor noodgevallen en alleen voor een korte periode op een afgebakende plek, zegt Schuitemaker. Als er in de zomer in heel Nederland vier maanden geen regen valt, komen bedrijven, boeren en de natuur in de problemen. Rechtvaardigheid is hier onvoldoende gewaarborgd.
De uitkomst van het project van de Design Innovation Group is een formulier. Dat klinkt bureaucratisch, maar dat is het niet. Wie met dit document aan de slag gaat, is in staat om gevoeld onrecht tijdig en constructief te agenderen. Op de muur in de tentoonstellingsruimte hangt het document levensgroot tegen de muur. Bovenaan staat: 'Dit is niet OK! Omdat...' Schuitemaker stelt dat onderbuikgevoel een goed startpunt is om te denken over rechtvaardigheid. 'Mensen voelen het meestal al aan, ze hebben alleen nog de woorden nodig om het specifiek te maken.'
Deelnemers maken het specifiek door vragen te beantwoorden als: welke thema's worden hier beïnvloed, wat is eerlijk verdelen en wat bedoel je precies met 'wij'? Het concept 'wij' is een belangrijk element in het rechtvaardigheidslandschap. De belangrijkste conclusie van de ontwerpersgroep is dat algemene rechtvaardigheid een hol begrip is. Rechtvaardigheid wordt pas waardevol als er een 'wij' wordt benoemd en er een heldere samenhang is. 'Anders kom je in holle beloftes terecht en is niemand meer verantwoordelijk.'
Fabi van Berkel kijkt tevredennaar het formulier. 'Drinkwaterbedrijven vinden het best spannend', zegt ze. Het is voor het eerst dat bedrijven geweigerd worden. 'Dit gaat ze helpen in hun toekomstige rol om de essentiële keuzes die ze gedwongen moeten gaan maken goed te onderbouwen.' Het formulier is niet alleen nuttig voor drinkwaterbedrijven, maar ook voor waterschappen en Rijkswaterstaat. Provincies geven de vergunningen voor grondwateronttrekking af en ook andere waterketenpartijen hebben verantwoordelijkheden. Het drinkwaterbelang gaat hen allen aan.
Van Berkel is onderzoeker Public Design, Waarde en Besluitvorming bij kwr, een onderzoeksinstituut dat zich inzet om kennis te vergaren op het gebied van duurzame beschikbaarheid van water. Van Berkel is gekozen om een reflectie te schrijven op het onderzoek Rechtvaardige Drinkwaterlandschappen. Ze is de uitgelezen persoon om dit te doen. In het project Generational Radical Rethinking of the Watersector ontrafelde ze in hoeverre huidige uitgangspunten nog geschikt zijn voor de inrichting van de toekomstige drinkwatersector. Tijdens haar onderzoeken schotelt ze de medewerkers van drinkwaterbedrijven ingewikkelde dilemma's voor. Zo vraagt ze aan de drinkwaterproducenten wat hun centrale taak is. Is dat kwalitatief goed water leveren dat altijd in voldoende mate en voor een goede prijs beschikbaar is voor de klant? Of is dat het waarborgen van de volksgezondheid en een duurzaam (natuurlijk) systeem?
In het verleden waren drinkwaterbedrijven puur de producenten van drinkwater. Nu water door droogte en klimaatverandering steeds schaarser wordt, veranderen drinkwaterbedrijven in de verdelers van een schaars goed. En dat geeft ongemak, want drinkwaterbedrijven zijn het niet gewend om nee te zeggen, zegt Fabi van Berkel. Volgens de wet mogen ze niemand weigeren. De waterbedrijven hebben een leveringsplicht voor burgers. Drinkwater is een eerste levensbehoefte. Drinkwaterbedrijven mogen tegen bedrijven alleen nee zeggen als ze daarvoor hun reserves zouden moeten aanbreken.
Op de dag dat drinkwater niet meer vanzelfsprekend uit de kraan stroomt, zullen drinkwaterbedrijven daarop worden aangekeken. Toch is dat niet helemaal rechtvaardig. Drinkwaterbedrijven delen het watersysteem met overheden die elk een andere taak hebben. Omdat iedereen een eigen taak heeft in het geheel, is iedereen ook van elkaar afhankelijk. Drinkwaterbedrijven zorgen voor de levering van drinkwater, maar waterschappen zijn verantwoordelijk voor de kwaliteit en de beschikbaarheid van zoet water. Rijkswaterstaat is het aanspreekpunt voor de afvallozingen van bedrijven in grote wateren. Gemeenten en met hen de omgevingsdiensten houden de afvallozingen van bedrijven op het riool in de gaten. Hierdoor heeft niemand overzicht over het totaal aan vuillozingen in het water.
Drinkwaterbedrijven moeten dat water uiteindelijk zuiveren, maar hebben geen idee wat er in het water is gegooid en door wie. 'Al die partijen zijn er voor een duurzaam systeem', zegt Fabi van Berkel. 'Niet iedereen ziet dat, doordat iedereen werkt vanuit zijn eigen koker.' Volgens haar zal het formulier drinkwaterbedrijven helpen om ook aan anderen in het watersysteem te laten zien dat zij moeten nadenken over een rechtvaardige verdeling.
'We mogen hierin best wat meer activistisch zijn', vindt Van Berkel. 'Drinkwater is een eerste levensbehoefte. We kunnen wel even zonder elektriciteit, maar geen dag zonder drinkwater.' Toch lijken we ons hier minder druk om te maken en dat vindt ze zorgelijk. Als wake-upcall besloot ze tijdens een van haar projecten om alle spelers eens samen aan tafel te zetten: de drinkwaterbedrijven, de leden van het waterschap en andere overheden. 'Het begon ongemakkelijk, ze zaten eigenlijk nooit met elkaar aan tafel, maar aan het eind kwamen ze toch tot de conclusie dat het zinnig is om samen aan hun doel te werken.'
Om de centrale waterbakin de tentoonstelling staat een tiental gele verkeersborden. Pal naast de opstelling staat een bord met: 'Betere bewaking van de influenttoxiciteit begint bij jezelf'. Kriskras daaromheen staan bordjes met zinnen als 'Afwegingskader voor afwegingskader', 'Amoreel water' en 'Al onze troep naar de oceaan kanaal'. Nu staan ze in Den Haag, maar eerder dit jaar trok het team van Hugo Schuitemaker naar de bossen in de buurt van Epe in Gelderland. Met de bordjes deden ze interventies in het landschap om zo de rechtvaardigheidsdilemma's in de praktijk op scherp te zetten.
Toen ze de borden aan het neerzetten waren kreeg het team al snel respons. Het bordje 'Al onze troep naar de oceaan kanaal' stond nog maar net toen er een buurtbewoner langsfietste, vertelt Schuitemaker. 'Wat komen jullie hier doen, linkse milieuactivisten, dat is helemaal niet zo wat daar staat', zei de man nadat hij was gestopt. Schuitemaker raakte met hem aan de praat en vertelde dat hier vroeger veel vervuiling was, dat er toen bij de brug verderop een bordje hing waarop stond dat je de vissen niet mocht eten omdat ze giftig konden zijn. De fabriek in de buurt was namelijk niet aangesloten op de rioolzuivering en het afvalwater stroomde zo het kanaal in.
'Met dit formulier in de hand zou ik graag eens met de waterschappen en andere partijen om tafel gaan zitten', zegt Tom Bijkerk, strateeg bij drinkwaterbedrijf Vitens. Hij denkt onder andere na over de verdeling van drinkwater en duurzame waterproductie. Gedurende dit project gaf hij de ontwerpers het perspectief van Vitens mee. 'Rechtvaardigheid is een interessant concept om in de toekomst mee te wegen', zegt Bijkerk.
Schaarste en het verdelingsvraagstuk spelen nu al, maar Bijkerk vindt die afwegingen nu nog niet zo spannend. 'Op essentiële plekken als ziekenhuizen en huishoudens zullen we er altijd voor zorgen dat er water uit de kraan komt. Het is wel belangrijk om goed voorbereid te zijn op de mogelijke keuzes in de toekomst, want rechtvaardigheidsprincipes werk je niet in een middagje uit. Het formulier helpt om hier alvast in een rustige setting over te discussiëren.'
Van de belangrijke rol die ook waterschappen en andere overheden vervullen bij de bescherming van drinkwaterbronnen is Tom Bijkerk zich maar al te zeer bewust. 'Er zijn beperkingen in wat we, samen met de anderen, kunnen als drinkwaterbedrijf. We moeten ons daar bewust van zijn en dat meenemen in ons verhaal, zo kunnen we uitleggen waarom we de keuzes maken die we maken.' Als voorbeeld geeft hij het Panorama Waterland, een concept dat Vitens heeft uitgewerkt om op een duurzame manier water te winnen. De Sallandse Heuvelrug fungeerde daarbij als casusgebied, als voorbeeld van een drinkwaterlandschap in de toekomst.
Aan het eind van de middagzijn er zo'n 120 handen in de bak gestoken. Het water lijkt geler dan aan het begin van de dag. Geen enkele bezoeker twijfelt er nog over om een slok te nemen. De lindeboom voor de deur mocht het meeste water ontvangen.
Voor het verdelen van een schaars goed als drinkwater bestaat geen plan. Het denkwerk en het formulier van de Design Innovation Group is van essentieel belang. Zoet water is niet alleen een bron van leven, maar kan ook, als er tekorten zijn, tot oorlog leiden. De Wereldbank telde 507 conflicten en oorlogen die op de een of andere manier rond water draaien. We moeten in Nederland niet naïef zijn. Het valt ons nu nog niet op, want watertekorten zijn een crisis in slow motion.
Vorig jaar schrokken we omdat Vitens twee bedrijven niet kon aansluiten. Ondertussen is dat aantal gestegen naar 45. Nog steeds zijn drinkwaterbedrijven roependen in de woestijn. Er zijn nog maar weinig concrete maatregelen genomen om ze te helpen bij het bieden van leveringszekerheid.
Drinkwaterbedrijven moeten de discussie over onze toekomstige zoetwatervoorraden ook aangaan met de andere spelers in de waterketen. Zelfs als ze perfect handelen volgens het rechtvaardig-drinkwater-model en alle wetten en afspraken naleven, kunnen ze in de toekomst in de problemen komen. Ze zijn afhankelijk van de goodwill van burgers, boeren en bedrijven. Burgers blijven in snikhete zomers hun zwembadje vullen met het schaarse water. Bedrijven en boeren onttrekken water uit de grond voor hun productie.
Nederlandse boeren behoren tot de grootste pesticidegebruikers van Europa en vervuilen waterbronnen met giftige stoffen die drinkwaterbedrijven met alle wil van de wereld niet gezuiverd krijgen.
Het is dan ook te hopen dat drinkwaterbedrijven zich over hun ongemak heen zetten en het formulier van het onderzoek Rechtvaardige Drinkwaterlandschappen met twee handen aanpakken. Zodat ze overheden en bedrijven in de waterketen kunnen wijzen op hun verantwoordelijkheid. 'Het nu is altijd een kantelpunt. De toekomst maak je door eraan te beginnen', zegt ontwerper Hugo Schuitemaker.
Hugo Schuitemaker