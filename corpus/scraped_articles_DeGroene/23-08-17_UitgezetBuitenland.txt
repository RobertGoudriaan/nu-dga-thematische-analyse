Uitgezet Buitenland

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
17 augustus 2023
In 1933 deed de dichter Osip Mandelstam iets wat zijn vrouw Nadezjda later zou beschrijven als een aanzet tot zelfmoord. Hij schreef een gedicht waarin hij Stalin belachelijk maakte. Dat hij het slechts mondeling had gedeeld met een handjevol vertrouwelingen deed niet af aan de ernst van zijn daad. Osip werd opgepakt.
Er moest een dossier worden opgebouwd. De bewijslast was evenredig aan de grootte van de berg papierwerk. In haarHerinneringenvraagt Nadezjda Mandelstam zich af of de communistische papierschuivers bezeten waren door een inktduivel 'die zich niet met de wet voedt maar met vorderingen, en tonnen papier opslokt'.
Osip werd verbannen naar het ver gelegen Tsjerdyn en later Voronezj. Dat vonnis werd zelfs in eigen kring door velen nogal laconiek ontvangen. Natuurlijk was het absurd om iemand te straffen voor een gedicht. Maar gezien de situatie: had Osip zich niet moeten inhouden? Had hij niet eigenlijk geluk gehad? Toen Osip een tweede arrestatie in 1938 niet overleefde, was men ook niet verrast. De verwachting beweegt mee met de tijd.
In februari 2021 zat ik in de rechtszaal toen de procureur gepassioneerd samenvatte hoe Aleksej Navalny had verzuimd om zich regelmatig bij de politie in Moskou te melden zoals van hem werd verwacht. Dat Navalny net een vergiftiging had overleefd en in een Berlijns ziekenhuis voor zijn leven vocht, was bijzaak. Hij kreeg negen jaar cel.
Dat waren, zoals Russen het noemen, de 'vegetarische tijden', waarin de theaterregisseur Kirill Serebrennikov werd berecht voor vermeende belastingontduiking enVolkskrant-correspondent Tom Vennink een inreisverbod kreeg van drie jaar vanwege oude administratieve overtredingen.
Vandaag werkt de inktduivel ongetwijfeld niet minder hard. Maar hij voelt er minder voor publiekelijk zijn kunsten te vertonen. Begin augustus werd Navalny alweer veroordeeld, ditmaal voor het eerst openlijk vanwege zijn politieke activiteiten. Het bewijs besloeg naar verluidt 196 delen. Ik zeg 'naar verluidt' omdat de zaak besloten was voor publiek en pers.
Voor de vonniszitting waren tientallen journalisten, waaronder ikzelf, afgereisd naar Melechovo, een dorp op zo'n vier uur rijden van Moskou. In een bakstenen bijgebouw van de gevangenis namen we in een kleine, benauwde kamer plaats voor een televisiescherm waarop een lege ruimte te zien was die leek op een gymzaal. Daarin stonden een paar rijen stoelen, bedoeld voor toeschouwers die nooit zouden verschijnen. De stoel, niet de mens, stond hier symbool voor het publieke overzicht.
Na drie kwartier verscheen Navalny eindelijk in beeld. Het geluid stond nog steeds opmute,maar gelukkig is Navalny een meester van de non-verbale communicatie. Als de populairste jongen van het schoolplein liep hij af op zijn medeverdachte Daniel Kholodny, die Navalny's YouTube-streams verzorgde, schudde hem de hand, ging zitten en maakte een praatje.
Zo'n twintig minuten later was het voorbij. 'Negentien!' riep een van de Russische journalisten. Jaar celstraf, dus. Maar niemand die het zeker wist. Drie dagen later verscheen een bevestiging van het vonnis - negentien jaar cel in een strafkolonie voor gevaarlijke recidieven en tien jaar internetverbod - waarna het bericht weer subiet werd gewist.
Bij de strafkolonie stond een tiental Navalny-aanhangers in de brandende zon te wachten. Ze hielden geen protestborden omhoog en scandeerden geen leuzen. Hun protest zat hem in hun aanwezigheid. 'Dit zou niet mogen kunnen gebeuren', vertelde de achttienjarige Roman mij. 'Daarom ben ik hier.' Zo simpel was het. Toen ik hem vroeg of zo'n protest zin had, keek hij mij onbegrijpend aan.
Terwijl wij in de gevangenis in het zweethok zaten, waren zij stuk voor stuk benaderd door de politie die hun gegevens noteerde.
Twee dagen later werd ik door het Russische ministerie van Buitenlandse Zaken ge√Ønformeerd dat voor het eerst in tien jaar mijn visum niet verlengd werd. Een besluit door de 'bevoegde instanties', een term die vaak wordt gebruikt voor de veiligheidsdiensten. Ik kreeg zes dagen om mijn leven in te pakken.
Je kunt, en moet, je zegeningen tellen. Vennink kreeg drie dragen om te vertrekken, collega Evan Gershkovich zit vast wegens spionage en Russen worden bij bosjes beschuldigd van hoogverraad in gesloten zaken. De komende weken verwacht ik te horen dat het nog zoveel erger had kunnen zijn. En dat onafhankelijke journalistiek in Rusland onmogelijk is, ondanks de tientallen collega's die daar nog steeds fantastisch werk leveren.
Maar in de lage verwachting schuilt de normalisatie van het abnormale. En dus zeg ik: ik ben onprettig verrast.
Ik kreeg zes dagen de tijd om mijn leven in te pakken