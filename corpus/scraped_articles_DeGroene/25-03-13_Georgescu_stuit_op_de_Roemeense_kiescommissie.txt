Georgescu stuit op de Roemeense kiescommissie

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
13 maart 2025
Boekarest- Roemenië is in de ban van de presidentsverkiezingen. Sinds de eerste ronde in november ongeldig werd verklaard, gaat er bijna geen dag voorbij met nieuwe, onverwachte wendingen. In die eerste ronde op 24 november had de ultranationalistische pro-Russische kandidaat Calin Georgescu uit het niets met 23 procent van de stemmen alle rivalen achter zich gelaten. Drie dagen voor de tweede ronde op 8 december verklaarde het Grondwettelijk Hof de eerste ronde van de presidentsverkiezingen echter ongeldig omdat de verkiezingen niet eerlijk en vrij waren verlopen, want sterk beïnvloed door 'een buitenlandse mogendheid'.
De Venetië-Commissie, een adviesorgaan van de Raad van Europa over grondwettelijke kwesties, bracht in januari een urgent advies uit gebaseerd op de Roemeense casus: verkiezingen mochten enkel in uiterste noodzaak worden geannuleerd (implicatie conclusie: had niet mogen gebeuren in Roemenië). Nadat een nieuwe regering bepaalde dat Roemenen op 4 en 18 mei opnieuw naar de stembus moeten, twistten de coalitiepartijen wekenlang over wie hun gezamenlijke presidentskandidaat moest zijn. Onder dwang van de ultranationalistische oppositie trad de huidige president Klaus Iohannis in februari af.
Eind februari werd Georgescu gearresteerd toen hij op weg was zich als kandidaat voor het presidentschap te registeren bij de kiescommissie. Het Openbaar Ministerie legde hem onder andere ten laste dat hij de grondwet heeft ondermijnd en een fascistische organisatie heeft opgericht. Lopende het onderzoek staat de 'TikTok-kandidaat' onder justitieel toezicht, mag hij het land niet uit en geen extremistische en fascistische berichten op zijn sociale media plaatsen. Afgelopen donderdag wees het Europees Hof voor de Rechten van de Mens in tweede instantie een beroep van Georgescu af om de afgelaste verkiezingen te hervatten. De dag ervoor arresteerden Roemeense autoriteiten zes verdachten uit het extreem-nationalistische milieu die plannen hadden voor een staatsgreep.
Vrijdagmiddag slaagde de anti-Navo-kandidaat er alsnog in om zich als presidentskandidaat te registreren. Zondagavond weigerde de kiescommissie zijn kandidatuur echter, omdat hij 'de democratie niet verdedigt' en het principe van 'vrije, eerlijke en onpartijdige verkiezingen' schendt. Georgescu heeft nu 24 uur om de beslissing aan het Grondwettelijk Hof voor te leggen.
Niet alleen de Roemenen volgen de ontwikkelingen nauwgezet. Terwijl aanhangers van Georgescu het bureau van de kiescommissie belaagden, lieten steunbetuigingen uit het buitenland niet lang op zich wachten. Sympathisanten van de Amerikaanse president Trump en andere ultraconservatieven schreeuwden moord en brand op sociale media. Ook tech-miljardair Elon Musk, sinds enkele maanden bovenmatig geïnteresseerd in Roemenië, liet zich op zijn sociale netwerk X niet onbetuigd:'This is crazy!'