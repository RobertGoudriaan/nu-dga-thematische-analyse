De Surinaamse studenten kiezen voor Nederland

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
28 september 2023
Paramaribo- Voor Suriname is het opnieuw een zomer van verlies. Steeds meer studenten pakken hun koffers en vertrekken naar Nederland voor verdere studie. 'Het gros van de mensen die het kunnen betalen stuurt zijn kind direct na de middelbare school naar Nederland', zegt Shanti Venetiaan, bestuursvoorzitter aan de Anton de Kom Universiteit van Suriname (AdeKUS), de enige universiteit van het land. Op de AdeKUS studeren gemiddeld zo'n vierhonderd studenten per jaar af - drie keer minder dan het aantal studenten dat in Nederland aan een studie begint.
Lé-Shawn Wilsterman is een van hen. Ze begon deze maand aan haar bacheloropleiding fysiotherapie aan de Hogeschool Rotterdam. 'Die opleiding bestaat ook in Suriname, maar een beginnende fysio verdient er omgerekend maar 150 euro per maand. Dat vind ik geen goede beloning', zegt Wilsterman. Als ze na haar afstuderen werk vindt in Nederland, gaat ze niet terug naar Suriname. 'De economische situatie is er heel slecht. Het kan verbeteren, maar ik zie het niet gebeuren in de komende tien tot vijftien jaar.'
Vanaf het einde van de negentiende eeuw gingen met name zonen van de rijke elite in Nederland studeren. Anno 2023 vertrekt bijna iedereen die het nog kan betalen, met name door de aanhoudende financiële crisis waarin Suriname zich bevindt. 2023 is het derde opeenvolgende jaar dat Suriname kampt met een inflatie van meer dan vijftig procent.
'Niemand wil zijn land vrijwillig verlaten, maar het zijn de omstandigheden die ervoor zorgen dat je het toch doet', zegt de Surinaamse ingenieur Menouschka Baldew. Zij behaalde dit jaar haar master aan de TU Delft en werkt nu bij een van de grootste ingenieursbureaus van Nederland. 'Als je hebt gestudeerd, wil je een goede baan hebben en goed verdienen. Je wil toekomstperspectief. Dat vind je nu niet makkelijk in Suriname.'
86 procent van de Surinaamse studenten is een jaar na hun afstuderen nog in Nederland, zo blijkt uit onderzoek van Nuffic. Vijf jaar na hun afstuderen woont gemiddeld 24 procent van de internationale studenten nog in Nederland. Voor Surinamers is dat bijna drie keer zoveel.
Ook docenten vertrekken in groten getale naar Nederland, vertelt Venetiaan. 'Het wordt moeilijker om bepaalde opleidingen draaiende te houden, maar je kunt mensen niet verbieden om weg te gaan.'