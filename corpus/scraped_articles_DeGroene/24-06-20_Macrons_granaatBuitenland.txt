Macrons granaat Buitenland

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
20 juni 2024
'Même-moi,Marijn. Zelfs ík verdraag Macron niet langer. Hoe moet dat dan voor de anderen zijn?' Het was een paar dagen voor de Europese verkiezingen en ik zat op een Parijs terras met een bevriende Franse journaliste. Ik kende haar als een fervent aanhanger van de Franse president. Voor een boek had ze hem geïnterviewd en een week voor ik haar sprak vergezelde ze hem tijdens een staatsbezoek naar Duitsland. Maar haar visie was intussen danig bijgesteld.
Ook bij haar vielen nu woorden als 'arrogant', 'narcistisch', 'solistisch' - termen die al langer in zwang zijn om Macrons impopulariteit onder de Franse kiezer te verklaren.
De afgelopen paar jaar is die impopulariteit sterk toegenomen. Tegelijk is het politieke speelveld verder verrechtst. Wat bezielde Macron in dat geval om de Assemblée te ontbinden en nieuwe verkiezingen uit te schrijven? Commentatoren spreken unaniem over een 'enorme gok'. Komt de steun aan Oekraïne bij een eventueel verlies niet in gevaar? Officieel heette het dat er een 'moment van duidelijkheid' moest komen. Na de (zwaar) verloren Europese verkiezingen van 9 juni zou het niet langer democratisch verantwoord zijn om binnen de landsgrenzen vanuit dezelfde politieke hand te blijven spelen.
Officieus moest Macron het al twee jaar doen met een minderheid in het parlement en zag hij een mogelijkheid om zich een absolute meerderheid te verschaffen. Lionel Jospin toonde zich daar begin deze week zeer kritisch over. Volgens de socialistische oud-president stond niets Macron in de weg een werkbare coalitie met centrum-rechts te smeden.
Ook Jospin, die de afgelopen jaren het aura van 'wijze' kreeg, noemde Macron arrogant, en mogelijk erger, onbezonnen - variërend op het beroemde dictum van Joseph Fouché (1759-1820) dat je beter slecht kunt zijn dan dom.
De beslissing van Macron was de vrucht van wekenlange geheime deliberaties in de antichambres van de Parijse machtssfeer. Zelfs Gabriel Attal, de begin dit jaar aangestelde premier, was hiervan niet op de hoogte. De foto waarop hij het nieuws tot zich neemt is fascinerend. Er spreekt zowel ontsteltenis en woede, als berekening uit.
Attal adviseerde tegen, net als de voorzitter van de Assemblée en de president van de Senaat. Macron rekent op het verrassingseffect. Zijn politieke tegenstanders, zowel ter linker-als ter rechterzijde, zouden niet klaar zijn voor verkiezingen op zulke korte termijn is de redenering. 'Ik heb ze mijn handgranaat tussen de benen gegooid', zou de president tegen een bevriende zakenman gezegd hebben. 'Nu zien hoe ze zich eruit redden.'
De verwachting vanuit het presidentiële kamp is dat Macron zich te midden van alle verwarring alshomme providentielkan manifesteren en kan zeggen: het is ik of de chaos.
Zeker is dat de eerste week na Macrons dramatische besluit chaotisch verliep, vooral bij de centrum-rechtse Les Républicains. De partij werd gekaapt door de voorzitter die er nooit een geheim van heeft gemaakt dat hij graag met de radicaal-rechtse Rassemblement National wil regeren.
In wezen openbaarde zich hier het - ook binnen de Nederlandse VVD - sluimerende conflict tussen liberalen en identitairen. De voorzitter is er met het logo, het partijhoofdkwartier en een tiental afgevaardigden vandoor. De verwachting is dat LRm decennialang dé rechtse regeringspartij, het niet zal overleven.
Op links kreeg tegen alle verwachting in een brede coalitie gestalte, gedomineerd door de uiterst linkse La France insoumise, een partij die zich de afgelopen paar jaar steeds sektarischer opstelde. Dat het RN een meerderheid zal halen is onwaarschijnlijk, maar een aanzienlijke minderheid lijkt waarschijnlijk, en kan een formidabele hindermacht zijn tegenover Macron, wiens termijn pas in 2027 afloopt.
Tegelijk stelt Renaissance, Macrons eigen partij, vrij weinig voor. Dit is de president zwaar aan te rekenen. In 2017 blies hij het klassieke twee-partijensysteem op en forceerde een revolutie door het midden. Maar hij verzuimde zijn gelegenheidsbeweging om te smeden tot eigenstandige partij en die te verankeren in het Franse politieke landschap. Of Macron hiermee kan winnen is zeer de vraag.
Normaal gesproken vinden parlementsverkiezingen in Frankrijk direct ná de presidentsverkiezingen plaats. Dit om de nieuwe president van een meerderheid te verzekeren. Dit momentum ontbreekt nu. Sterker: het is omgekeerd, want Macron is impopulairder dan ooit. Hij zette in op een 'ik of de chaos', maar dat zou op 7 juli - de dag van de tweede ronde - best weleens een 'ik én de chaos' kunnen blijken.
De verwachting is dat Macron kan zeggen: het is ik of de chaos