Bosbranden teisteren de Colombiaanse Andes

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
7 maart 2024
Monguí- Er komt gekraak uit de luidsprekers boven op de kerk, dan klinkt er een stem. De boodschap is kort: alle mannelijkemonguiseñosmoeten zich melden bij het gemeentehuis, met een schep, een hak of een machete.En water moet er komen, veel water. De zon is verdwenen achter dikke rookwolken, de brandlucht wordt steeds indringender. Een bosbrand bedreigt Monguí, een dorp hoog in de Andes, zo'n tweehonderd kilometer ten noordoosten van Bogotá. De eerste vrachtauto vol mannen verlaat het plein, op weg naar de brandhaard iets verderop in de bergen.
Bosbranden zijn in Colombia geen nieuw fenomeen, maar in 2024 is het aantal uitzonderlijk hoog, mede als gevolg van de extreme hitte en de droogte veroorzaakt door El Niño: in 28 van de 32departamentoswoedden tussen half januari en begin februari ruim driehonderd branden. Gelukkig vielen er vooralsnog geen dodelijke slachtoffers, wel ging veel natuur verloren. Ook de Cerros Orientales, de bergrug waar hoofdstad Bogotá tegenaan leunt, werden geteisterd door bosbranden. Blussen bleek lastig, omdat toegangswegen moeilijk toegankelijk zijn voor zwaar materieel; brandweermannen en militairen moesten te voet de bergen in en vanuit de lucht lieten helikopters grote plonzen water vallen op de oplaaiende vlammen. In het toch al door smog geteisterde Bogotá keerden mondkapjes terug, golden er extra beperkingen voor autogebruik en gingen enkele scholen tijdelijk weer over op online onderwijs.
De oppositie ziet in de moeizame aanpak van de bosbranden een nieuwe aanleiding om fel van leer te trekken tegen president Petro. Gonzende retoriek op het World Economic Forum in Davos, veel mooie woorden over alternatieve energie, maar wat doet hij nu het land in brand staat? Dit is de Petro die we kennen, stellen de critici: indrukwekkende vergezichten, maar projecten tot een goed einde brengen is er vaak niet bij. Ze hebben een punt. Preventieplannen zijn blijven liggen in bureaulades, er is gekort op het brandweerbudget en een groot deel van de blusvliegtuigen en -helikopters staat aan de grond wegens gebrek aan onderhoud.
In Monguí lukt het om aan het begin van de avond de bosbrand onder controle te krijgen. Dat er de volgende ochtend toch weer een brandlucht hangt op het dorpsplein heeft een andere oorzaak: op een walmend houtvuur bereiden enkele vrouwen een stevige aardappelsoep voor debomberosdie de hele nacht paraat zijn gebleven. Het gevaar is geweken, voorlopig althans. Monguí kan zich weer wijden aan de belangrijkste activiteit van het dorp: het maken van voetballen.