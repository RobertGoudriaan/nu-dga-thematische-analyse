Broedermoord in Zuid-Afrika

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
29 augustus 2024
Kaapstad -Julius Malema, de links-populistische leider van de Economic Freedom Fighters (eff), zag Thomas Sankara als zijn grote politieke voorbeeld. Gedurende zijn vijf maanden als president van Burkina Faso presenteerde Sankara zich als een revolutionair die grote sociale en economische veranderingen hoopte te bewerkstelligen. Maar op 17 mei 1983 werd hij tijdens een coup onder leiding van zijn voormalige kameraad Blaise Compaoré vermoord. Compaoré kroonde zichzelf daarna tot nieuwe president.
Dit drama van ambitie en verraad moet door Malema's hoofd hebben gespookt toen hij vorige week hoorde dat zijn 'bloedbroeder' en tweede man in de eff, Floyd Shivambu, de partij de rug toekeert om zich aan te sluiten bij de uMkhonto weSizwe Party (mkp), de eind vorig jaar opgerichte partij van ex-president Jacob Zuma.
De mkp leek in eerste instantie een reddingsboei voor de van grootschalige corruptie beschuldigde Zuma. De partij werd vooral gedreven door Zoeloe-nationalisme, en er was geen sprake van een duidelijk programma, afgezien van wat kreten over het ontmantelen van de grondwet en nationalisatie van de grond. Desondanks kreeg de mkp tijdens de recente verkiezingen bijna vijftien procent van de stemmen, terwijl de eff tot onder de tien procent zakte. Shivambu koos kortom eieren voor zijn geld en brak met de partij die hij elf jaar geleden samen met Malema had opgericht. Malema presenteerde zich als de praatjesmaker met een perfecte intuïtie voor de zwakte van zijn tegenstanders. Shivambu gold als de strateeg en ideoloog. Zijn Instagram-profiel luidt:'Pan Africanist. Socialist. Revolution. Marxist Leninist. Focused. Dialectal Materialism and Labour Theory of Value. Heterodox.'
Maar tevens is hij uiterst ambitieus, en in de eff zou hij voor altijd in de schaduw van Malema moeten leven. Bij de mkp krijgt hij alle ruimte om zijn ideologische kwaliteiten te etaleren en de partij van het Zoeloe-stigma te ontdoen. Meteen na het nieuws over zijn vertrek trok hij van leer. 'Elk land bereikt het moment waarop er slechts twee keuzes overblijven: je onderwerpen of vechten. Die tijd is nu gekomen voor Zuid-Afrika. We zullen ons niet onderwerpen en we hebben geen andere keuze dan terug te slaan met alle middelen die we hebben om ons volk, onze toekomst en onze vrijheid te verdedigen.'
Dat Shivambu niettegenstaande al die revolutionaire retoriek volgens getuigenverklaringen nauw betrokken was bij het leegplunderen van de VBS Bank, een instelling die zich vooral op de armen concentreerde, lijkt de mkp absoluut niet te deren.