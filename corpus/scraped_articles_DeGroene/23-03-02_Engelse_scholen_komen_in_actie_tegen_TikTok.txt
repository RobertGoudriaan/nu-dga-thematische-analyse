Engelse scholen komen in actie tegen TikTok

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
2 maart 2023
Londen -'Beste ouders en verzorgers', zo begon de urgente e-mail van het hoofd van mijn zoons school die zondagavond arriveerde, 'ik schrijf om mijn zorgen te uiten over een recente TikTok-trend die bezorgdheid en ontregeling veroorzaakt in scholen door het land, waaronder in onze regio.' Mevrouw Smith,principalvan een scholengemeenschap in Zuidoost-Londen, refereerde aan de spontane protesten die via TikTok, eigendom van het Chinese bedrijf ByteDance, waren georganiseerd in middelbare scholen.
De protesten doen denken aan het anti-autoritaire Pink Floyd-nummerAnother Brick in the Wall(deel 2), dat eindigt met de regels'If you don't eat yer meat, you can't have any pudding/ How can you have any pudding if you don't eat yer meat?/ You! Yes, you behind the bike stands/ Stand still, laddy!'Op het stiekem roken achter de fietsenstalling is nu een hedendaagse variant opgedoken: het heimelijk vapen in de toiletten. Dat is voor enkele scholen reden geweest om deze faciliteiten tijdens de lessen te sluiten.
Dat besluit heeft voor ongenoegen gezorgd bij sommige leerlingen. Er kwamen protesten bij de schoolhekken en op een school in St. Austell, graafschap Cornwall, werden zelfs tafels omver geworpen. Het bleef niet bij klachten over gesloten wc's. Op een school zou een docent de lengte van de meisjesrokken hebben gemeten, om te controleren of deze wel aan de eisen (geen blote knie!) voldoen. Sommige ouders besloten de leerlingen te steunen. In Leeds vergeleek een moeder de school van haar kroost met een 'krijgsgevangenenkamp'.
Streng kunnen Engelse scholen inderdaad zijn. Op de school van mijn zoon kan het gebruik van een verkeerde kleur pen al leiden tot overblijven, mogen leerlingen na schooltijd niet rondhangen bij de plaatselijke middenstand en moet het meer dan dertig graden zijn wanneer de colbert uit mag. In haar mail waarschuwde Smith dat scholieren die deelnemen aan protesten straffen te wachten staan en dat bij schade aan schooleigendom de politie langskomt.
Het gebruik van mobiele telefoons in het klaslokaal staat niet ter discussie. Dat is gewoon streng verboden. Maar de strijd tegen be√Ønvloeding van sociale media is zwaar, met name tegen TikTok en YouTube. Met zijn klasgenoten trok mijn zoon onlangs naar een groot filiaal van de supermarkt Sainsbury's. Daar werden die dag plastic flesjes Prime verkocht, een drankje van de invloedrijke YouTuber ksi. De schappen waren nog sneller leeg dan die van de tomaten, aubergines en andere groenten waar op het eiland momenteel een tekort aan is.