Voorbij de bevrijdende lach Cabaret Post-comedy

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
29 juni 2023
'Post-comedy' noemen Amerikanen een nieuwe vorm van stand-upcomedy die niet meer alleen op de grap gericht is, maar ook een verhaal vertelt. In Nederland kennen we deze vorm al veel langer.
In zijn nieuwe Netflix-specialBaby J,waarin hij openhartig vertelt over zijn cokeverslaving, begint stercomedian John Mulaney bij het moment dat zijn vrienden een interventie pleegden. Een prachtig beeld: allemaal comedians, verzameld in een huiskamer om hun vriend en collega naarrehabte sturen. Mulaney:'It was like aWe Are the Worldof alternative comedians.'In zijn zorgvuldig opgebouwde, spannende verhaal volgt Mulaney de lijn naar zijn verblijf in een afkickkliniek, afgewisseld met flashbacks naar zijn eerdere, wanhopige pogingen om aan geld en middelen te komen. Wat de show bijzonder maakt is de breuk met het klassieke stand-upcomedyformat. Mulaney lijkt op zoek te zijn gegaan naar een nieuwe vertelvorm om dit zware onderwerp te behandelen.Baby Jwordt niet voortgestuwd door de grappen, maar door het narratief.
De afgelopen jaren hebben meer comedians geëxperimenteerd met vormen die minder op de grap gericht zijn, om zo verslag te doen van hun pijn, trauma's en onderdrukking. Tig Notaro'sLive(2012) ging over haar borstkankerdiagnose, Hannah Gadsby vertelde over hun seksueel misbruik inNanette(2018) en Dave Chappelle maakte een comedyset over de moord op George Floyd,8:46(2020), naar het precieze aantal minuten en seconden dat Floyd door agenten tegen de grond gedrukt werd voor hij stierf.
Deze ontwikkeling roept vragen op. Waarom zoeken deze comedians naar een serieuzere toon en vertelvorm? Is het niet juist de mix van brute eerlijkheid en humor die stand-upcomedy tot een subversieve kunstvorm maakt, het perfecte medium voor minderheden en achtergestelde groepen om hun pijn en onderdrukking onder woorden te brengen? Hebben we hier te maken met een nieuwe serieusheid?
In een invloedrijk artikelop de Amerikaanse nieuwswebsiteVultureuit 2018 betoogt Jesse David Fox dat we het tijdperk van de 'post-comedy' zijn binnengetreden. Hij gebruikt die term om te verwijzen naar een trend onder comedians om niet voor de snelle lach te gaan, maar de nadruk te leggen op'tone, emotional impact, storytelling, and formal experimentation'.Hij noemt Gadsby, Notaro, Drew Michael en Bo Burnham en verbindt deze ontwikkeling aan de opkomst van comedyspecials op Netflix en andere streamingdiensten, vaak gericht op een nichepubliek. Daarmee zou meer ruimte zijn ontstaan voor experiment. In de podcastPop Culture Happy HourwerdBaby Jonlangs met een vergelijkbare trend in verband gebracht. Mulaneys show zou de toekomst van stand-upcomedy belichamen, door een van de gasten omschreven als'a hybrid of storytelling with jokes'.
'Post-comedy' klinkt binnen een Nederlandse context enigszins merkwaardig, om niet te zeggen overdreven. Het Nederlandse cabaret is altijd al een hybride kunstvorm geweest, waarin humor als vanzelfsprekend gecombineerd wordt met een serieuze boodschap of moraal. Cabaret is van oorsprong een literair-muzikale kunstvorm, die invloeden onderging van het vooroorlogse variété en de revue, uitmondend in de 'onemanshows' van Toon Hermans en Wim Sonneveld. Ook het toneelmatige cabaret van Freek de Jonge, die in de vroege jaren tachtig als eerste een rode draad door zijn voorstellingen weefde, was hieraan schatplichtig. Hoewel de minimalistische stand-upstijl - een associatieve reeks grappen in plaats van een overkoepelend verhaal, zonder uitbundige decors of kostuums - ook in Nederland lange tijd in de mode is geweest, is er de afgelopen jaren juist weer sprake van interessante kruisbestuivingen tussen cabaret, stand-upcomedy en theater.
De term 'post-comedy' is, ook binnen de Amerikaanse context, misleidend. Voor sommigen lijkt hij een radicale breuk met het genre te suggereren. Op een wetenschappelijk humorcongres luisterde ik vorige zomer naar een spreker die ons uitlegde dat 'post-comedy' geen comedy is, omdat het hoogste doel van de comedian is om het publiek aan het lachen te maken. Fox zelf verwijst naar de misverstanden rondom Hannah Gadsby'sNanette,waarover geklaagd werd dat het eerder een TED Talk of een lezing was dan stand-upcomedy. Maar post-comedy verhoudt zich juist tot comedy zonder definitief van het genre afstand te doen, zoals overigens geldt voor de meeste post-bewegingen, van post-punk tot postmodernisme en post-dramatisch theater.
Ook bij Mulaney valt genoeg te lachen. Zo vertelt hij een grappig verhaal over zijn voormalige bezoeken aan de louche dokter Michael (zonder achternaam), die Mulaney vanuit zijn kitchenette alle verdovende middelen voorschreef die hij maar begeerde. Ook kantelt hij, zoals goede comedy dat kan doen, onze blik op de wereld door die te beschrijven vanuit het perspectief van de verslaafde:'When you're a coke head, you see the world in terms of surfaces.'Wat onderscheidt post-comedy dan wel van haar voorgangers?
De eerste comediandie expliciet kritiek leverde op het idee dat stand-upcomedy zich goed leent voor het verklanken van pijn, trauma en onderdrukking, was de Australische Hannah Gadsby.Nanette(2018) is misschien wel de meest besproken comedyshow van de 21ste eeuw, mede dankzij de Netflix-special die ervan gemaakt werd, waarmee Gadsby doorbrak bij een internationaal publiek. Ironisch genoeg kondigde hen in die special juist aan te willen stoppen met comedy. Hen vertelde hoe hen er als lesbische comédienne een gewoonte van had gemaakt om hun eigen geaardheid op de hak te nemen, en hoe hen zichzelf daarmee feitelijk omlaag haalde.
Volgens Gadsby bestaat een grap uit twee componenten: eenset-upen eenpunchline.Een grap vertelt nooit het hele verhaal, maar creëert punchlines om spanning te ontladen en het publiek een fijn gevoel te geven. Een verhaal daarentegen bestaat uit drie delen: een begin, een midden en een eind. Deze aristotelische verhaalstructuur zou meer ruimte bieden voor catharsis. Terwijl Gadsby in het eerste deel van hun show een relativerend grapje maakt over hun ontmoeting met een gewelddadige, homofobe man, vertelt hen in het tweede deel het hele verhaal, inclusief het seksuele geweld waar deze ontmoeting op uitliep, zonder het publiek de uitlaatklep te gunnen van de bevrijdende lach.
De veelgehoorde kritiek datNanettegeen stand-upcomedy zou zijn, laat zien dat Gadsby misschien wel het grootste taboe binnen de comedywereld doorbrak: de noodzaak om je boodschap te verpakken in een grap. Gadsby had de suggestie om te stoppen nodig om een genre open te breken dat zo sterk op de lach gericht is. Hen gebruikte hun zogenaamde breuk met comedy als artistieke strategie om de vraag te kunnen stellen wanneer zelfspot omslaat in zelfhaat, en om hun grotendeels mannelijke, heteroseksuele publiek te kunnen confronteren met hun verwachting dat hen vooral grappen ten koste van zichzelf zou gaan maken.
Nanetteresoneerde op die manier ook met hedendaagse vormen van feministisch, queer en antiracistisch activisme, die wijzen op de schadelijkheid van seksistische, homofobe en racistische humor. Gadsby's voorstelling sluit bovendien naadloos aan bij eenmental health-discours dat in progressieve kringen breed omarmd wordt. Hun voorstelling is een persoonlijke en serieuze getuigenis van de impact van trauma en is in lijn met de toenemende medicalisering van mentale problemen. Zo levert Gadsby sterke kritiek op het cliché dat kunstenaars geen antidepressiva zouden moeten gebruiken, omdat die de creativiteit zouden doden.
De spanning tussen komedieen tragedie werd een paar jaar eerder ook verkend doorcomedian's comedianTig Notaro. Tijdens een optreden in Los Angeles in 2012, slechts een paar dagen nadat ze was gediagnosticeerd met borstkanker, kwam ze op met de legendarische woorden:'Hello, I have cancer. How are you?'Notaro zaaide meteen verwarring over haar oprechtheid door de heftige boodschap te laten volgen door een schijnbaar onbezorgd en enthousiast 'How are you?' De stand-upcomedian als entertainer botste met de kankerpatiënt die daarachter schuilging.
Notaro verbindt haar trauma, net als Gadsby, aan een metareflectie op het genre. Ze wijst op de klassieke formule'tragedy plus time equals comedy'en voegt daaraan toe:'I am just at tragedy right now.'Met andere woorden: had ze wel genoeg afstand tot het onderwerp om het met humor te lijf te kunnen? Misschien niet, maar het knappe van Notaro'ssetis dat ze de humor juist zoekt in het ongemakkelijke'too soon'. Ze probeert het publiek gerust te stellen('It's gonna be okay'),om daarna toe te geven dat dat niet zo zeker is('It might not be okay. You're gonna be okay').
Post-comedy betekent geen radicale breuk met comedy, maar is, in de beste gevallen, een welkome verbreding van het genre. Hoewel er in zowel de VS als Groot-Brittannië een traditie vanalternative comedybestaat die ten minste teruggaat tot de jaren tachtig, is stand-upcomedy nog altijd sterk gericht op de grap. De 'nieuwe serieusheid' lijkt een teken van vernieuwd activistisch elan en eenmental health-discours dat het vrijmoedig spreken over onze trauma's en mentale problemen belangrijker acht dan de suggestie dat we deze pijn met humor overwonnen hebben.
Ook Mulaney spreekt openhartig over zijn verslaving, maar de manier waarop hij humor gebruikt, is opvallend traditioneel. Mulaney suggereert, in tegenstelling tot Notaro en Gadsby, dat hij zijn pijn overwonnen heeft. Aan het eind van de show leest hij een hilarisch interview voor dat afgenomen werd toen hij zwaar onder invloed was, een paar dagen voordat hij de kliniek in ging. Tijdens het voorlezen schiet hij zelf voortdurend in de lach, waarmee hij zijn publiek geruststelt: ik sta erboven. Daarmee blijft hij de gelikte comedian, strak in het pak en bestudeerd in zijn maniertjes, die hij altijd was.
In de podcastaflevering overBaby Jdeelde een van de gasten een wijze les over storytelling:'Tell stories from your scars, not your wounds.'Dat is inderdaad wat Mulaney doet. Maar de interessantste stand-upcomedy van de afgelopen jaren is die waarin de wonden nog niet geheeld leken en er voor de makers nog iets uit te zoeken viel. Dat is vanuit dramaturgisch oogpunt interessanter, spannender en uiteindelijk ook grappiger.
Baby Jis nu te zien op Netflix
De 'nieuwe serieusheid' lijkt een teken van vernieuwd activistisch elan