Met stille trom Hoe de Nederlandse klassieke-muziekcultuur verschrompelt

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
6 juli 2023
Studentensymfonieorkesten hebben als kweekvijvers een belangrijke functie in de klassieke-muziekcultuur. Maar voor hoelang nog?
'Nee, nee! Niet bffwwaaaa!'roept dirigent Bas Pollard boven het schetterende koper uit dat, begeleid door pulserende pauken, klokkenspel en bekkens, overgaat in zenuwzoemende viooltremolo's. Hij slaat af. 'Er zit nog te veel paniek in. Het is tatatata.' Zijn rechterarm gaat nadrukkelijk op en neer. En tegen de violen: 'Speel voor nu maar even zonder tremolo, want anders hebben jullie over twee maanden allemaal een tennisarm.'
Het oudste symfonieorkest van Nederland blijkt een studentenorkest: het Utrechtsch Studenten Concert dat in 1823 werd opgericht. In de tijd van Goethe en Beethoven bestonden er nog geen echte beroepsorkesten, 'liefhebbers' traden op met 'meesters' en concerten waren voor de spelers ook een sociale aangelegenheid. Met zijn tweehonderd jaar is het ruim een halve eeuw ouder dan bijvoorbeeld het Concertgebouworkest. Dat wordt gevierd met een uitvoering van de moderne operaDoctor Atomicvan John Adams met een libretto van Peter Sellars over Amerikaanse wetenschappers die in de Tweede Wereldoorlog aan de vooravond staan van de eerste atoombomtest.
Groots en ambitieus, met professionele zangers, de Utrechtse Studenten Cantorij, figuranten, dansers en een zelfgebouwd theater in de Werkspoorkathedraal - en dat alles ingebed in een heus 'belevingsfestival'. Geheel volgens traditie: eerder voerde het orkest WagnersDas Rheingolduit op een verbouwde, varende rijnaak en werd het als eerste amateurgezelschap ooit voor de operaThijlgenomineerd voor de International Opera Award.
Wie de 68 studenten op deze maandagavond drie uur lang consciëntieus ziet werken aan dit atonale, woestmoeilijke stuk, zou zomaar het idee kunnen krijgen dat de klassieke muziek tegen alle doemboodschappen in helemaal niet aan het vergrijzen en verstoffen is; het bruist hier van de energie, het niveau is hoog. 'Tien jaar geleden had ik dit stuk echt niet met studenten kunnen spelen', zegt dirigent Pollard na de repetitie. Het plezier is enorm.'
'Meld je nog even aan voor het voetbaltoernooi volgende maand', roept een blazer vlak voor de pauze, waarna de volgende 'spreker' de dirigentenbok beklimt en vraagt of er mensen beschikbaar zijn voor een aanstaande schnabbel om de verenigingskas te spekken.
Er zijn nog vijftien studentensymfonieorkesten (op de dertien universiteitssteden die Nederland rijk is). Ze brengen doorgaans twee programma's per jaar, bezoeken elkaars concerten, borrelen, feesten op interorkestrale gala's, organiseren dito voetbaltoernooien en gaan op (internationale) tournees. Ze trekken een diverser publiek dan de professionele orkesten.
Maar de vraag is hoelang dat nog zo blijft. Jeugdorkesten en concoursen die zich op jongere kinderen richten, krijgen minder aanmeldingen of leggen zelfs het loodje. De bijna tien studentenorkesten dieDe Groenebevroeg weten hun ledenaantal weliswaar op peil te houden en zijn bijna allemaal nog even groot als tien jaar geleden, maar het piept en kraakt wel bij het rondkrijgen van de bezetting. Vrijwel alle orkesten hebben een tekort aan koper- of houtblazers, altviolen, contrabassen en soms slagwerkers. Dat wordt opgevangen door afgestudeerden die blijven 'hangen' of conservatoriumstudenten die invallen. Een drietal hoornisten valt zo'n beetje bij alle studentenorkesten in. Consultant Jasper van Noort, 28 jaar en al lang geen student meer, is nog steeds lid van het USConcert. Hij speelt in juni en juli 'bijna alle avonden wel ergens', zo vertelt hij een paar weken later na een spetterende uitvoering van Stravinsky'sVuurvogeldoor het Sweelinckorkest van de Universiteit van Amsterdam, waarmee hij ook op jubileumtournee gaat ter ere van hun 145-jarig bestaan. In 2021 viel het eerste studentenorkest om door een tekort aan leden: het Groningse Mira waarin studenten van de universiteit, hogeschool en het conservatorium bijna zestig jaar samenspeelden.
Tekenen aan de wand,vinden verschillende dirigenten van jeugd- en studentenorkesten. 'Je hebt een grote vijver nodig van amateurs om grootse kunst voort te brengen', zegt Coen Stuit, dirigent van onder andere het Ricciotti ensemble en de Viotta Jeugdorkesten, waar vijf Haagse jeugdorkesten onder vallen voor verschillende leeftijdsgroepen tussen de zeven en 21 jaar. En die vijver is volgens hem en zijn collega's stilaan aan het verdrogen. 'Nu behoort Nederland tot de wereldtop van de klassieke muziek, maar voor hoelang nog?' De afgelopen jaren krompen of verdwenen jeugdorkesten van Leiden, Gouda, Zoetermeer en Dordrecht, waardoor Stuits orkesten aanvankelijk groeiden, maar inmiddels laten ook die een kleine krimp zien. Het gemiddelde niveau daalt eveneens. 'Stukken die ik voorheen speelde, kan ik niet altijd meer doen of ik heb meer tijd nodig om ze in te studeren.'
Ook Jurjen Hempel, dirigent van het Jeugdorkest Nederland - 'zeg maar het Jong Oranje van de klassieke muziek' - ziet de verschraling. 'Wij hebben de echte toptalenten, de toekomstige conservatoriumstudenten, die eens per week vanuit het hele land naar ons toe komen. Maar waar die ons voorheen zelf vonden, moeten we inmiddels op pad om ze te scouten; talent is moeilijker te vinden.'
Niet gek dus dat het Prinses Christina Concours sinds twee jaar kampt met minder deelnemers aan de voorselectie: waar dat er vroeger tegen de vierhonderd waren, deden dit jaar 283 jonge musici mee, het jaar ervoor 274. 'In de Randstad krijg ik de voorrondes nog wel vol', vertelt directeur Alexander Buskermolen, 'maar in Limburg had ik in plaats van 65 maar 32 jongeren, van wie er 22 uit Vlaanderen kwamen. Van de zes die er daarvan doorgingen naar de landelijke halve finale waren er vijf Vlaams en één Nederlands.'
Oorzaak is volgens de dirigentenvan de studentenorkesten de jarenlange bezuiniging op het muziekonderwijs 'waar inmiddels weinig meer van over is', volgens Stuit. Maar omdat het sluipenderwijs gebeurt, trekt volgens Buskermolen niemand aan de bel.
Opvallend is bijvoorbeeld dat Peter Veenhuizen, dirigent bij het Amsterdams Studenten Orkest (ASO) en bij drie Amsterdamse jeugdorkesten, nauwelijks een afname ziet - zijn orkesten zijn gelieerd aan een van de weinige gesubsidieerde muziekscholen die er nog zijn.
Begin jaren negentig had elk provinciestadje nog zo'n muziekschool waar kinderen tegen een schappelijke prijs (want gesubsidieerd) individueel muziekles kregen. Die waren na de oorlog ontstaan vanuit het aloude verheffingsideaal: muziekles moest niet langer een elitaire bedoening zijn, maar voor alle kinderen toegankelijk. Er waren orkesten en ensembles en bandjes van waaruit kinderen met een beetje talent door konden stromen naar regionale en landelijke jeugdorkesten. 'Een fijnmazig muziekeducatiesysteem dat de afgelopen decennia vakkundig is afgebroken', zegt Buskermolen. Eerst sneuvelde de individuele les - 'terwijl dat een noodzakelijkheid is als je een instrument op niveau wil leren bespelen.' De goedkopere groepslessen die daarvoor in de plaats kwamen, werden verkocht als 'samenspel' omdat dat 'leuker' zou zijn. 'Samenspelen ís ook leuker', zegt Coen Stuit, 'maar niet als je nauwelijks vooruitgaat.'
De subsidiekraan werd in de jaren daarna steeds verder dichtgedraaid. Er volgde een privatiseringsronde: muziekscholen moesten zichzelf gaan bedruipen. Bijna overal werden de docenten ontslagen om vervolgens als zzp'er terug te keren; met een beetje geluk faciliteerde de gemeente nog het gebouw. De bezuiniging van tweehonderd miljoen euro die toenmalig minister Halbe Zijlstra de cultuursector in 2012 oplegde, was de nekslag. Met als gevolg dat er nog slechts en handjevol vrijgevestigde muziekscholen is. Van de 108 (in 2007) nog twaalf in 2021, zo bleek uit een telling van branchevereniging Cultuurconnectie. Niet dat er geen muziekles meer wordt gegeven; een deel van de scholen ging op in brede kunst- en cultuurcentra, of docenten gingen als eenpitter of in een collectief verder. Gevolg was wel: een volkomen versnipperd landschap waarin het volgens Buskermolen in sommige delen van Nederland niet meer mogelijk is om les te krijgen in een minder gangbaar instrument. 'Rotterdam heeft geen enkele fagotleraar - we hebben het over de stad van het Rotterdams Philharmonisch Orkest en met een conservatorium!' Een enorme verschraling. 'Het gaat niet toevallig vaak om de instrumenten waar jeugd- en studentenorkesten een tekort aan hebben.' En Stuit vult aan: 'Op muziekscholen kwamen kinderen nog weleens in aanraking met andere instrumenten dan ze kenden.'
Het ingewikkelde is dat er weinig cijfers zijn die deze kaalslag ondersteunen. Weliswaar ziet het Landelijk Kennisinstituut Cultuureducatie en Amateurkunst (LKCA) dat koren, orkesten en fanfares enorm aan het vergrijzen zijn en weinig aanwas van jongeren hebben. Maar uit de driejaarlijkse Monitor Amateurkunst, een enquête onder vijfduizend Nederlanders over hun vrijetijdsbeoefening op het gebied van kunst en cultuur, blijkt niet dat er minder kinderen en jongeren een instrument spelen: dat is nog altijd rond de twintig procent. 'En anders dan alle bezorgde geluiden die ook ons bereiken, zien wij in de afgelopen tien jaar - tot het uitbreken van de coronapandemie - geen afname van het aantal kinderen tussen de zes en elf dat les neemt', zegt Arno Neele, onderzoeker bij het LKCA. In de coronajaren nam dat aantal wel af: nog maar acht procent had muziekles, waar dat in 2017 nog veertien procent was, maar dat had waarschijnlijk meer met de lockdown te maken, denkt hij. Al hebben we geen cijfers over het soort instrumenten dat gespeeld wordt, vult zijn collega Jan van den Eijnden aan, die ook docent is aan Fontys Hogeschool voor de Kunsten. 'Uit de praktijk weten we dat het bespelen van klassieke, akoestische instrumenten afneemt ten faveure van elektronische instrumenten, digitale muziek en bandjes.'
Daarbij komt, reageert Stuit, dat het begrip 'muziekles' aan inflatie onderhevig is. 'Als ik in schoolklassen kom en vraag hoeveel kinderen er muziekles hebben, blijken kinderen nauwelijks onderscheid te maken tussen structurele muziekbeoefening en een workshop of een lesje van opa.' De kennismaking met een instrument verloopt volgens Buskermolen vaak ook informeler dan vroeger: kinderen leren zichzelf veel vaker via YouTube-lesfilmpjes een beetje spelen. 'Voor piano kan dat in het begin misschien nog, maar niet bij een viool of trompet.' Het aantal muziekwinkels die instrumenten verkopen en hun omzet nemen overigens ook al jaren achtereen af.
Op de Nederlandse conservatoriais inmiddels nog maar veertig procent van de studenten Nederlands, zo bleek uit onderzoek vanZemblauit 2021, terwijl dat vier jaar daarvoor nog ruim vijftig procent was. Bij de twee topconservatoria in Den Haag en Amsterdam was dat zelfs slechts twintig procent. Bas Pollard, die behalve dirigent van het USConcert ook lesgeeft aan het Amsterdams conservatorium, heeft jaren dat hij geen enkele Nederlandse student heeft tussen de twintig koperblazers. De zwakke arbeidspositie maakt dat het vak van docent voor Nederlandse jongeren volstrekt onaantrekkelijk is geworden. 'Maar die buitenlandse studenten blijven niet in Nederland om les te geven, waardoor er een tekort aan muziekleraren dreigt.'
De Nederlandse orkesten bestaan inmiddels voor een groot deel uit buitenlandse musici. Coen Stuit deed zelf onderzoek naar de bezetting daarvan. 'Voor een Concertgebouworkest is het logisch dat het voor een groot deel uit buitenlands talent bestaat - het is een soort Real Madrid, waar evenmin veel Spanjaarden in spelen.' Al was het altijd beroemd om zijn Nederlandse blazers die voortkwamen uit de harmonie/fanfare-cultuur die inmiddels ook kampt met vergrijzing. 'Maar een provinciaal orkest? Het is toch bizar dat die nog maar voor veertig procent uit Nederlandse musici bestaan, terwijl dat tien jaar geleden nog zeventig procent was? Kennelijk halen Nederlandse musici het niveau niet meer.'
Dat de talentpool door die decennialange beknotting van het muziekonderwijs aan het verschrompelen is, is niet alleen desastreus voor professionele orkesten, maar voor de hele brede klassieke-muziekcultuur, vindt Philomeen Lelieveldt. Ze is conservator van de muziekcollecties van het Nederlands Muziek Instituut in het Haags Gemeentearchief, maar deed eerder als docent kunstbeleid aan de Universiteit Utrecht onderzoek naar amateurmuziek. 'We hebben eens een dwarsdoorsnede gemaakt van het muziekleven in Utrecht: gewoon twee weken het aanbod aan klassieke muziek turven. Twee derde bestaat uit amateurmuziek: van kooruitvoeringen tot blazersensembles en studentenorkesten. Amateuruitvoeringen zijn belangrijk voor een gezonde klassieke-muziekcultuur.'
Studentenorkesten nemen daar volgens Lelieveldt een bijzondere plek in. 'Om te beginnen doen ze het beter dan andere amateurorkesten die nauwelijks jonge leden weten te trekken. Studentenorkesten hebben namelijk ook een verenigingsfunctie: ze hebben vaak een eigen plek waar ze repeteren, ze organiseren leuke activiteiten, borrelen met elkaar, gaan op internationale tournees - dat is allemaal superaantrekkelijk.'
Dat is bijvoorbeeld de reden dat van de twee Groningse studentenorkesten Bragi bleef bestaan en Mira het onderspit dolf, denkt Merel Mondria, student Human Geography Planning, violist en bestuurslid bij Bragi. 'Wij zijn een breed orkest met een koor. Anders dan bij Mira ligt bij ons de nadruk op gezelligheid en samen muziek maken met zo veel mogelijk mensen. We gaan borrelen na de repetitie, hebben repetitieweekenden, uittjes, een tournee. Mensen kiezen echt voor ons in plaats van een studentenvereniging. Omdat je allemaal dezelfde passie deelt voel je je alleen nog sneller en sterker verbonden.'
In Cultuurcentrum Parnassosaan de Kruisstraat in Utrecht pakken de studenten van het USConcert hun instrumenten in om aan het bier te gaan. De lustrumcommissie zal in het belendend café de decors en kostuums van de operaDoctor Atomicpresenteren. In de gang wordt inniggehugd:: 'Zo fijn om je te zien!' Iemand doet of-ie trillende handen heeft bij wijze van ontwenningsverschijnsel. 'Bier!' hijgt hij. En tegen de journalist: 'Normaal speel ik in een brassband, daar repeteren we mét bier, hier is dat verboden en mag dat pas na de repetitie.'
Net als bij verenigingen maak je hier 'vrienden voor het leven', denkt Dauwe Lentz, 27 jaar, afgestudeerd sociaal-wetenschapper en al acht jaar cellist bij het USConcert. Dit jaar is hij voorzitter van het lustrumbestuur. 'Je voelt je één grote familie. Maar iedereen studeert wel iets anders waardoor je toch niet in een bubbel zit.'
Studenten kunnen er bovendien - net als Mondria en Lentz - bestuurservaring opdoen. 'Zeker bij lustra zoals deze: we hebben tien mensen die fulltime aanDoctor Atomicwerken', aldus Lentz. Maar dat is wel bijzaak, denkt Paulien Backer, orkestchef van het USConcert,
conservatoriumstudent klarinet en ooit finalist bij de regioronde van het Prinses Christina Concours. 'Het zijn vooral liefhebbers van klassieke muziek, die weten hoe fijn het is om samen te musiceren. Een kleine pool van mensen die op hoog niveau muziek maken en die je steeds overal terugziet: op zomercursussen, concerten of in het Nederlands Studenten Orkest.
Studentenorkesten hebben voor componisten ook altijd een belangrijke functie gehad, zegt Philomeen Lelieveldt. 'Er is eigenlijk geen componist die niet voor een amateurorkest heeft geschreven. Het archief ligt er vol mee. Het is natuurlijk veel moeilijker om een opdracht te krijgen van het Concertgebouworkest dan van een amateurorkest. Daarnaast boden die stukken ook altijd een mogelijkheid om te experimenteren en te groeien.'
Dat ze in de verleden tijd spreekt, is omdat studentenorkesten tegenwoordig minder avontuurlijk programmeren, vindt ze. Er is heel veel orkestwerk speciaal voor studentenorkesten geschreven en dat ligt nu allemaal te verstoffen op de planken van archieven. 'Die worden nooit meer gespeeld omdat studentenorkesten steeds meer 'concertgebouworkestje' zijn gaan spelen: ze kiezen allemaal voor het bekende repertoire - Mahler, Bruckner - omdat dat leden trekt. Alleen voor een lustrum pakken ze nog weleens uit en laten ze een jonge componist een speciaal werk componeren. En die componist weet dat het waarschijnlijk alleen voor dat moment is. Het is jammer dat die experimentele traditie verloren aan het gaan is.' Al speelt het Nederlands Studenten Orkest elk jaar ook het speciaal voor hen gecomponeerde stuk, zoals dit jaarMotion Blur Streaksvan de jonge componist Christiaan Richter. 'Dat zijn ook lastige stukken, die je niet zomaar wegspeelt', zegt Lelieveldt. 'Maar zo'n Nederlands Studenten Orkest zit tegen het professionele niveau aan, die kunnen dat - daar ga je echt voor je plezier naartoe.'
Voor solisten en jong talent zijn studentenorkesten ook belangrijke trainingsplekken. 'Ze werken bijna allemaal met professionele solisten, vaak net-afgestudeerden', zegt Lelieveldt. 'Die moeten meters maken; het is cruciaal om veel ervaring op te doen.' En dat geldt ook voor dirigenten. En in zekere zin ook voor het publiek. 'Studentenorkesten zijn laagdrempeliger, hanteren lagere toegangsprijzen en trekken andere mensen dan die gewoonlijk naar het Concertgebouworkest gaan, maar die op deze manier wel in aanraking komen met klassiek repertoire.' Dauwe Lentz: 'Wij bereiken een veel jonger en diverser publiek. Natuurlijk komen er veel ouders en familieleden, maar net zo goed huisgenoten en medestudenten. Ik hoor regelmatig: gaaf, dat had ik veel eerder willen horen. Dat is het klassieke-muziekpubliek van de toekomst.'
Het zou desastreus zijnvoor de klassiekemuziekcultuur als dat fijnmazige netwerk verder zou worden afgebroken. Buskermolen, Stuit en Pollard zien maar één oplossing: toegankelijke muziekles voor iedereen. Muziekscholen hadden in het verleden die functie; ze waren door de subsidie op het lesgeld toegankelijk voor iedereen, al wisten ze niet alle doelgroepen even goed te bereiken. Dus veranderde de focus van de overheid en moest de subsidie voortaan ingezet worden om 'iedereen te bereiken' (bijvoorbeeld via de lagere scholen met projecten als 'Méér muziek in de klas' of via Leerorkesten die opgericht werden in achterstandswijken om kinderen met klassieke instrumenten in contact te brengen). Maar doordat de subsidie naar bereik ging en niet meer naar de lessen zelf, werd muziekles juist mínder toegankelijk en daarmee misschien juist wel elitairder, denkt Buskermolen. Weliswaar werden meer kinderen bereikt, 'maar voor wie verder wilde - en dan heb ik het echt niet over toptalenten, maar over gewone kinderen - is er alleen nog ongesubsidieerde en dus duurdere privé-les of de nieteffectieve groepsles'.
Hij maakt zich daarom boos op de overheid die van alle cultuurorganisaties eist dat ze als tegenprestatie voor de subsidie een divers publiek bedienen. 'Terwijl de overheid de muziek zelf met haar beleid ontoegankelijk heeft gemaakt.'
Na een bericht daarover op LinkedIn werd hij uitgenodigd om te komen praten op het ministerie van ocw. Hij is niet ontevreden. 'Ik had het idee dat ze zich zo hebben gefocust op het onderwijs, dat deze afbraak van het buitenschoolse muziekeducatiesysteem een blinde vlek was, waarvan de gevolgen hun volkomen waren ontgaan. Maar ik had ook het idee dat ze er wel van schrokken.'
Vandaar dat Buskermolen en Stuit pleiten voor gratis muziekonderwijs voor iedereen. 'Dat klinkt gratuit, maar het kan echt. Kijk naar België waar kinderen voor negentig euro per jaar drie uur per week muziekles krijgen. Of nog beter: Luxemburg dat als eerste Europese land dit jaar bekend maakte dat muziekonderwijs gratis wordt.'
In het decor in de UtrechtseWerkspoorkathedraal verrijst ondertussen symbolisch een enorme allesvernietigende bom die spelers en muzikanten van het USCconcert de hele voorstelling boven het hoofd zal hangen. Aan hen zal het niet liggen. Met hun festivalaanpak, die van dit concert een 'beleving' maakt in plaats van een traditionele vorm van contemplatie, doen ze de 'avontuurlijke' programmeringstraditie die studentenorkesten eigen was op hun manier eer aan.
Milagro Elstak | Studentenorkest USConcert in TivoliVredenburg. Utrecht, 2017