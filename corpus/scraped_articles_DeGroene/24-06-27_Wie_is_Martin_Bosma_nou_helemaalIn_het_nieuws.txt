Wie is Martin Bosma nou helemaal? In het nieuws

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
27 juni 2024
De man die de excuses voor het slavernijverleden wil intrekken, aandacht daarvoor sowieso 'slavernijgedram' noemt, die omvolkingstheorieën de wereld in slingert en het betreurt dat het n-woord niet meer gebezigd wordt (dat we dat niet meer doen komt volgens hem overigens mede door het geld van de joodse filantroop George Soros) zit als het aan hemzelf ligt straks 'gewoon' vooraan tijdens de Keti Koti in het hoofdstedelijke Oosterpark, waarbij de afschaffing van de slavernij wordt herdacht. Het is gebruikelijk dat de Kamervoorzitter bij die gelegenheid de Tweede Kamer vertegenwoordigt, vandaar dat de PVV'er Martin Bosma, want over hem gaat het, dit jaar is uitgenodigd.
Maar als het aan de Amsterdamse PvdA, GroenLinks, D66 en Denk ligt, wordt die uitnodiging door het NiNsee, Nationaal instituut Nederlands Slavernijverleden, ingetrokken en is Bosma niet welkom. Zij staan daar niet alleen in. InHet Paroolverscheen een open brief waarin prominente zwarte Nederlanders en organisaties van zwarte Nederlanders vroegen iemand anders namens de Tweede Kamer af te vaardigen. Want, schreven ze: 'Bosma draagt al twintig jaar een expliciete racistische ideologie uit met witte suprematie als uitgangspunt. Hij laat zich denigrerend en racistisch uit over Afro-Caribische Nederlanders. Hij ontkent de doorwerking van het slavernijverleden - in de vorm van discriminatie en uitsluiting - in de hedendaagse maatschappij.'
Bosma's opvattingen passen bij de gure rechtse wind die door Europa waait, waarbij de zogenaamde omvolkingstheorie steeds openlijker wordt omarmd. Een term die de PVV'er in de Nederlandse politieke arena introduceerde door in 2015 te zeggen dat de npo zou zijn 'verworden tot een instrument in de omvolking van Nederland'.Le grand remplacement, geschreven door de Fransman Renaud Camus, is veruit het invloedrijkste boek over omvolking, schrijft Marijn Kruk (zie pagina 44 van dit nummer). 'Camus bracht er de radicaal-rechtse angst terug tot de kern: de vrees om te verdwijnen, als volk, als witte etniciteit, als religie, als cultuur, als natiestaat en als beschaving. Alle obsessies over het verlies van eigenheid, decadentie van het Westen, corrupte elites en de noodzaak van vergaande maatregelen ving hij in één onheilspellend woord: "omvolking".' Bosma liet ruim zes jaar geleden al weten 'onder de indruk' te zijn van Camus en zijn werk en ging met hem op de foto.
Je kunt ook niet verwachten dat nazaten van tot slaaf gemaakten in hem de onafhankelijke Kamervoorzitter zien en niet de persoon Martin Bosma. Natuurlijk willen ze hem er op 1 juli niet bij hebben.
Toch stemt ook het geluid van Ara Heuvel tot nadenken. Hij is fractievoorzitter namens de PvdA in de stadsdeelcommissie van Amsterdam-Zuidoost en heeft zelf Surinaamse roots. Hij stemde als enige van zijn partij tegen de motie om Bosma te weren op 1 juli. Tegende Volkskrantzei Heuvel: 'Juist omdat hij dit soort verwerpelijke, gevaarlijke ideeën heeft, wil ik graag het ongemak zien van Martin Bosma in een park met duizenden zwarte mensen. Dat gun ik hem wel. Maar ik denk ook dat het louterend is voor hem: iedereen heeft er baat bij een ander geluid te horen, ook al wil je er niet naar luisteren.'
En Heuvel zei nog iets belangrijks: 'Keti Koti is groter dan Bosma.'
Dat er überhaupt officiële excuses zijn gekomen voor het slavernijverleden komt niet door de politiek zelf. Ja, er is geld vrijgemaakt om het bewustzijn rond dit inktzwarte verleden en de doorwerking daarvan te vergroten en de woorden van koning WillemAlexander ('Ik vraag vergiffenis voor het overduidelijke gebrek aan handelen') waren historisch. Maar dat is pas gaan spelen doordat de discussie is aangezwengeld door activisten en de gemeenschappen met nazaten zelf, niet door de politiek. Die volgt in dit soort kwesties, die vanuit de samenleving zelf dusdanig in gang worden gezet dat ze onomkeerbaar zijn. Daar kan zelfs Bosma niks aan veranderen.
'Keti Koti is groter dan Bosma'