Omdat het leeft in het land? Feitenvrij beleid

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
3 oktober 2024
Te vaak wordt beleid zonder wetenschappelijke onderbouwing over mensen uitgestort - met niet te onderschatten gevolgen. Dit is ook het kabinet-Schoof niet vreemd. 'Experimenteren is een vies woord.'
De ervaren asielcrisis',daar had minister-president Dick Schoof het plotseling over tijdens zijn wekelijkse persconferentie. Het woordje 'ervaren' moet een slimme woordvoerder of gewiekste coalitiepartner bedacht hebben in aanloop naar zijn optreden. Want een asielcrisis uitroepen op basis van feiten bleek moeilijk, daarom maar op basis van gevoel. Hoe dat gevoel dan ontstaan was of hoe je dat kon wegnemen vroeg de nieuwe regering zich niet af, ze had besloten zich te wentelen in de emotie en de daarbij horende maatregelen: 'Het strengste asielbeleid ooit.'
Het is zeer de vraag of deze plannen stand gaan houden bij de rechter en gepikt worden door de EU-partners, de kans dat ze 'slagen' is simpelweg erg klein. Maar dat doet niet af aan het kantelpunt waarop de Nederlandse politiek lijkt te zijn beland. Een nieuwe premier
en regering die openlijk feitenvrij beleid voeren. Want naast de 'asielcrisis' moeten nieuwe optimistischer stikstofmodellen en nog niet bestaande innovatie het stikstofprobleem oplossen en ruimte maken voor honderdduizenden huizen, moet een bezuiniging op onderwijs en onderzoek leiden tot een florerende economie en moet dit allemaal uitgevoerd worden door een sterk uitgedund ambtenarenapparaat.
Beleid maken is niet eenvoudig. Ook als je dat op basis van feiten probeert te doen; bij vorige regeringen ging namelijk ook van alles fout. Een goede illustratie is een onderzoek van het ministerie van Financiën over zijn 116 fiscale regelingen, goed voor 150 miljard in 2023 (38 procent van de totale verwachte uitgaven van de overheid dit jaar). Slechts 11 van die regelingen bleek 'doelmatig', 41 hebben een 'onzeker' effect, 21 zijn zeker 'niet doeltreffend' en van 43 ontbrak simpelweg een evaluatie. Uitgedrukt in euro's betekent het dat we van 29 procent van de totale overheidsuitgaven in 2023 - 115 miljard - niet weten of die hun doel hebben bereikt, van 8 procent van die totale uitgaven - 30 miljard - weten we zeker dat het doel niet bereikt is en slechts 1 procent - 5 miljard - werkt warempel wel.
Opgeteld sloeg Rutte IV dus meer dan een derde (37 procent) van de overheidsbegroting van 2023 stuk op beleid dat zijn doel niet bereikt of waar dat onzeker is. Zo was er een 'landbouwvrijstelling in de winstsfeer' van 788 miljoen of een 'aftrek wegens geen of geringe eigenwoningschuld' van 589 miljoen, die allebei zowel niet doelmatig als doeltreffend zijn, een 'verlaagd tarief culturele goederen en diensten' van 993 miljoen waarvan de doelmatigheid en doeltreffendheid onzeker is en is er 22 miljard aan fiscale faciliteiten voor pensioenen die simpelweg niet geëvalueerd zijn. En dan hebben we het alleen nog maar over de fiscale regelingen, waarvan de meeste nog gewoon doorlopen.
Hier bovenop is nu een nieuwe stroom aan gehaast beleid op gang gekomen van het kabinet dat in Geert Wilders' woorden staat voor een 'nieuwe wind'. Na een jarenlang beleid dat het leven van verschillende stemmers regelmatig eeerder moeilijker maakt dan gemakkelijker, snakten veel van hen naar die frisse wind. Dat resulteerde in de regering zoals we die nu hebben, en warempel groeide het vertrouwen van Nederlanders in de regering van 24 naar 42 procent.
Dat maakt dit een precair moment. Nu het vertrouwen stijgt is het zaak te leveren. Dat doe je met goed beleid dat je politieke beloftes invult, maar dat klinkt eenvoudiger dan het in werkelijkheid is. Beleid bereikt vaker dan nodig niet zijn beoogde doel. Dat komt doordatevidence based policy, of beleid met bewijs, maar mondjesmaat in praktijk wordt gebracht. Praktische obstakels, politieke haast of dedain voor de feiten zorgen ervoor dat veel overheidsbeleid zonder wetenschappelijke onderbouwing over mensen wordt uitgestort.
De politiek moet nu laten zien dat ze in staat is problemen op te lossen en dat maakt maatregelen gedegen onderbouwen belangrijker dan ooit. Doet ze dat niet, dan dreigt het gevolg van definitieve afhakers van het democratische proces.
Laura van Geest,bestuursvoorzitter  van de Autoriteit Financiële Markten (afm), sprak tijdens een interview in 2023 al haar zorgen uit over een gebrek aan evidence based policy. Van Geest werkte als directeur van het Centraal Planbureau (cpb), was expert bij de Sociaal Economische Raad, topambtenaar bij het ministerie van Financiën en voorzitter van overheidsonderzoeksgroepen over klimaat- en ongelijkheidsbeleid. In al die rollen merkte zij hoe belangrijk goed onderbouwd beleid is, maar zag ze tegelijkertijd de kwaliteit van het beleid in Nederland met de jaren verslechteren.
'We voeren al langere tijd minder beleid met bewijs uit dan vroeger', zegt ze. 'We worden door de hectiek van de dag geleefd en we hebben minder ruimte voor het beleidsproces en de benodigde onderbouwing. Ambtenaren en bewindslieden hebben te weinig tijd om goed na te denken en zich te voeden met informatie. Steeds vaker zie ik dat een oplossing belangrijker wordt dan eengoedeoplossing. Dan is het risico op ongelukken groter.'
Om de zoveel jaar zijn er academici en beleidsmakers die zich verenigen om hun zorgen te uiten over een gebrek aan wetenschappelijke onderbouwing van het Nederlandse overheidsbeleid. Dat doen ze vaak middels een ingezonden brief aan een krant of in speeches en telkens met eenzelfde boodschap die jaar in jaar uit weinig navolging krijgt: overheidsbeleid wordt te vaak zonder wetenschappelijke onderbouwing op mensen losgelaten met grote ongelukken tot gevolg.
'Iedere nieuwe minister zou in de komende regeerperiode ten minste vijf experimenten moeten starten', was het advies van een van die talrijke ingezonden brieven inde Volkskranttijdens de formatie van Rutte III in 2017. De titel: 'Overheid, baseer beleid op bewijs'. Deze oproep was ondertekend door academici onder wie Robert Dur, economieprofessor aan de Erasmus Universiteit. Op een Rotterdams terras om de hoek van zijn huis vertelt hij over zijn zorgen - want die experimenten, die kwamen er niet.
Aan het begin van zijn carrière deed hij regelmatig onderzoek voor bedrijven, maar toen hij ook bij gemeentes en ministeries een balletje opgooide, verbaasde hij zich over het gebrek aan interesse. 'Mensen denken dat er al veel bewijs beschikbaar is, maar vaak is de kwaliteit van dieevidenceheel laag', zegt hij. 'Ze wijzen vaak naar grote meta-studies waar honderd of tweehonderd onderzoeken op een rij worden gezet, en een gemiddelde wordt genomen. Nóu nóu, wat weten we veel! Maar als je beter kijkt naar die individuele studies blijven er maar weinig écht goede over. Er is nog een wereld te winnen.'
Na verwoede pogingen kreeg hij uiteindelijk een voet tussen de deur in de gemeenteraad van zijn eigen stad Rotterdam, dankzij toenmalig wethouder Alexandra van Huffelen die een oplossing zocht voor rondslingerend vuilnis bij afvalcontainers. Zij wilde weleens wat nieuws proberen en nam Dur en zijn collega Ben Vollaard mee naar een raadsvergadering. Samen haalden ze verschillende ideeën op bij de politieke partijen en Van Huffelen zei vervolgens: 'Bedankt voor alle ideeën, maar wij weten natuurlijk ook niet wat gaat werken. Deze heren gaan dat voor ons testen', memoreert Dur. Hij kreeg een jaar en ging aan de slag.
Dur werd op pad gestuurd met vier methoden, gekleurd door de ideologische overtuigingen van verschillende partijen. LeefbaarRotterdam wilde lik op stuk, wat resulteerde in waarschuwingsstickers op verkeerd geplaatste vuilniszakken. De PvdA dacht dat het belang van een schone straat nog eens goed uitgelegd moest worden aan de bewoners en kwam met een brief en een koelkastmagneet die de Rotterdammers vanaf de ijskast dagelijks moest herinneren aan het belang van een schone wijk. Daarnaast was er een 'voet tussen de deur'-team dat langs de deuren ging met eenzelfde boodschap. En de 'spannendste' interventie, aldus Dur: in sommige wijken werd de schoonmaakfrequentie verlaagd, in de hoop dat mensen zelf verantwoordelijkheid zouden nemen als het een bende werd.
Na een jaar van testen, meten en vuilniszakken vinken kwam Dur terug in de raadswerkgroep met een stapel grafieken. 'Ik kon heel mooi de verschillen in impact laten zien', vertelt hij. 'De lijn blijft stabiel, het werkt niet, de lijn stijgt, het werkt, iedereen snapt dat.' Zo bleek de 'voet tussen de deur'-methode erg goed te werken, net als de stickers op de vuilniszakken. De verlaging van de schoonmaakfrequentie verergerde het probleem en de brief met koelkastmagneet deed 'helemaal niets'.
De PvdA had aanvankelijk hoge verwachtingen van hun magneet, 'maar als het niet werkt, dan moeten we het niet doen', zei een PvdA-raadslid bij de borrel achteraf tegen Dur en dus belandde die maatregelen niet in het 'mandje van de succesvolle interventies'. Vervolgens reisde Dur het land door om te vertellen over de behaalde resultaten in Rotterdam. Daar was ontzettend veel animo voor, maar wanneer hij voorstelde om in andere steden ook een experiment te starten, gingen de luiken dicht. 'We hebben hier in Rotterdam iets geleerd, maar het is echt de vraag of het in Enschede ook zo werkt. Een goed idee moet je meerdere keren testen.'
Het is een terugkerend probleem.Beleidsmakers zijn blij met alle kennis die voorhanden is om hun beleid tot een succes te maken, maar ze zijn terughoudend om zelf bij te dragen aan basis van onderzoek dat nodig is om tot een kritieke massa te komen die meer zekerheid biedt. De wetenschapper wil in een andere stad een experiment nogmaals uitvoeren om te ontdekken of de uitkomsten in een andere context dezelfde zijn, de bestuurder uit Enschede wil aan de slag met resultaten uit Rotterdam, ook al is het risico op fouten daarmee groter.
Een belangrijke reden voor die onwil, denkt Eva van den Broek, is dat experimenteren een 'vies woord' is. Want het klinkt als: 'We hebben geen idee.' Van den Broek - ook een van de ondertekenaars van de brief inde Volkskrantuit 2017 en schrijfster van het boekHet bromvliegeffect- is oprichter van Behavioural Insights Nederland en adviseert ministeries over wat haar specialiteit is: de gedragseffecten van beleid.
Hoe mensen reageren op het beleid dat over hen wordt uitgestrooid is vaak een blinde vlek, vertelt Van den Broek op haar kantoor in een gedeeld bedrijvenpand bij Sloterdijk. Toch is men huiverig om te experimenteren met wat gedragswetenschappers eennudgenoemen: door beleid op een bepaalde manier te presenteren kun je het gedrag van mensen effectiever beïnvloeden waardoor het doel van je beleid dichterbij komt, bijvoorbeeld door een jonge doelgroep een sms'je te sturen in plaats van een brief.
Nudges worden in Den Haag vaak gezien als manipulatie. Erg naïef, vindt Van den Broek, want je kunt niet aan gedragsbeïnvloeding ontsnappen. Het wordt bewust ingezet door partijen met winst als doel, of onbewust zoals het vinkje van de webdesigner van duo; een bekend voorbeeld in overheidsland. duo had jarenlang het hokje van maximaal lenen standaard aangevinkt wanneer je als student je eerste studentenlening aanging. Dat was zonder specifieke reden gedaan. 'Handig' had de webdesigner in kwestie waarschijnlijk gedacht. Toen het vinkje jaren later verwijderd werd, namen de maximale leners met 53 procent af, het totale leenbedrag daalde met negen procent.
Een andere blokkade waar ze vaak tegenaan loopt is 'procedurele rechtvaardigheid'. Dat houdt in dat de manier waarop je tot een uitkomst komt, voor iedere burger hetzelfde moet zijn. 'Een enorm ding voor veel juridische beleidsmakers', zegt Van den Broek. 'Je kunt toch niet de ene groep wel een subsidie geven en de andere niet', hoort ze dan vaak. En haar standaardantwoord is: 'Dat vinden artsen ook spannend bij medicijnonderzoek, maar daar doen we niet anders.'
Voorbeelden van overheidsexperimentenzijn er wel. Bij hoge uitzondering had het ministerie van Sociale Zaken enkele jaren terug zes steden toestemming gegeven om een experiment te doen met drie verschillende interventies in de Participatiewet. Aan cpb-afdelingshoofd Jonneke Bolhaar en haar team werd gevraagd om de resultaten op elkaar te leggen om zo tot algemene inzichten te komen die elke gemeente in Nederland kon toepassen.
Maar toen de resultaten van de verschillende steden binnendruppelden, bleek de onderzoeksopzet in de steden te verschillen. Deventer, Utrecht en Wageningen hadden de deelnemers aan de experimenten gevraagd mee te doen om vervolgens te loten in welke van de drie experimenten ze terechtkwamen. In Groningen, Nijmegen en Tilburg besloten lokale bestuurders eerst te loten en vervolgens te vragen: wil je meedoen? 'Daardoor kon je geen oorzakelijk verband meer aanwijzen', vertelt Bolhaar, waardoor ze niet tot overkoepelende aanbevelingen konden komen. Een van de belangrijkste adviezen werd: hoe zet je zo'n experiment een volgende keer wél op.
Het toont de soms ingewikkelde verhouding tussen de wetenschappelijke realiteit en die van de beleidsmakers. De wetenschapper kan zijn werk lastig doen zonder een 'schone onderzoeksopzet', de beleidsmaker heeft te handelen in een weerbarstige buitenwereld. Als je als onderzoeker geregeld samen wil werken met de overheid, zul je bereid moeten zijn veel 'water bij de wijn' te doen, zegt Eva van den Broek.
Ze onderscheidt grofweg drie niveaus van bewijslast wanneer ze samenwerkt met beleidsmakers. De 'man in de leunstoel'-aanpak, een vage beleidstheorie die niet getest is. Een stapje daarboven heb je meer data. 'Als je hier draait verandert er daar wat', zegt ze, maar zonder dat je precies weet hoe en waarom. En in het optimale scenario bereik je causaal verband: je constateert een verandering en kunt de oorzaak aanwijzen. Causaliteit is het mooiste, maar 'daar kom je bijna nooit', vertelt ze.
In de praktijk past ze vaak de'kitchen sink approach'toe. 'Dan gooi ik alles wat ik aan kennis en ervaring heb op een hoopje en zet dat af tegen het staande beleid. Als je dan vooruitgang ziet, weet je dat het door mij komt maar niet door welke van de schroefjes die ik heb aangedraaid. Dat is dus niet wetenschappelijk, wel op wetenschap gebaseerd.'
Het zou goed zijn alswetenschappers en politici elkaars werelden beter leren begrijpen, vond VVD-Kamerlid Judith Tielen. Daarom organiseerde zij in 2022 een 'Beweren en Bewijzen'-dag zodat wetenschappers en politici elkaar konden ontmoeten. Zo'n tien tot vijftien Kamerleden kwamen opdagen. 'Altijd minder mensen dan je wil', zegt ze.
Tielen wordt 'heel erg blij van wetenschappers', vertelde ze in een interview van voor de verkiezingen. 'Wij politici moeten over heel veel een mening hebben en wetenschappers weten over dit stukje' - ze beweegt haar duim en vijsvinger dicht naar elkaar - 'alles! Ze praten een uur tegen je en je onthoudt misschien één ding, want dat was waar je naar op zoek was. Ik gun het elke politicus om met wetenschappers in gesprek te gaan.'
Van nature zijn de politiek en de wetenschap geen logische match. 'In de wetenschap zitten allerlei foutmarges, mitsen en maren om te bepalen of iets wel klopt, waar is, of gaat werken. Maar in de politiek hebben we heel erg behoefte aan één cijfer, één antwoord zonder allerlei betrouwbaarheidsintervallen', zegt Tielen. 'Die twee werelden moet je dichter bij elkaar brengen om in ieder geval samen na te denken wat je van elkaar nodig hebt.'
Tielen ziet het als haar 'missie' om het bewustzijn en de nieuwsgierigheid onder Kamerleden te vergroten over het belang van wetenschap voor hun werk. Zelf probeert ze dat te doen door bij de wekelijkse VVD-fractievergaderingen door te vragen op inhoudelijke standpunten, en hetzelfde doet ze in debat met Kamerleden van andere partijen. 'Als je stellingen en standpunten inneemt, wil ik weten welke wetenschappelijke kennis daaronder zit', zegt ze.
Er is veel kennis voorhanden, maar daar maken Kamerleden maar mondjesmaat gebruik van, vindt Tielen. Ze doelt op de verschillende planbureaus en onderzoeksinstanties die allerlei rapporten publiceren, maar vaak vergeten worden. Ook de 'wetenschapstoets' noemt ze als belangrijk instrument: bij de behandeling van een wet kan een Kamerlid via de Kamerondersteuning twee wetenschappers vragen de wet te onderzoeken. 'Die doen dan veel zoekwerk en proberen dat vervolgens in drie A4'tjes en één tabelletje samen te vatten', zegt ze lachend, 'want dat hebben wij nodig als politici.'
In een ideale wereld stelt de politiek doelen en laat ze de route grotendeels aan de ambtenarij en wetenschappers, vindt hoogleraar economie Robert Dur. 'Welke kiezer gelooft nog in de alwetende politicus die precies weet wat hij of zij doen moet?'
Tielen is geen voorstander van zo'n technocratische aanpak. 'We willen in Nederland veel dezelfde dingen. We willen een schone lucht, mooie natuur, vrijheid om te bewegen, voldoende inkomen om je leven te leiden. Dat willen we allemaal. Maar hoe kom je er? Politiek gaat nou juist over welke route past bij je ideologische overtuiging. Een middel kan ook een politieke keuze zijn', zegt ze. 'Neem armoedebeleid. Je kunt mensen geld geven of je kunt mensen helpen om geld te verdienen. Als je het alleen maar overlaat aan de wetenschap kunnen mensen zich niet in het beleid herkennen.'
Maar ben je als partij bereid jouw ideologische aanpak te wijzigen als het niet werkt, of beter nog: te testen voordat er ongelukken ontstaan? 'Als jouw ideologische middel niet werkt, moet je een ander middel zoeken', zegt Tielen. 'Het is niet zo dat we al dertig jaar dezelfde dingen willen doen.' Maar, constateert ze, dit vereist een inhoudelijke politiek die in het huidige parlement amper nog voorhanden is.
'Triest genoeg ben ik met mijn zeven jaar in de Kamer een van de meest ervaren Kamerleden.' Om haar heen ziet ze dat Kamerleden vaak 'geen zin hebben om precies uit te pluizen hoe het zit'. 'We kunnen nog met zoveel motietjes zwaaien, maar dingen kosten gewoon tijd. We zijn zo ongeduldig geworden. Dat is erg slecht voor het democratische proces.'
Martin Kocher raakteals wetenschapper  verzeild in die ongeduldige politiek. Tijdens de coronapandemie werd Kocher door de Oostenrijkse christen-democraten gevraagd plaats te nemen in het kabinet als 'expertminister' zonder lidmaatschap van een politieke partij. Op dat moment was hij nog wetenschappelijk directeur van het Institut für Höhere Studien in Wenen - een soort Oostenrijks cpb - en gedragseconomieprofessor.
'Jarenlang heb ik voorstellen gedaan vanuit de wetenschap over wat de politiek zou moeten doen', vertelt Kocher via een videoverbinding vanuit zijn ministeriële werkkamer in Wenen. 'Toen ik de kans kreeg om te laten zien dat mijn ideeën succesvol ingevoerd konden worden, kon ik die niet weigeren.'
Aan het begin van zijn ministerschap (van Arbeid en Economische Zaken) nam hij zich voor om vooral een expert te blijven en zoveel mogelijk wetenschappelijk bewijs toe te passen in zijn beleid. 'Ik wilde simpelweg beleid doorvoeren dat ons zo dicht mogelijk bracht bij de doelen in het coalitieakkoord', vertelt hij. Maar in de loop van zijn ministerschap doemden er allerlei problemen op waarvoor geen panklare wetenschappelijke oplossingen klaar lagen: de pandemie escaleerde en Rusland viel Oekraïne binnen.
Een paar jaar later kan hij al wat reflecteren op zijn rol als partijloze 'expertminister'. 'Ministers zijn normaal gesproken geen specialisten', zegt hij. 'In mijn geval was het logisch om de communicatielijnen in het ministerie wat aan te passen. Niet dat ik de ambtelijke experts nu vertel wat ze moeten doen, maar ze kunnen ervan uitgaan dat ik de details snap. Die details zijn ontzettend belangrijk. Daarom wil ik meer informatie over beleidsvoorstellen dan mijn meeste collega-politici.'
In de Oostenrijkse ministerraad stelt hij zich op als de 'onafhankelijke adviserende expert', vertelt hij. Hij is blij dat hij daar wordt omringd door beroepspolitici. 'Expertise helpt zeker, maar het is me echt duidelijk geworden dat je professionele politici nodig hebt die de mechaniek van een politiek systeem goed snappen om als de overheid te functioneren.'
Zo zijn de onderzoeksmethoden die hij toepaste in zijn vorige baan maar moeilijk in de politieke realiteit van zijn huidige functie te passen, vertelt hij. 'Het lastigste zijn verschillende tijdspaden. Als onderzoeker wil je het onderzoek kunnen publiceren. Daar heb je een schone opzet voor nodig, tijd om data te vergaren en die uitgebreid te analyseren. Dat kan jaren duren, terwijl je in de politiek snel wil reageren. Een probleem popt op en je wil direct een oplossing bieden.'
Gaat het wel samen, goed onderbouwd bewijs en de hedendaagse democratie? Kocher onderscheidt grofweg twee soorten van beleidsvorming. Je hebt de problemen die onverwacht opkomen en dan is hij genoodzaakt 'een andere vorm van evidence based policy' toe te passen. 'Ik nodig experts uit en leun op hun ervaring. Dat is op bewijs gebaseerd, maar het is geen hard bewijs, het is zacht bewijs. Dat zal fout gaan zo nu en dan, zeker, maar er is absoluut wat bewijs aanwezig', benadrukt hij.
En je hebt de beleidshervormingen die je al langer aan het plannen bent. Dan probeer je zo veel mogelijk 'hard' bewijs op te halen, zegt hij. 'Historisch bewijs, onderzoek uit andere landen en als het kan ook beleidsexperimenten. De meeste beslissingen neem je met methode een, maar de belangrijkste met methode twee.'
Snelle winst is te behalen door te garanderen dat het beleid dát je invoert ook daadwerkelijk achteraf geëvalueerd kan worden. Want dat is in Oostenrijk lang niet altijd het geval, merkte Kocher, en hij maakte de verankering van goede evaluaties tot zijn belangrijkste speerpunt.
Ook in Nederland laten evaluaties te wensen over, zegt Laura van Geest. In de wet staan wel wat evaluatieverplichtingen - zoals een vijfjaarlijkse evaluatie voor subsidies - maar in de praktijk pakken die heel'sloppy'uit. 'Onder het mom van "ik heb haast" struikelt men naar beleid en vergeet om een fatsoenlijke datalijn op te stellen: welke cijfers heb ik later nodig om te beoordelen of het wel heeft gewerkt?' vertelt ze. 'Dan krijg je heel vaak erg oppervlakkige evaluaties. Je hebt het afgevinkt, maar weinig geleerd. Hier moeten we veel strenger in zijn.'
Zo bleek bij de eerdergenoemde fiscale regelingen dat 43 van de in totaal 116 regelingen - die relatief ook het meeste geld vertegenwoordigden - niet eens geëvalueerd zijn. Wel is lof op zijn plek voor de beslissing om het overkoepelende pakket aan regelingen onder de loep te nemen. Het levert geen fraaie koppen op ('Tientallen fiscale regelingen doen weinig, zijn te duur of werken averechts',RTL Nieuws), maar het is wel een opstap naar beter beleid.
Niet elke beleidsmaatregelkun je testen met een experiment. Omdat er geen tijd voor is, zoals tijdens de coronacrisis, en je moet werken met de gebrekkige informatie die voorhanden is, of omdat het een macro(-economisch) vraagstuk is waar je het moet hebben van theorieën en historische data. Maar veel beleidsproblemen zijn wél te vatten in experimenteren, zegt Eva van den Broek (die schat dat we op twee tot vier procent zitten van de potentie van het beleidsexperiment), en ook betere evaluaties kunnen grove fouten voorkomen. Tot die tijd verspillen we veel geld, wordt mensen potentieel beter beleid onthouden en staat de geloofwaardigheid van de overheid op het spel.
Opvallend was het optreden van oud-minister van Sociale Zaken Henk Kamp bij de parlementaire enquêtecommissie Fraudebeleid vorig jaar, naar aanleiding van de toeslagenaffaire. Met als doel 'zo veel mogelijk fraude te voorkomen en draagvlak van de sociale zekerheid te behouden' maakte Kamp fraudebestrijding tot een speerpunt van zijn ministerschap, terwijl zijn ambtenaren juist constateerden dat een grote meerderheid van zeker 90 tot 95 procent precies volgens de regels aan hun sociale voorzieningen kwam. Maar Kamp vond dat 'je als bewindspersoon niet uitsluitend af kunt gaan op wat je aangereikt krijgt door je medewerkers', want wat zij te melden hadden was volgens hem 'in strijd met wat er in het land leeft'.
Dat klinkt als de 'ervaren asielcrisis' van Schoof. Toch zit er wel een waarheid in wat Kamp te zeggen had. Totaal ideologisch neutrale maatregelen bestaan niet, en Kamp was minister geworden om een VVD-visie tentoon te spreiden namens zijn stemmers. Blijkbaar stond dit gelijk aan een harde aanpak van de bestaande - maar minimale - fraude. Daar kun je voor kiezen. Maar hij koos voor een ideologische aanpak ondanks de feiten: streng beleid tegen - niet-bestaande - grootschalige fraude. Nu jaren later weer andere neutrale feiten aantonen dat dit beleid veel leed heeft veroorzaakt, tot uithuisplaatsingen aan toe, was hij niet in staat terug te komen op zijn al bewezen en te anticiperen ongelijk.
Dat leed heeft eraan bijgedragen dat het nieuwe kabinet eruitziet zoals het eruitziet. Nu is het de vraag of dit kabinet een serieuze poging gaat doen om vergelijkbaar leed in de toekomst te voorkomen, of dat het de richting van Henk Kamp op gaat. Passend beleid vinden voor complexe in elkaar grijpende vraagstukken als woningnood, natuur, armoede en economisch concurrentievermogen is al lastig genoeg zonder feitenvrije politiek.