Lachen in plaats van voelen Dichters&Denkers

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
7 maart 2024
Filmmaker Chantal Akerman en haar moeder waren zo symbiotisch verbonden dat ze elkaar niet echt konden zien. Alleen door te filmen en schrijven had de dochter een perspectief op haar moeder.
'Ik vond het leuk om films te maken',schrijft filmmaker Chantal Akerman ergens halverwegeMijn moeder lacht,'maar als andere mensen over mij spraken en mijn voor- en achternaam gebruikten wist ik dat ze over iemand spraken die voor hen meer dan mist had gemaakt maar iets als een oeuvre.'
Het is een typerende opmerking, waarbij het onderscheid tussen geveinsde en waarachtige naïviteit niet zo makkelijk te maken is. Chantal Akerman, die in interviews nonchalant kon verwijzen naar Freud en Lacan, Levinas en de uittocht van de joden uit Egypte, in lucide en doordachte termen kon praten over haar films, niet bang was voor stevige theoretische (en psychoanalytische) duiding. Chantal Akerman, die zei te zijn geboren als een oud kind en het altijd bleef: het oude kind van haar moeder, het slordige kind dat haar haren niet kamde, haar kamer niet opruimde, niet leerde voor zichzelf te zorgen, niet wist wat het aan moest met het leven, waarom het deed wat het deed; het kind dat haar oeuvre 'mist' noemde.
Toen ze in 1996 werd uitgenodigd voor een aflevering van het Franse televisieprogrammaCinéma, de notre temps,waarin cineasten werd gevraagd een door hen geliefde cineast te portretteren, stelde Akerman, half grappend, voor om een zelfportret te maken.Chantal Akerman par Chantal Akermanwerd een wonderlijke uitzending van ruim een uur, beginnend met Akerman in haar New Yorkse appartement, gefilmd vanuit het karakteristieke lage camerastandpunt dat voldeed aan haar esthetische en ideologische eisen: alles binnen het kader presenteerde zich frontaal, een-op-een, niet te dichtbij en niet te ver weg, en bovenal niet 'idoliserend' want dat verafschuwde ze, in de cinema en daarbuiten.
Je vergeet bijna dat er iemand anders in dat appartement aanwezig moet zijn geweest die de camera bediende - zoals bij haar doorbraakfilmJeanne Dielman(1975) en, veel later, in haar laatste filmNo Home Movie(2015), de camera ook gewoon lijkt neergezet en alles registreert wat toevallig het kader binnenkomt, ondramatisch, onpersoonlijk, feitelijk.
Akerman pakt haar sigaretten erbij en leest een tekst voor van een kwartier, waarin ze uitlegt hoe haar poging tot een zelfportret in woorden is gedoemd te mislukken. Het is een fascinerende tekst, geheel en al bestaand uit omtrekkende bewegingen. Het wil niet lukken met de tekst, het is niet gelukt met de tekst, en dwars door al haar uitputtende pogingen heen bereikt ze toch een overkant, vertelt ze toch iets wezenlijks over zichzelf. Wat? Dat ze maar nauwelijks in staat is te doen 'alsof', zoals de man uit een oude joodse grap die zijn magere koe niet wist te verkopen op de markt omdat hij haar alleen kon presenteren als zichzelf ('een koe is een koe is een koe').
Een goede verkoper, zegt ze, zou praten over taal, documentaire, fictie, het Tweede Gebod, vrouwen, joden uit de tweede generatie, et cetera. Hij zou vertellen dat ze werd geboren in 1950 in België, uit Pools-joodse ouders, en dat ze op de jonge leeftijd van achttien jaar begon met filmen, onwetend, ongegeneerd en vol bravoure. Hij zou niet vertellen dat het, na het succes vanJeanne Dielman,moeilijker werd - dat er iets (of zelfs alles) van de bravoure verloren ging toen er budgetten en enige roem bij kwamen kijken. Hij zou zich uitspraken van haar herinneren en die betwisten, uitspraken als: 'Ik maak films omdat ik nooit durfde te schrijven'.
Maar natuurlijk schreef Akerman altijd al. Tekst vormt het hart van veel van haar films en installaties. Het wemelt van de brieven in haar films, het meest prominent inNews from Home(1977), waarin ze haar moeders brieven aan haar voorleest terwijl ze haar camera op New York richt. Er zijn de voice-overs in essayistische films alsLe jour où(1997) enLà-bas(2006), en in de installatieD'est: Au bord de la fiction(1995). Er zijn de dagboeken van haar grootmoeder in de installatieMarcher à côté de ses lacets dans un frigidaire(2004), teksten levensgroot geprojecteerd op een spiraalvormige, doolhofachtige installatie van schermen.
Ze voelde zich verwant aan Kafka die, in de bewoordingen van Gilles Deleuze en Félix Guattari, 'kleine literatuur' schreef door zich de dominante taal van de ander - het Duits - toe te eigenen en er iets nieuws mee te maken. Op die manier, vond ze, was zij een maker van 'kleine cinema', die bekende beelden binnenstebuiten keerde om een nieuwe beeldtaal te scheppen. Keukens, kamers; vrouwen in die keukens en kamers. Haar moeder in die keukens en kamers.
Ik denk dat het hierop neerkomt: Chantal Akerman kon niet buiten haar moeder, en ze kon niet buiten haar eigen stem. Die twee dingen bepaalden haar hele leven, wat wil zeggen: het werk dat ze als plaatsvervanger van dat leven aanstelde. 'Mijn leven, ik heb geen leven', schrijft ze inMijn moeder lacht. 'Ik wist niet hoe ik er een vorm aan moest geven. Dus hier of ergens anders. Maar ergens anders is altijd beter. Dus doe ik al eeuwen niks anders dan vertrekken en weer vertrekken en terugkomen.'
Haar stem was laag en doorrookt, op momenten bijna schor, en altijd hypnotiserend. Ik denk dat je zoiets niet moet onderschatten, de kracht van die fysieke stem. En ik denk ook dat hoe ze klonk niet los te koppelen was van wat ze zei, en dat het maken alleen al daarom een door en door lichamelijke aangelegenheid was. Het is haar stem die je hoort als je haar leest op papier, er is geen ontkomen aan, niet voor haar en niet voor haar lezer. En wat ze, meer dan wat ook, met die lezer communiceert, is hoe het voelt - om te denken hoe zij denkt, te voelen hoe zij voelt, te leven hoe zij leeft. Soms opent zich een weids landschap, soms een claustrofobische ruimte, al zijn die twee niet altijd makkelijk van elkaar te onderscheiden.
En nee, je kunt inderdaad niet over Chantal Akerman schrijven zonder over haar moeder Natalia (Nellie) te schrijven. Haar moeder die Auschwitz had overleefd en met een 'dood hart' was teruggekeerd naar België. Haar moeder die nergens over kon spreken, niet kon liefhebben op een manier die psychologen 'gezond' zouden noemen. Haar moeder, die altijd te dichtbij was, of te ver weg.
Zij en haar moeder waren zo symbiotisch verbonden dat ze elkaar niet echt konden zien. Er was alleen de volle hevigheid van de ervaring, die altijd gepaard ging met kwelling. Zo bezien was de camera voor de dochter een middel om de nabijheid te doorbreken en zoiets als een perspectief op haar moeder te vergaren. Misschien, denk ik nu ik dit opschrijf, had zelfs het typische camerastandpunt - niet te dichtbij, niet te ver weg, laag, registrerend - te maken met het zoeken naar de juiste afstand in een verhouding waar die niet bestond.
Mijn moeder lachtenNo Home Moviedraaien beide om de laatste jaren en maanden van Natalia Akermans leven. De film levert beelden bij wat in het boek wordt beschreven. Je ziet de moeder rondscharrelen in haar appartement, je ziet het appartement, het smetteloze appartement dat (hoe kan het ook anders) de ruimtes inJeanne Dielmanoproept, je ziet de omvergewaaide tuinstoel, je hoort het gekreun van de moeder, de kleine geluidjes die ze maakt als ze alleen is, of meent te zijn, want de aanwezigheid van haar dochter telt niet. Omgekeerd levert het boek een innerlijke ervaring die bij de film afwezig is, of beter gezegd: die de film welbewust uitsluit.
'Ik hou het alleen uit als ik schrijf', schrijft de dochter, die tussen het reizen, haar appartementen in New York en Parijs, het filmen en de filmfestivals door intrekt bij haar aftakelende moeder. Je kunt je er iets bij voorstellen: van het leven van haar moeder zijn alleen nog de meest alledaagse, kleine rituelen overgebleven, er is bijna geen buiten meer, de tijd hangt als een zware deken over alles heen. Zo gaan de dagen voorbij: Natalia wacht op de fysiotherapeut en de loodgieter, verheugt zich op haar vrijdagse sliptong. De telefoon gaat, de lift blijft steken, er wordt een boterham gegeten aan de keukentafel. 'De vuilnis die buitengezet moet worden en weer woorden die gezegd en nauwelijks uitgewisseld worden.'
Natalia lacht: ze lacht naar de stoet thuishulpen, naar de kinderen van die mensen, de loodgieter. Ze lacht tussen haar klachten door, ze lacht om niets, of bijna niets. Ze is vrolijk, schrijft haar dochter, ze heeft plezier, ze verheugt zich op de kleinste dingen. Chantal vindt het 'leuk' dat haar moeder lacht, gunt haar deze vorm van lichtheid aan het einde van haar leven. Maar natuurlijk is het precies dit lachen, dit lachen om niets en tegen de klippen op, dit lachen in plaats van praten, in plaats van voelen, dit lachen met kennissen en vreemden, dit lachen alsof niets er echt toe doet, waarin een onpeilbare afgrondelijkheid schuilt.
Lachen, zoveel is zeker, staat voor de dochter - de manisch depressieve dochter van een door de kampen getraumatiseerde moeder - vooral voor schone schijn, verhulling. Waarheid zoekt ze in bruutheid en agressie. Het pijnlijkst blijkt dat uit haar liefdesrelatie met 'C', met wie ze vastzit in een akelige dynamiek van macht inleveren en terugpakken, wantrouwen en wederzijdse afhankelijkheid. Het mondt uit in fysieke gewelddadigheid van C's kant (die zo jaloers is dat ze Chantal niet kan zien telefoneren, oflachenmet een ander). 'Ja, jij praat met iedereen, daarna slaan ze je', concludeert haar zus.
Het is moeilijk om géén verband te zien wanneer Akerman een sleutelscène beschrijft aan het ziekbed van haar moeder, die in het ziekenhuis is beland met een gebroken schouder. Ineens haalt die fel naar haar uit: dat ze haar dochter niet meer kan zien 'in die vuile blouse', dat ze haar een klap zal geven. Ze balt haar vuist alsof ze het werkelijk van plan is. De dochter ervaart het als een moment van waarheid. Ze gelooft dat alle kusjes die haar met de jaren zijn gegeven en ontfutseld, alle 'ik hou van jou's' op niets dan ingehouden felheid duidden: 'dat ik haar in verlegenheid bracht. Ik, mijn onverzorgde kleren, mijn ongekamde haar, dat alles stoorde haar, deed haar pijn. Dat ging te veel in tegen wat haar geruststelde. Een rimpelloze wereld'.
Zelden las ik een boek dat zo vrij voelde van vorm alsMijn moeder lacht- zo direct, speels, zelfs frivool. Zo soepel, ook, in de wisseling van perspectief: ze spreekt zichzelf toe, vaak berispend: haar relaas is gelardeerd met zinnetjes als 'dat had ik niet moeten zeggen', 'dat had ik niet moeten doen', en varianten daarop. Soms spreekt ze haar moeder toe, bijvoorbeeld omdat die, sinds de komst van Skype, verwacht dat haar dochters voortdurend online zijn.
Het is deze stilistische vrijheid die, gek genoeg, in dienst staat van het invoelbaar maken van de onvrijheid, de benauwdheid, het in tergende rondjes draaien van de geest.
De ruimte die ze in haar films creëert met haar (soms bijna ondraaglijk) lange takes, schept ze in haar schrijven ook, door zoiets als plot volkomen ondergeschikt te maken aan sfeer, zodat het boek eerder voelt als een plek om rond te dwalen dan een narratief. Net als in haar films voel je hoe het is om de tijd daadwerkelijk te ervaren, het verstrijken ervan en het bijna tot stilstand komen ervan. In die ervaring trekt het allemaal voorbij: de irritatie, de benauwing, de weidsheid, de stilte, de verveling, het tumult, de schoonheid.
No Home Moviebegint met een vier minuten durend shot van een boom in een woestijnlandschap die een genadeloos beukende wind probeert te trotseren. In het boek geeft de dochter woorden aan die storm, aan het staande houden in die storm en ook aan het verlangen eraan toe te geven; niet meer mee te buigen maar te breken.
'Ik heb tot nu toe alles overleefd en ik heb vaak zin gehad om een einde aan mijn leven te maken', schrijft ze inMijn moeder lacht. 'Maar ik dacht dat kan ik mijn moeder niet aandoen. Later, als ze er niet meer is.'
Bij het verschijnen vanNo Home Movie,niet lang na Natalia's overlijden, schreef ze in het persbericht: 'De film dwaalt rond zonder dat we precies weten waarheen. En toch kan hij alleen maar tot dat ene leiden: de dood.' Niet lang daarna deed ze waar ze al zo vaak over had gedacht, en waarvan ze zich had onthouden omwille van haar moeder: ze maakte, op 65-jarige leeftijd en nog in datzelfde jaar, een einde aan haar leven.
Het ware zelfportret inChantal Akerman par Chantal Akerman,die wonderlijke televisie-uitzending uit 1996, volgt op die tekst vol omtrekkende bewegingen. Het ware zelfportret is een collage van fragmenten uit haar films, ruim drie kwartier aan beelden die de plaats moeten innemen van de woorden, en misschien ook wel van het leven zelf. Maar vlak voor het moment dat de tekst stopt en de filmcollage begint, heeft de goede verkoper - degene die Chantal Akerman zou aanprijzen met een welluidend levensverhaal - nog een allerlaatste ingeving. Hoe zat het ook alweer met haar grootmoeder, de moeder van haar moeder?
Ja, moet Chantal - de verkoper die niet kan doen 'alsof', die haar koe niet aan de man krijgt - toegeven, ja, misschien is daar toch iets te vinden wat méér is dan een verkooptruc.
Van haar grootmoeder, die werd vermoord in Auschwitz, bleef niets over dan een dagboek, dat opende met de woorden 'Ik ben een vrouw!' Ze was in feite nog maar een meisje van vijftien toen ze dat opschreef, maar opgroeiend in een orthodox joods milieu wist ze dat die identiteit de koers van haar leven zou bepalen. Alleen in de beslotenheid van haar dagboek kon ze vrijuit denken en schrijven. Dat ze ook schilderde - volgens de overlevering van haar dochter Natalia gigantische doeken met vrouwen 'die naar je keken' - was voor de jonge Chantal een bron van stille fascinatie en bewondering. Hoe had ze het voor elkaar gekregen, hoe had ze die grote schilderijen kunnen maken in het geheim?
Geen van de schilderijen overleefde de oorlog, zodat haar kleindochter het moest doen met haar eigen verbeelding. En in haar verbeelding, zei ze, ging het zo: haar grootmoeder was een kunstenaar, en de woorden in haar dagboek had ze opgeschreven zodat haar kleindochter er voorgoed van bevrijd zou zijn. Zodat zij kon maken wat ze te maken had, zonder er ooit maar een seconde aan te denken dat ze een vrouw was, dat ze iets niet kon of niet mocht. Ze mocht alles.
Dit is een ingekorte versie van Niña Weijers' voorwoord bij Chantal AkermansMijn moeder lacht,dat deze week verschijnt bij Koppernik
... CHANTAL AKERMAN Mijn moeder lacht Vertaald door Martine Woudt. Koppernik, 202 blz.