Nakomelingen Kroniek van kunst&cultuur

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
7 september 2023
TONEEL Keturunan
'Thuis is voor mij: waar mijn moeder de tafel dekt', zegt een danser in de filmdocumentaire die voorafgaat aan de voorstellingKeturunan. Het film- en dansproject van regisseur/choreografe Cheroney Pelupessy, een coproductie met Theater Rotterdam, gaat over je thuis voelen in twee culturen. Dat is ingewikkeld voor de nazaten van de Molukkers die in 1951 naar ons land kwamen. Vijf dansers van onder de dertig, geboren en getogen in Nederland, vertellen, en tonen in gestileerde beelden, hoe ze daar allemaal verschillend in laveren. De één groeide op te midden van een hechte Molukse gemeenschap, en nam toen ze op zichzelf woonde elk weekend de trein terug naar Barneveld, want in Amsterdam was er niemand meer die op haar lette. 'Mijn Indisch-zijn betekent op dit moment niks', zegt de dochter uit een Moluks-Nederlands huwelijk. Die leegte krijgt verbeelding in haar dansende schaduw achter een laken tussen de opgehangen was in een Nederlandse tuin. Nog een ander noemt zichzelf 'een verwesterd kind' en herontdekte dankzij een recente vriendschap met Molukse dansers zijn tot dan toe genegeerde wortels.
De moeilijkheid is, dat 'er' bij hen thuis amper over werd gesproken. Dat 'er' wordt ook in de film niet benoemd. Het betreft een traumatische geschiedenis (de afgedwongen deportatie uit de Molukse eilanden van gezinnen waarvan de mannen meevochten in het knil, waarna de beloofde Nederlandse steun voor de eerder uitgeroepen onafhankelijke Republiek der Zuid-Molukken uitbleef). 'Als er niemand wil praten, moeten we het maar buiten de familie zoeken', zegt een van de dansers. Deze nieuwe generatie wil niet blijven hangen in de oude pijn. 'Wij zijn de verandering.' In Molukse kleding getooid staan de vijf uiteindelijk aan de Hollandse kust over de zee uit te kijken, een prachtig beeld.
De documentaire is wat rommelig van opzet en in de beeld- en geluidskwaliteit niet consistent, maar maakt duidelijk hoe vaag, verward en zoekend het gevoelsleven van deze nazaten is. In het behoorlijk sterke dansstuk hervinden ze zichzelf. Het traumatische verleden duikt middels documentaire geluidsfragmenten op in de soundscape bij de choreografie, met als dramatische kern de uitgeschreeuwde wanhoop van een Molukse man uit een media-reportage. Daar leidt de choreografie de dansers in fases naartoe. Na een lichtvoetige flirt met Indonesische dans-moves op een lekkere beat met gamelan-echo's, vertraagt en verdiept Pelupessy haar krachtige danstaalmix van hedendaagse en traditionele elementen. Die wordt aardser en geladener, brengt de dansers dichter bij elkaar en bij hun emoties.
Indrukwekkend is de stilte na de historische geluidsfragmenten, als er met ademhaling ritme wordt gegeven aan de bewegende lichamen en ruimte aan het vrijgekomen gevoel. In het opzwepend energieke slotstuk laten de dansers hun stemmen horen. Uit de open blik waarmee ze zich tot het publiek wenden, spreekt een herwonnen zelfbewustzijn. En de afsluitende woorden van deketurunan,wat nakomelingen betekent, zijn ontroerend. 'Wij zijn hier', zeggen ze om beurten. Ze zijn thuis. In hun omarmde voorgeschiedenis, bij elkaar, en op het podium.
Marijn van der Jagt
Op tournee tot 13 oktober.https://art-and.nl
Kevin van der Kleij | Onder: Keturunan: 'Wij zijn de verandering, wij zijn hier'