Klem tussen staat en markt Algemene Politieke Beschouwingen

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
29 september 2022
Waarom is de politiek zo onzeker en het volk zo woest? De miljardenregen die over Nederland neerdaalt kan de onvrede niet bezweren. Geld is ook al lang het probleem niet meer. Maar wat dan wel?
Enkele uren voordatde koning langs een haag van middelvingers en omgekeerde vlaggen naar zijn troon reed, stapte Mark Rutte de Oude Kerk in Den Haag binnen. Het is zijn jaarlijkse ochtendritueel op Prinsjesdag: het bijwonen van de 'interreligieuze' prinsjesdagviering. Hij werd er als een popster onthaald. Een leger aan kinderen juichte hem toe, een zee van telefoontjes schoot de lucht in. Het altijd onberispelijk geklede hoofd van de Rijksvoorlichtingsdienst keek tevreden lachend om zich heen, maar Rutte zelf stapte stoïcijns door richting de voorste kerkbanken. Hij moet hebben geweten dat dit het zeldzame applaus was dat die dag in zijn richting zou opstijgen.
In elk dagblad was het te lezen. Het kabinet scoort forse onvoldoendes in tal van opiniepeilingen en onderzoeken. 'Uitdaging komende politieke jaar: houd kritische burgers aangehaakt', luidde de kop waarmee het scp zijn onderzoek de wereld in slingerde. Ook op die eerste kerkbank waar Rutte al twaalf jaar lang plaatsneemt voor 'een moment van rust' achtervolgden de waarschuwingen hem. De pastoor van dienst maakte een vergelijking met het rampjaar 1672 en wees op de kloof tussen burger en politiek. 'Er lijkt een oorlog in onszelf te woeden.' Wat volgde was een donderpreek: mensen komen in de knel en vervallen in armoede. 'Wij verwachten oplossingen van u', klonk het vanaf de kansel. Na die woorden maakte de pastoor ruimte voor andere religieuze leiders die variaties hadden op diezelfde strenge woorden.
Het thema van de kerkbijeenkomst - 'verdragen, verzoenen, verbinden' - was treffend gekozen. Enkele maanden eerder had Gert-Jan Segers van de ChristenUnie, net als de pastoor, gerept over oorlog. 'Een burgeroorlog nog net op een beschaafde manier', om precies te zijn. Daarmee draaide hij een aloude wijsheid van Carl von Clausewitz om dat oorlog politiek is met andere middelen, zo legde hij destijds uit aan deNRC. Een onheilspellend gedachte-experiment: wat als hetnietlukt? Wat als 'de politiek' niet langer slaagt?
Het was hem op hoon komen te staan van commentatoren. Te hysterisch en te opruiend. Maar wie deze zomer door Nederland reed kon met eigen ogen zien hoe het land spleet. Op viaducten werd gejoeld en met fakkels gezwaaid, er waren vuren en de omgekeerde vlaggen wapperden inmiddels overal. Soms ging het nét goed. Een boerenjongen werd niet geraakt door een politiekogel. Toen er mest op de snelweg werd gedumpt verongelukte er niemand. Bij de ChristenUnie benadrukken ze op Prinsjesdag dat de burgeroorlog-uitspraak van Segers écht eenslip of the tonguewas, maar dat niemand er spijt van heeft. 'Kijk om je heen', hoor je dan. 'Er hangt diepe somberte rond dit kabinet.'
De prangende vraag die Den Haag, voortbordurend op het gedachte-experiment van Segers, zal moeten beantwoorden: hoe sluit je weer vrede? Hoe verruil je straatprotest en de taal van agressie weer voor politiek? Hoe breng je het gevecht terug naar de plek waar het zou moeten plaatsvinden? In de beschaafde arena van ons allemaal, het parlement.
De Belgische filosoofTineke Beeckman schreef twee jaar geleden een prachtig boek over de noodzaak van politieke strijd,Machiavelli's lef. De Florentijn is vaak als cynische denker van oorlog en strijd versleten maar was primair bezig met het voorkomen daarvan. Machiavelli is geen machtscynicus, zegt Beeckman, maar juist een begenadigd crisisdenker. 'Voor Machiavelli begint politiek denken altijd met een complexe, veranderende realiteit, waaraan niemand ontsnapt. Het politieke spel zuigt iedere deelnemer mee: je bent of deel van de elite, of van het volk.' Volgens Machiavelli is de essentie van politiek het vormgeven van het conflict tussen volk en elite. Als dat goed gebeurt, heb je vreedzame strijd.
Maar juist bij de politici die daar vorm aan moeten geven is de grimmigheid onder hun huid gekropen. Voorafgaand aan Prinsjesdag beschreven de architecten van dit kabinet in tal van interviews hoe terecht het was dat het volk zijn vertrouwen verloor in hen in en in de politiek als zodanig. 'Wat ik wel begrijp is dat de politiek zélf het vertrouwen van mensen echt heeft aangetast. Door niet te luisteren', zei klimaatminister Rob Jetten (D66) in zijn Abel Herzberglezing. Zijn VVD-collega Dilan Yesilgöz had eerder die week tijdens haar HJ Schoo-lezing instemmend de onlangs vertrokken scp-directeur Kim Putters geciteerd die de verstoorde relatie tussen burger en overheid ook typeerde als een slecht luisterende macht. Yesilgöz voegde daaraan toe dat 'we recht zullen moeten doen aan wat er mis is gegaan en wat daarbinnen het aandeel van de overheid is geweest'. CDA-fractieleider Pieter Heerma zei tegen deNRC:'Als je nu eenword
cloudzou maken van de overheid, denk ik dat het woord falen daar heel groot in zou voorkomen.' En Segers zei tegende Volkskrant:'Vertrouwen keert niet terug met een ontroerend interview inde Volkskrant,of een mooie bijdrage bij de Algemeen Politieke Beschouwingen. Dat komt terug als alle maatregelen zijn geland en mensen zien dat ze het wél redden.'
Het was een surrealistisch beeld: de macht die over elkaar heen buitelde om uit te leggen waarom ze faalt. Waarom het terecht is dat mensen hen wantrouwen. Tijdens de Algemene Politieke Beschouwingen ontstond er een kortstondige zoektocht naar waar nou precies de conflictlijn lag in dit land. Rutte suggereerde tussen stad en platteland, maar daar was Caroline van der Plas (bbb) het niet mee eens. 'Ik heb meer het gevoel dat er een kloof is tussen het platteland en de overheid en de politiek.'
Het was een interessante zoektocht, maar het antwoord was vier jaar geleden al gegeven door het scp. Het sociologeninstituut publiceerde toen een fascinerend kaartje met daarop twee assen. Op de verticale as staat 'gaat het goed met Nederland?' en op de horizontale as staat 'gaat het goed met mij?' In het landschap dat dan ontstaat zijn kranten, politieke partijen, leeftijdsgroepen en opleidingsniveau geplot. Het geeft een zorgwekkend beeld met een kraakheldere breuklijn. De partijen die in Den Haag 'het brede midden' worden genoemd (de coalitie aangevuld met PVDA en GroenLinks) bevinden zich allemaal in de rechterbovenhoek: tevreden met zichzelf én het land. De rest bevindt zich elders en meestal linksonder: ontevreden met zichzelf en ontevreden over het land. Dat levert voor het midden overigens een existentiële vraag op: kun je je zo overduidelijk aan de ene kant van een scheidslijn bevinden en volhouden dat je 'het midden' bent?
Zeker nu centrum-rechtse partijen, die bijna een decennium lang pogingen ondernamen om radicaal- en extreem-rechts de wind uit de zeilen te nemen, daarmee gestopt zijn. Het 'PVV-corvee' is over bij de VVD. 'Je krijgt die mensen alleen nog maar terug met extreme retoriek en complotten', klinkt het uit de partijtop. Ook het CDA heeft de boze burger van Buma verruild voor een verhaal over het verbinden van belangen, 'minder ik, meer wij'. De vraag voor het midden: hoe verdedig je het midden nu je niet meer meehuilt met de wolven?
Machiavelli zou zeggen: door juist in het midden de beschaafde strijd vorm te geven, dáár het conflict te laten plaatsvinden. Rutte lijkt zich hiervan bewust en lijkt er vaak over na te denken. Want hoewel hij graag visie ontkent, doet hij er op onverwachte momenten plots uitspraken over. Zo zei hij in april tijdens een van zijn wekelijkse persconferenties hoe hij de teloorgang van de twee andere grote volkspartijen, het CDA en de PVDA, betreurde. 'Dus Attje Kuiken: succes met het terugbrengen van de Partij van de Arbeid en succes Wopke Hoekstra.' Het klonk zeer gemeend, zelfs ernstig. De liberale premier verwees naar wat er gebeurt in andere Europese landen wanneer het debat het midden verlaat en ontaardt in een gesprek tussen het centrum en compromisloze flanken. 'Ik vind het belangrijk dat die grote volkspartijen er zijn, want dat brengt ook stabiliteit.'
Een jaar geleden, toen Rutte nog druk bezig was om de 'linkse wolk' te weren uit zijn kabinet, zei hij iets soortgelijks. Er gingen toen stemmen op voor een brede middencoalitie - de huidige coalitie plus PVDA en GroenLinks - maar de premier was daar tegen. Zijn belangrijkste argument? Als al die partijen uit het midden bij elkaar kruipen, zou ook het debat het midden verlaten.
Maar uitgerekend de premierdie dat zo scherp ziet, maakte de afgelopen week samen met zijn coalitiegenoten opvallende keuzes. Waar bijna de voltallige linkse oppositie er strategisch voor koos om Geert Wildersniette interrumperen, zocht de coalitie steeds deze flank op. 'Hij holt de echte wapens van de democratie uit in plaats van hier een serieus politiek debat te voeren', zei Pieter Heerma van het CDA over de PVV-leider. Je zou ook kunnen zeggen dat de coalitie zelf ook niet heel zorgvuldig omsprong met haar wapens. Ze wilde steeds van Wilders horen waarom hij 'geen verantwoordelijkheid' nam en waarom hij niet zelf met voorstellen kwam. Maar wat hoopte ze te horen? Het was allemaal kostbare tijd die niets opleverde en echt politiek debat verhinderde. Het midden viel zo in zijn eigen zwaard: het beschaafde debat dat de partijen wensten werd door henzelf verhinderd door redelijkheidsverzoeken aan de parlementaire vertolker van blinde volkswoede.
Er was nóg een reden dat de Politieke Beschouwingen lauw verliepen. Het heetste hangijzer was uit het debat gehaald nog voor het kon aanvangen: het energieplafond. Het had het twistpunt moeten worden bij deze Algemene Politieke Beschouwingen, hetgeen waar een felle strijd rond had kunnen ontstaan tussen coalitie en georganiseerde oppositie. Maar op ruttiaanse wijze was er een blusdeken geworpen op dit politieke vuur nog voor het had kunnen ontvlammen.
De coalitie omarmde op de dag voor Prinsjesdag het plan van PVDA en GroenLinks voor zo'n prijsplafond. Al ging dat aanvankelijk niet van harte. Nadat Attje Kuiken en Jesse Klaver het op 6 september presenteerden in televisieprogrammaOp1hoorden ze een lange week niets. Binnen de coalitiefracties en het kabinet werd verondersteld dat zoiets onmogelijk is op korte termijn, 'onuitvoerbaar'.
Maar in één dag slaat de stemming om. Op de ochtend van 14 september sturen Kuiken en Klaver een mail naar Rutte, Kaag en de vier fractievoorzitters van de coalitie met een uitgewerkt plan en de boodschap: wij zijn serieus, kijk hiernaar. Maar de echte doorslag geeft het rondetafelgesprek dat die middag plaatsvindt in de Kamer over betaalbaarheid van energie met armoede-experts en energiebedrijven. 'Wij denken dat dit op een hele simpele manier moet kunnen', zegt een Eneco-vertegenwoordiger. 'Wat ons betreft kan het heel snel.' Wanneer GroenLinks-Kamerlid Suzanne Kröger vraagt hoe snel dan precies, antwoordt hij: 'Het zou minstens een maand vergen om dit te doen. Als we alles op alles zetten, dan zeg ik niet dat er niets mogelijk is.' Zijn Vattenfall-collega valt hem bij: 'Dit zou nog dit jaar kunnen en dan spreek ik over 1 november of 1 december.'
Die uitspraak verandert alles, bevestigen betrokkenen binnen het kabinet. De energiemannen hebben zowel de coalitie als de meer dan vijftig andere energiecollega's klemgezet. Het uitvoerbaarheidsargument is verdampt. Dat wat onmogelijk was, blijkt volgens de markt gewoon te kunnen. Een dag later zegt klimaatminister Rob Jetten dat hij 'heel serieus kijkt' naar een prijsplafond. Er gaan telefoontjes uit naar PVDA en GroenLinks om toch te praten.
Op de maandag voor Prinsjesdag kon je op de coalitiegangen de laatste mensen horen schamperen dat de totstandkoming van een prijsplafond écht niet had gelegen aan Kuiken en Klaver. Maar terwijl dat werd gezegd, zat het tweetal op het ministerie van Financiën om hun ideeën toe te lichten. 'Ere wie ere toekomt', zei Kaag daarover op Prinsjesdag. 'Ik herhaal het graag nog een keer', zei ook VVD-fractieleider Sophie Hermans. 'De PVDA en GroenLinks hebben een constructief voorstel gedaan voor een prijsplafond.'
Eind goed al goed? Wel voor huishoudens die torenhoge rekeningen zagen naderen, minder voor liefhebbers van dualisme en politieke strijd. De strijd in het midden die zo gemist wordt in Den Haag was beslecht aan een vergadertafel op Kaags ministerie. Het was precies wat Machiavelliniethad bedoeld. Volgens hem is politiek in de kern juist permanent conﬂict. In een democratie, zo kun je toevoegen, zou dat zichtbaar moeten zijn. Wie de strijd opheft, heft als het ware de politiek op en laat ruimte aan die zo gevreesde ﬂanken.
Precies dat werd zichtbaar. Kuiken en Klaver hadden knap hun buit binnengehaald, maar als gevolg ook hun wapens ingeleverd vlak voor de start van de meest beeldbepalende debatreeks van het jaar. Iets waar Rutte gretig gebruik van maakte. Hij drukte Klaver stevig tegen de borst door te zeggen dat hij 'een compromis had gesloten', iets waar de GroenLinks-leider van schrok. 'Wij hebben helemaal niets afgesproken!' Attje Kuiken vatte het treﬀend samen: 'Ik heb er nu een beetje zorgen over dat (...) het kabinet denkt: we hebben iedereen doodgeknuﬀeld, een kabbelend debat en dan zijn we klaar. Maar ondertussen ontploﬀen mijn mailbox en Twitter nog steeds van mensen die zich zorgen maken.'
De rest van de oppositiebleek zo uit elkaar gespeeld dat Rutte en zijn ministers niets te vrezen hadden in die eindeloos versnipperde Kamer. Tegenover elke criticus stond een andere partij die juist het tegenovergestelde standpunt innam. Rutte kon er soeverein doorheen wandelen en bracht daarmee precies die ene les in de praktijk waarvan Machiavelli altijd heeft geloofd dat die op de lange termijn juist niet werkt voor stabiliteit: verdeel en heers.
Toch was het tamme debat niet nutteloos. De merkwaardige totstandkoming van het energieplafond had namelijk nog iets blootgelegd: diepe onzekerheid bij de politiek zelf over waartoe zij nog in staat is. Nadat Wilders was uitgeraasd en Baudet het zwijgen was opgelegd, belandde de coalitie al debatterend in een zelfgesprek rondom de vraag waarom er zo laat was ingegrepen door dit kabinet. Hoe kon het dat er pas een energieplafond kwam toen 'de markt' een instemmend knikje gaf?
We hebben 'genadebrood' moeten eten, concludeerde Segers. 'De premier heeft de energiebedrijven bedankt dat ze willen aanschuiven. Maar moeten we niet ook reﬂecteren op: welke zeggenschap hebben wij nog?' Hij sprak over een onderliggend probleem. 'We hebben iets geliberaliseerd, we hebben iets vermarkt. Dat heeft onze zeggenschap uit handen geslagen.'
'We leven van crisis naar crisis en we moeten de vraag onder ogen zien hoe dat komt', sprak ook CDA-fractieleider Pieter Heerma. 'In mijn ogen is dit niet los te zien van dertig jaar individualisering, marktwerking, liberalisering en privatisering.' Kabinetsingrijpen had inderdaad 'rijkelijk lang geduurd', zei VVD-fractieleider Sophie Hermans. Haar verklaring was zeker voor een liberaal verrassend. Er was te veel geleund op 'theorieboekjes' die rekening hielden met 'marktdynamiek' en andere prikkels. Het was het soort logica dat de mensen thuis allang niet meer begrepen.
Zelden klonk er zoveel ideologische overeenstemming in de plenaire zaal dat de markt op haar retour is en een sterke staat hoognodig is. Want tegenover die te machtige markt stond een te onmachtige overheid. 'Het is zorgwekkend dat mensen in een volwassen democratie als de onze het vertrouwen verliezen in het oplossend vermogen van politiek en bestuur', sprak de koning in zijn rede. In die door Rutte aangedragen zin ('volwassen democratie' is een frase die hij eerder gebruikte) zat een pijnlijke observatie die je de afgelopen weken in Den Haag vaker kon horen.
Binnen het kabinet kun je horen hoe diverse bewindspersonen 'zich rot geschrokken' zijn van hoe uitgekleed hun uitvoeringsorganisaties zijn. 'De overheid is niet oneindig wendbaar', waarschuwde Sigrid Kaag toen zij haar begrotingskoﬀertje aanbood aan de Kamer. Samen met haar collega's had ze een gigantisch pakket in elkaar getimmerd, maar het was ook constant balanceren geweest: wat kunnen onze systemen aan? Nadat zij het Kamergebouw verliet, bleef een topambtenaar van haar hangen. Hij zag hoe er plannen lagen om de overheid slagkrachtiger te maken, maar moest ook waarschuwen. 'Zelfs als wij nu een blik werkloze ICT'ers opentrekken, duurt het nog jaren voordat je de verandering merkt.'
Het is maar de vraag of dat op tijd komt voor dit kabinet, of het de kabinetsleden lukt de politiek op tijd te repareren. Het was hun kernbelofte toen ze acht maanden geleden aantraden: laten zien dat de politiek tot uitvoer kan brengen wat ze belooft. Uit het SCP-onderzoek blijkt dat de helft van de bevolking gelooft dat de politiek niet functioneert.
Dat heeft inmiddels niet alleen maar consequenties voor het kabinetsvertrouwen, ook het algehele Nederlandse zelfvertrouwen lijkt ingrijpend aangetast. 'Wat ik begin te proeven is dat mensen twijfelen: is alles in Nederland wel zo goed geregeld als we denken?' zei SCP-onderzoeker Josje den Ridder tegen deNRC. De chauvinistische houding dat hier alles goed is geregeld en niets misgaat heeft plaatsgemaakt voor onzekerheid: is dit land nog wel in staat om uit te voeren wat het zegt uit te voeren? Voor een van de keurigst aangeharkte landen van deze wereld is dat een psychologische revolutie. Het herkent zichzelf niet meer, staat op z'n kop, en daar is die omgekeerde vlag wellicht de beste verbeelding van.
Een surrealistisch beeld: de macht die over elkaar heen buitelde om uit te leggen waarom ze faalt