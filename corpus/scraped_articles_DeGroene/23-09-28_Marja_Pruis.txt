Marja Pruis

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
28 september 2023
Ik ben een aantal precaire zaken aan het afhandelen. M'n fiets op slot zetten, m'n hardlooptraining afzeggen, op Instagram kijken. Ik kan niet slapen, vraag me af waar dat aan ligt. Te veel precariteit, ik weet niet meer wat belangrijk is. 'Ik ben de hele tijd crackers aan het smeren', antwoordde schrijfster Amy Bloom toen haar werd gevraagd hoe haar dag eruitzag. Ik ben ook al weer op weg naar de keukenla.
Voor mijn raam is een spin zijn web aan het maken, vanochtend was er nog niks, nu zie ik 'm tevreden achteroverleunen in het centrum van iets wat de menselijke hand nooit voor elkaar krijgt. Beetje wiegen, beetje wachten.
Van beneden hoor ik de klanken van Suede naar boven dwarrelen. Het is herfst aan het worden, dat is het natuurlijk. 'And I'll love you/ The only way I can love you.'
Ik was op een feestje vorige week. Een vriendin legde me uit wat voor een zwemster zij is. Je hebt daar types in, blijkbaar. Omdat wij op dezelfde dag geboren zijn, zij het decennia uit elkaar, denken we dat wij hetzelfde zijn. Ik vind dat een fijne gedachte, meestal.
Van sommige dingen denk ik dat ik ze niet meer ga doen. Zwemmen is er een van. Ik heb m'n diploma's, maar ik wil niet meer met m'n hoofd onder water.
'Ik ben een zwoeger', zei ze. 'Ik krijg een rood hoofd. Iedereen haalt me in.'
'Ja', zei ik. 'Ik denk dat dat voor mij ook zou gelden.'
Ik probeerde dit niet meteen metaforisch te zien.
Autorijden, ook zoiets. Ik ga het niet meer doen. Al dacht ik deze zomer voor het eerst in tijden dat ik het misschien toch weer moest oppakken. Ik heb mijn rijbewijs steeds verlengd. Misschien een keer stoppen met zo passief erbij te zitten, dacht ik even.
Wat ga ik nog meer niet meer doen? Zingen. Vreemde lippen kussen.
Drugs gebruiken. Ik denk niet dat ik dat nog ga doen, al gebeurt het steeds vaker dat iemand iets voor me meeneemt. Alsjeblieft, je wordt een betere versie van jezelf, is dan de belofte. Losser.
Zolang als ik mezelf ken, voer ik een gevecht met mijn verkrampte ik. Ik ben in gedachten een danser, maar in de praktijk denk ik te veel na. Al ging ik op dat feestje dansen. Even. Ik kon het niet laten. Toen ik naar huis fietste dacht ik: was ik maar gebleven. Dan had ik nog wat langer kunnen dansen.
Films, daar ging het ook over. Een vriend, schrijvend filmmaker, vertelde hoe moeilijk het is je idee erdoor te krijgen bij de mensen die over het geld gaan. Dat er wordt gedacht in buitenissigheid, in plaats van in wat ons aangaat.
Ik luisterde oplettend. Een film maken, dat wil ik nog wel graag doen.
We hadden het over onze lievelingsfilms, over geliefden die ophouden elkaars geliefden te zijn. Sensationeler dan dat hoeft het niet te zijn.Take This Waltz,5x2,Blue Valentine.Het is onmogelijk niet te houden van deze films, ze niet iedereen aan te raden. Dat denk ik vaak, als ik iets mooi vind: iedereen moet dit zien.
Past Liveszal nu wel zo'n beetje in de bioscoop draaien, ik zag een voorpremi√®re. Koreaans meisje emigreert met haar ouders naar de VS, en laat haar jeugdvriendje achter. Twintig jaar later zoekt hij haar op in New York.
'Vind je hem aantrekkelijk?' vraagt de man met wie ze inmiddels is getrouwd. Het is een aardige man, hij vraagt het niet meteen.
'Hij is Koreaans aantrekkelijk', luidt haar antwoord.
'Tot nog toe vond ik hetcuteals je Koreaans praat in je slaap', zegt hij. 'Maar nu vind ik het beangstigend.'
Een drama voltrekt zich, zonder dat het een drama is. Het is het hoogste wat je kunt bereiken denk ik, wat je ook maakt. De intensiteit van twee mensen die over straat lopen, in dat heerlijke herfstige Brooklyn, is genoeg. Ze hebben het over wie ze hadden kunnen zijn. Bezwijken bijna onder de zoete last van het ongeleefde leven. Mijn dansende ik zat genageld aan haar stoel, mijn verkrampte ik vocht tegen haar tranen.
'Maybe their bodies still loved each other?'
Katherine Heiny,Damascus.In:Games and Rituals