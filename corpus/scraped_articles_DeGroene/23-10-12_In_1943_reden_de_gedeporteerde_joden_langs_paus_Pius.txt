In 1943 reden de gedeporteerde joden langs paus Pius

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
12 oktober 2023
Rome- 'Samen met uw familie en met de andere joden die deel uitmaken van uw huishouden zult u worden overgebracht.' Zo stond het in het Italiaans op het kleine papiertje dat de SS-troepen in de vroege ochtend van 16 oktober 1943 overhandigden aan de familiehoofden van de huizen van het getto in Rome. Ongelovig lazen ze: 'Neem met u mee uw distributiepasjes, uw identiteitskaarten, drinkglazen en vergeet niet de deur van uw woning goed af te sluiten met een sleutel.'
Wat willen ze nu nog van ons? vroegen ze zich af, de leden van de joodse gemeenschap in Rome, die eerder bestond (tweede eeuw voor Christus) dan het Colosseum (70 na Christus). Immers, drie weken ervoor was er 'De blackmail van het goud' geweest die SS-commandant en Gestapobeul Herbert Kappler de Romeinse joden had opgelegd: binnen 36 uur levert u vijftig kilo goud bij mij in en 'geen enkele jood zal worden gearresteerd of gedeporteerd'. Het goud was met veel pijn en moeite door de gemeenschap verzameld en net op tijd ingeleverd bij Kappler, dus nu waren ze veilig.
Bovendien waakte de paus over Rome, ondenkbaar dat de Duitsers zo brutaal konden zijn om de joodse gemeenschap van Rome pal onder de ogen van de paus kwaad te doen. Toch?
'Zieken, ook de zeer ernstig zieken, kunnen onder geen beding worden achtergelaten. In het kamp is een ziekenboeg', stond bijna op het eind van het papiertje. En tot slot: 'Twintig minuten na het aannemen van dit papiertje moet de familie klaarstaan voor vertrek.'
En dat stonden ze dus, op zaterdagochtend 16 oktober 1943, in de Via del Portico d'Ottavia, de hoofdstraat van het Romeinse getto. Geschreeuw, gehuil, krijsende baby's: 1259 mannen, vrouwen en kinderen, ouden en zieken, werden in de beruchte Gestapo-vrachtwagens met open laadklep afgevoerd.
Ze reden langs het Vaticaan, waar paus Pius XII zweeg. Na nadere identificatie werden 236Mischlinge(mensen die half-joods waren) weer terug naar huis gestuurd, de overige 1023 mensen werden vanaf Stazione Tiburtina afgevoerd naar Auschwitz, een helse treinreis van vier dagen in veewagons.
Van hen keerden er slechts zestien terug naar Rome.