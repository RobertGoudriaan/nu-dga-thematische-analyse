Een cultuur van het leven Rooksignalen Marian Donner

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
30 november 2023
Zolang men zich aan de regels van het oorlogsrecht houdt, hoeft niemand zich zorgen te maken. Toch?
De zin blijft door mijn hoofd spoken, zeker sinds Wilders zo verpletterend de verkiezingen won. Het was campagnetijd en Frans Timmermans zei over Hamas: 'Het is een cultuur van de dood en wij zijn een cultuur van het leven.' Met 'wij' bedoelde hij, neem ik aan, het vrije Westen. Dus nu denk ik bij alles: is dit dan die cultuur van het leven?
Wij hebben regels, zo heet het, wij houden ons aan de wet, wij beschermen mensenrechten en om die te bewaken hebben we bijvoorbeeld het humanitair oorlogsrecht ingesteld. Die moet burgers in oorlogstijd sparen, het Rode Kruis beschrijft het als volgt: 'Het humanitair oorlogsrecht beoogt een evenwicht te vinden tussen humaniteit en militaire noodzaak.' Maar dan is toch al duidelijk dat die twee elkaar uitsluiten? En wat is in vredesnaam 'militaire noodzaak'? Iedereen weet dat oorlogen in vergaderzalen worden begonnen en geleid, door politieke leiders die er zelf nooit het slachtoffer van zullen worden, ondersteund door rijke wapenfabrikanten en hun aandeelhouders: het zijn altijd de burgers die lijden, ook als ze als 18-jarige naar het front worden gestuurd. Wat Howard Zinn stelde over Nixon en Brezjnev, geldt ook voor Netanyahu en Haniyeh (de Hamasleider die in Qatar woont): in hun denken en levensstijl lijken ze meer op elkaar dan op hun onderdanen.
Oorlogsrecht geeft slachtpartijen een schijn van normaliteit. Het is een recht dat sussend werkt: maak je geen zorgen, het ziet er misschien gruwelijk uit, maar alles verloopt eerlijk, en zo niet dan zullen de overtreders later voor het Haagse Strafhof worden gedaagd (tenzij de boosdoeners natuurlijk Amerikanen zijn, dan treedt de The Hague Invasion Act in werking). Inmiddels denk ik echter dat de functie van oorlogsrecht vooral is om er op tv over te discussiëren. Want mag dit nu wel of niet? De vijfduizend, nee zesduizend, ja zevenduizend vermoorde Palestijnse kinderen, is dat nog proportioneel? We vragen het een professor militaire strategie, een expert internationale veiligheid en deze leuke BN'er. Tja... moeilijk. Als het klopt wat Netanyahu beweert, dat Hamas tunnels onder ziekenhuizen heeft gebouwd, dan mag dat niet: het oorlogsrecht verbiedt het gebruik van menselijke schilden. Waarna de argeloze kijker zelf mag concluderen dat als de ander zich niet aan de regels houdt, jij dat dus ook niet hoeft te doen. Kennelijk kan oorlogsrecht zichzelf opheffen?
Ik begrijp het niet, misschien is dat het gewoon. ToenThe Washington Postonlangs een cartoon plaatste van een Hamas-strijder die een vrouw en vier kinderen had omgebonden als zo'n menselijk schild, met een tekstwolk uit zijn mond:'How dare Israel attack civilians?',was de ophef enorm. De cartoon zou racistisch zijn, karikaturaal, en dat was allemaal waar, maar wat me het meest verbaasde, is dat nergens de enige logische conclusie klonk, namelijk dat alleen een psychopaat kan denken dat het oké is om die vrouw en kinderen op te blazen.
Humanitaire gevechtspauze, dat is er nog zo een. Na veel internationale druk werden vier uur durende bompauzes ingelast zodat wanhopige burgers even op adem kunnen komen. Je mag ze wel doden, maar niet de hele dag door. Op tv zag ik minister Bruins Slot tevreden zeggen dat ze de mogelijkheden onderzoekt om Palestijnse kinderen in Nederlandse ziekenhuizen op te lappen. En ze dus weg te halen bij hun geliefden? Terwijl Nederland intussen vliegtuigonderdelen stuurt om die geliefden mee te doden? Is dat waar het woord 'humanitair' toe is gedegradeerd?
De laatste jaren is al vaak gesteld dat de werkelijkheid aan het verdwijnen is, dankzij AI en nepnieuws, klinkt het dan. Maar de werkelijkheid verhult zich nog veel vaker achter de newspeak van experts, mediamakers en politici. Zij die je voortdurend vertellen dat je je eigen ogen niet moet geloven, en recht praten wat krom is.
Een echte cultuur van het leven zou er heel anders uitzien. In een echte cultuur van het leven zou het besef heersen dat geweld nooit opgelost wordt met nog meer geweld. Je kunt alle pasgeboren jongetjes wel laten doden, maar dan nog zal er een baby zijn die het in een biezen mandje overleeft. Vrede en veiligheid komen voort uit gerechtigheid. Voor álle mensen. In een echte cultuur van het leven zouden we dat niet alleen weten, maar er ook naar handelen. Zoals de Palestijnse arts Hammam Alloh dat bijvoorbeeld deed. Hij weigerde het Al-Shifa ziekenhuis te verlaten, want: 'Als ik ga, wie zal dan mijn patiënten verzorgen? Denk je dat ik hiervoor medicijnen heb gestudeerd, om alleen aan mijn eigen leven te denken?' Twee weken later stierf hij met drie familieleden in een Israëlisch bombardement op zijn huis.Collateral damagenoemen we dat hier. Precies zoals niet-westerse levens, van oorlogsslachtoffers tot bootvluchtelingen tot fabrieksslaven, altijd tot nevenschade worden gereduceerd. Was dit echt een cultuur van het leven, dan zou Wilders natuurlijk ook nooit de verkiezingen hebben gewonnen.
Is zevenduizend vermoorde kinderen nog proportioneel? We vragen het deze leuke BN'er