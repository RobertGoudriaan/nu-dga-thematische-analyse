Zingen verplicht

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
3 augustus 2023
TONEEL SingCity
Als de dag begint, bezingen de inwoners van een dorpje vanaf hun balkonnetjes blij de nieuwe morgen. Het klassieke begin van een musical, de Disneyfilmkijkers zijn meteen thuis. De draai die de makers van de familievoorstellingSingCityaan dit cliché geven, is origineel en betekenisvol. Zingen is namelijk verplicht in de fictieve gemeenschap. Het blijkt hier verboden om gewoon te spreken. Dat is ongemakkelijk voor de nieuwkomer die na twintig jaar terugkeert. Xandra de Fixer komt voor een klus: ze is ramenzetter en vanwege het non-stop gejubel van de dorpelingen zijn alle ruiten van de huisjes in het decor gebarsten. Xandra maakt hier en daar een praatje, maar de bewoners schrikken van haar spreekstem, wenden zich van haar af of beginnen zingend over heel iets anders.
Bedenker en regisseur Judith Faas verbeeldt zo effectief en theatraal hoe een buitenstaander zich voelt die de plaatselijke taal niet spreekt en de omgangsvormen niet kent. Leuk is dat Manon Nieuweboer in de voorstelling van BonteHond de hoofdfiguur speelt. Deze rascomediènne die in veel jeugdtheaterproducties schittert met haar maximale expressie en geestige nuchterheid heeft een (aangenaam) schorre stem. Je gelooft het meteen als Xandra stelt dat ze niet kan zingen. De nummers en recitatieven die dorpsbewoners Dook van Dijck, Sabrina NaberMacnack en Liza Panjoel ten beste geven, klinken heerlijk. Tekstschrijver Frank Siera heeft zich uitgeleefd in fijne rijm en componisten Mauro Casarini en Sebastiaan Bax in herkenbare muzikale genres.
Maar het automatisme waarmee de drie uitstekende zangers elke uiting gepaard laten gaan met choreografische pasjes en gebaren, geeft hun personages iets dwangmatigs. Ze bezingen Xandra als hun 'held van glas', maar contact maken ze niet. En als Nieuweboer 'O nee!' roept bij de begintonen van alwéér een lied of wanhopig haar oren bedekt, deel je haar ergernis over de zangdwang - die momenteel ook hysterisch heerst op tv. Een rommelig figurantenkoortje vergroot de bevolking van SingCity. Het aandeel hiervan is wat mager, het is bijvoorbeeld jammer dat ze niet meedoen aan het geweldige, driestemmig gezongen slotliedje waarin de bevrijde dorpelingen toegeven dat elk lied een eind moet hebben. Die bevrijding verloopt via het geheim van het dorp dat Xandra ontrafelt.
Verder in het bos treft zij de gevluchte dorpsburgemeester aan. Zijn uitleg over wat er voorafging, is ingewikkeld. Het gaat over het genot van zingen dat de burgemeester wilde verspreiden terwijl hij zelf blunderde bij zijn eerste speech. En over de vogels in het Amsterdamse Bos, waar de voorstelling speelt in de 'kleine zaal' van het openluchttheater, die verdwenen waren omdat niet elke vogel zingt. Deze lange tekstscène waarin Xandra eindelijk gewoon met iemand kan praten, is ironisch genoeg nogal saai. Je leeft weer op bij het slotlied. De laatste zinnen vanSingCitybevestigen dat de verplichte musicaltaal ook wel wat had. 'Ik blijf gewoon zingen hoor', zegt een bevrijde dorpsbewoner terwijl deze het toneel verlaat.
Marijn van der Jagt
T/m 2 september in het Amsterdamse Bostheater en op 10 september in het openluchttheater in Bloemendaal,https://bontehond.net
Kamerich & Budwilowitz | Manon Nieuweboer als Xandra de Fixer (l) in SingCity