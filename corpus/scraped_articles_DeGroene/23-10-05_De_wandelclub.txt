De wandelclub

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
5 oktober 2023
Ergens op een terras in een dorpin Vlaanderen komt een wandelgroep op de eerste zondag van september bijeen, niet om te wandelen maar om elkaar te treffen en bij te praten, om 'te gezelligen'.

Een man/vrouw of vijftien. Men praat dwars door elkaar, zoals dat gaat op gezellige middagen (of avonden). Ging het nog ergens over, zeggen we hier thuis na afloop van zo'n bijeenkomst vaak tegen elkaar, nee, het ging nergens over. Maar ondertussen. Als je goed luistert en Pleysier is een doorgewinterde, doortrapte en uiterst gevoelige luisteraar, dan kun je tussen het ge-oh, gekeuvel, gezwets, geroddel en gegrinnik door toch altijd boodschappen horen klinken, kleine wanhoopskreten, halve bekentenissen, opgeklopte meningen, plotselinge stiltes bij een van de deelnemers ('was er iets met hem of haar?') en aandachttrekkers die in het luchtledige belanden. Het ging weer over alles, behalve dat het ergens over ging. Prietpraat heet het, erg is het niet, al is het verstandig er geen opnamen van te maken. 'Fijn dat gij er ook weer bij zijt, zegt Sonja Dumoulin. Dank je, zegt Carlo Wouters, en sorry dat ik wat later ben maar dat is te wijten aan de file op de E19 tussen Brasschaat en Brecht, zegt hij.' Zo begint Pleysier en in deel 1 van deze kleine, subtiele roman zitten we mee te luisteren en als we erbij waren geweest, hadden we uiteraard naar hartenlust mee georeerd.
Nog een stukje: 'Dat er mensen zijn die altijd alles wat ge hun vertelt op zichzelf betrekken en die meteen hun eigen verhaal daaraan vastknopen, zegt Leen Marissen. En luister jij dan nog naar wat ze te zeggen hebben? zegt Jan Simons. Nee, jij wel? zegt Anna de Roeck. Nee hoor, ik ook niet, zegt Jan Simons. Hoe mooi dat toch klinkt in het Duits, zegt Alma van Dijk:Du solltest immer mit mir sein. Dat je in het voorjaar niet alleen aan de terugkerende trekvogels in de lucht maar ook aan het groeiende aantal wielertoeristen op straat kunt merken dat de lente in aantocht is, zegt Dorien van Gucht.'
Riskant is het ook, de weergave van dit gebabbel. Voor je het weet, ben je weer eens bezig de middenklasse onderuit te halen, met hun egocentrische geleuter, nietsontziende statements en halfbakken politieke geklets. Makkelijk zat, lekker stampen op anderen, erop neerkijken natuurlijk omdat je als schrijver al lang beter weet. Hele boekenkasten zijn ermee gevuld. Pleysier weet dit als geen ander, dit wil hij niet, dit is hem te min, hij laat er geen gras over groeien om te melden dat ook hij deelnemer is aan deze gesprekken, aan deze luchtverplaatsingen, zal ik maar zeggen. Hij maakt deel uit van deze gemeenschap, kijkt ernaar, maakt zich niet groter, moet erom glimlachen, nooit schateren. Geen leedvermaak, misschien kleine tranen, die je als schrijver zo snel mogelijk moet zien te verbergen. En dan na een bladzijde of veertig gaat het ineens heel even over de buren van Frank Bockx en van de ik, ze wonen een paar huizen verderop. Een oud koppel, schuw als vogels, ze doen niet open, rolluiken dicht. Germaine van Boxel en Jozef Braspennings. 'Of zoals ze in mijn straat genoemd worden blijkbaar: Jef en Germaine.' Het zit 'm in dat 'blijkbaar', de verteller weet niet eens hoe ze precies heten.
En vervolgens krijgen we in deel twee vooral via buurvrouw Ludwina een hartverscheurend beeld van deze langzaam ouder wordende, dementerende, geïsoleerde en eenkennige figuren. Jef werkte 'onafgebroken tot aan zijn pensioen als hulpmagazijnier bij Gereedschappen & IJzerwaren Ooms in Brecht. En dat Germaine jarenlang op de inpakafdeling van de Turnhoutse Alto-sigarenfabriek aan de slag is geweest (...).' Mensen dus die niet tot de 'gezelligen' horen van die wandelclub. Pleysier kruipt niet in de koppen van die twee, hij is een schrijver die zijn personages met rust laat. Ik vind dit sterk. Alle gegevens over die twee komen uit berichten van anderen, ze zijn van horen zeggen. Deze constructie geeft de schrijver de gelegenheid niet te vallen in de afgrond van het sentimentalisme en het 'ach, ach, ach' geklaag over zoveel leed. Hij houdt zijn tranen, en dus ook die van mij, op een afstand. Je kijkt en luistert via de blik van anderen. Hoe Germaine langzaam dementeert en wegkwijnt, wat ze vergeet en wat ze tot in details nog wél weet over haar jeugd. Hoe haar man Jef geduldig voor haar zorgt, met haar meekijkt naar zaken die er niet zijn. 'Maar Germaine, daar zit toch helemaal geen papegaai! Jawel, daar zit een papegaai. Een schone papegaai met een gele bek, een rode borst en staart, en met groene vleugels.'
Pleysier laat steeds meer wit tussen de regels vallen, waardoor zijn tekst meer en meer de vorm krijgt van een litanie. En dan, en dan, in deel drie van dit kleine meesterwerk luisteren we weer mee met de wandelclub. Het geklets in de ruimte, hun aandachttrekkerij, hun borstgeklop, hun gratuite heen en weer ge-oh over wat je zomaar voor de kop komt. 'En het zeewater dat onherroepelijk overal zal stijgen, zegt Liesbeth Jorissen.'
Pleysier houdt zijn tranen op een afstand
LEO PLEYSIER Klokgelui De Bezige Bij, 157 blz. Fred Debrock / ID Photo | In zijn subtiele roman betoont Leo Pleysier zich weer een doorgewinterd luisteraar