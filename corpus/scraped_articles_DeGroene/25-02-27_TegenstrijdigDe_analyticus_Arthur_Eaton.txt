Tegenstrijdig De analyticus Arthur Eaton

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
27 februari 2025
Psycholoog en filosoof Arthur Eaton beantwoordt levensvragen van lezers. Deze week: hoe ga ik om met innerlijke tegenstellingen en vind ik evenwicht?
Beste M.,
Het klinkt een beetje alsof je tussen twee werelden zweeft. Een vertrouwd, de wereld van de zorgeloosheid. Een nog nieuw, een beetje onwennig, die vraagt om een rol waar je nog in moet groeien, met verantwoordelijkheden en verwachtingen. Het is geen kleine stap, zo'n overgang, en het is begrijpelijk als je soms terugverlangt naar je oude zelf. Maar wat me vooral opvalt is de spanning die je lijkt te voelen tussen wie je bent en wie je denkt te moeten zijn.
In je brief lees ik hoe je heen en weer wordt geslingerd tussen twee kanten van jezelf: een die hunkert naar avontuur, naar het onbekende. Een andere die verlangt naar houvast, naar rust, naar iets blijvends. Die verdeeldheid is, denk ik, niet iets wat je hoeft op te lossen. We zijn als mensen geen eenduidige wezens. We zijn complex, wispelturig, soms tegenstrijdig. Je zou kunnen zeggen: we zijn geen individu, we zijn 'dividu': verdeeld, in en door onszelf.
De Amerikaanse dichter Walt Whitman verwoordde het ooit zo:'I am large, I contain multitudes.'Onder invloed van religie en moraliteit dachten we ooit dat we puur moesten zijn, goed, eenduidig. De duistere kanten van onze ziel moesten worden onderdrukt, uitgebannen. Maar sinds de negentiende eeuw is er een ander perspectief: een waarin alles er mag zijn, omdat alles erbij hoort. Niets menselijks is ons vreemd. Het idee dat we niet perfect hoeven te zijn, dat we mogen bestaan uit licht en schaduw, uit verlangens en angsten, uit vrijheid en gebondenheid.
In de spreekkamer zie ik wat er gebeurt als we delen van onszelf negeren of onderdrukken. Ze komen terug: soms in de vorm van mysterieuze lichamelijke symptomen, soms als woordeloos verdriet. Maar wat zeker is, is dit: ons psychisch evenwicht wordt verstoord als we kanten van onszelf verwerpen, er bang voor zijn, of ons te sterk identificeren met slechts één onderdeel van onze persoonlijkheid. Acceptatie van de veelstemmigheid in onszelf is essentieel. Dat betekent niet dat we hoeven toe te geven aan ieder willekeurig verlangen dat zich aandient, maar wel dat we onze verschillende kanten met interesse en mededogen moeten leren benaderen.
Om enige orde te scheppen in al die veelstemmigheid - zonder te vervallen in simpele categorieën van 'goed' en 'fout' - hebben psychologen en filosofen zich gebogen over de aard van onze verlangens. Neem de filosoof Harry Frankfurt. Hij maakte een helder onderscheid tussen verschillende lagen van ons verlangen. Stel, je hebt een 'eerste-orde-verlangen': je wil een stuk cake. Maar dan is er ook een 'tweede-ordeverlangen': je wil dat je dat stuk cake niet zo graag wilde. En dan is er nog een 'derde-orde-verlangen': je wil iemand zijn die überhaupt niet bezig is met cake. Eerste-orde-verlangens zijn verlangens naar een object, maar tweede- en derde-ordeverlangens zijn verlangens óver onze verlangens. Hoe verder je afdrijft van je oorspronkelijke, eerste-orde-verlangens, hoe abstracter verlangens worden, hoe meer ze verwateren, en hoe minder ze nog van jou voelen. Toch zijn ze er, al die lagen. En als we ons al zo verscheurd kunnen voelen over iets kleins als een stuk cake, stel je dan voor hoe dat is met onze complexere verlangens.
Wat jij ervaart, M., is geen simpele twijfel. Het is een fundamentele eigenschap van ons mens-zijn: we bestaan uit conflicterende krachten. Iedereen heeft schaduwzijden; neigingen die we liever niet erkennen, maar die er wel zijn. Ze negeren maakt ze niet minder invloedrijk. Integendeel, pas als we ze onder ogen zien, kunnen we er op een bewuste manier mee omgaan. De kern van je vraag is dus niet hoe je 'moet' kiezen tussen vrijheid en verantwoordelijkheid, maar hoe je kunt leren leven met de spanning ertussen. Misschien is dat wel het mooiste van volwassen worden: niet dat we een antwoord vinden, maar dat we leren de vragen te dragen.
Hartelijke groet, Arthur
Heb je ook een brandende levensvraag? Mail dan een korte brief naaranalyticus@groene.nl