'Als je niks doet, nemen de bramenstruiken het over' Liefde voor je werk

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
23 januari 2025
Als werk leuk was, zou het wel vakantie heten, zegt de vader van filosoof Lieke Knijnenburg. Haar moeder ziet het als zelfontplooiing. En zijzelf? Wie ben je zonder je werk? En kun je ernaast genieten als tijd zo kostbaar is?
Mijn moeder kraaktetoen ze 22 was met vrienden een oude bioscoop in Den Haag. Het groepje kunstenaars en studenten kende elkaar van het amateurtheater en de Sociale Academie. De stad had toen nog een schamel cultureel aanbod en geen gevestigd theater wilde hun experimentele stuk over vuilverbranding opvoeren. Ze besloten er zelf een ruimte voor te creëren. Toen de politie de handen vol had aan een grote kernwapendemonstratie, trokken ze een pand binnen dat al vier jaar leeg stond.
De gemeente had het gebouw in erbarmelijke staat achtergelaten. Dat heette met een chic woord 'antikraak maken' en hield praktisch in dat een ruimte vernield werd: de leidingen gesloopt, de toiletten kapotgeslagen. De gevestigde kraakbeweging, waar mijn vader onderdeel van was, hielp met de volgende stappen. Hij woonde boven kraakcafé Het Brullend Breekijzer en wist wel hoe je elektriciteit kon aftappen door meters om te draaien en hoe je illegaal water kon aansluiten. Steeds meer creatieve mensen sloten zich aan, ze werkten dag en nacht door, de studiefinanciering en het spaargeld gingen op aan spijkers en schroeven. De meesten kwamen rond van een uitkering, sommigen woonden inmiddels in de oude bioscoop. Mijn moeder besteedde haar stagejaar van de Sociale Academie aan de opbouw van een nieuw theater.
Jaren onbetaald werk uit liefde voor de kunsten groeiden voor mijn moeder uit tot een baan als zakelijk leider van een drukbezocht theater en productiehuis. En dat was hard werken, zo'n zestig uur per week. Als het niet meer was. Sinds ik me kan herinneren werd er een hoek van de eettafel bewaard voor een scherm en een toetsenbord. Ik ken haar achter die computer, ook 's avonds en in het weekend. Toen er tien jaar geleden bij haar borstkanker werd gediagnosticeerd werkte ze zelfs tijdens de chemotherapie door. Wanneer we het over werk hebben, vertelt ze me dat haar moeder haar baan moest opzeggen toen ze trouwde, en dat ze daar behoorlijk verbitterd over was. Werk is een bron van zelfontplooiing, zegt mijn moeder. En een mogelijkheid om de wereld ietsje beter te maken. Ze houdt van haar werk.
Het idee dat werk meer isdan een manier om geld te verdienen, is een vrij recente uitvinding. Sarah Jaffe noemt het delabor of love-mythe in haar boekWork Won't Love You Back: How Devotion to Our Jobs Keeps Us Exploited, Exhausted, and Alone.En we zijn er volgens haar massaal in gestonken. Voor de jaren zeventig was de vraag of je je werk leuk vond niet zo relevant. Het ging vooral om de redelijke voorwaarden die eraan verbonden waren: vrije tijd, vakantiedagen, zekerheid in de vorm van een redelijk pensioen en regelingen voor als je ziek werd. Dit werd deFordist compromisegenoemd. Die periode van redelijke stabiliteit laat zich misschien romantiseren, maar het werk dat toen gedaan werd was verschrikkelijk saai en vermoeiend. De werkende vrouw werd gezien als 'een ontaarde moeder'.
De protestbewegingen van de jaren zestig en zeventig eisten dan ook, naast de strijd voor meer gelijkheid, interessanter en humaner werk. Werk moest meer aansluiten bij de menselijke creativiteit en meer inspraak geven. Maar de protestgeneratie kreeg niet helemaal waar ze op hoopte. Hun artistieke ideeën over vrijheid, autonomie en zelfontplooiing werden door het bedrijfsleven slim verdraaid om zo precies de werknemer te creëren die nu nodig was: flexibel, creatief, autonoom, hoppend van project naar project, vervangbaar, en altijd vrolijk tegenover klanten. De sociologen Luc Boltanski en Ève Chiapello noemden dit 'de nieuwe geest van het kapitalisme', in navolging van Max Weber.
Deze nieuwe werkethiek paste bij een economie die verschoof van industriële productie naar dienstverlening. Het ging nu minder om fysiek zwaar werk, en meer om dienstbaarheid in de vorm van communiceren, verzorgen, serveren en informeren. Daarvoor waren gemotiveerde werknemers nodig die oprecht lachend op hun werk verschenen. Het ideaal van zelfverwezenlijking dat in de protestgeneratie verbonden was aan een groter, politiek geheel werd commercieel uitgebuit. Jaffe:'Work would be exciting, fulfilling, creative, a place for self-expression, but you had to give up knowing where your next check was coming from.'
Zij schrijft vanuit de Verenigde Staten. Maar ook in Nederland werd veiligheid ingeruild voor een uitgehold idee van autonomie. De arbeidsmarkt flexibiliseerde en ontspoorde. Ook hier eigenden managementboeken de taal van de hippies toe. Protest werd zo onschadelijk gemaakt en ingekapseld. Nu kun je lekker autonoom als accountmanager jezelf verwezenlijken, terwijl je je e-mails thuis op de bank beantwoordt, om tien uur 's avonds.
Met de labor of love-mythe kroop werk steeds verder onze privélevens in, schrijft Jaffe. Zo vraagt een vacature voor financieel adviseur bij ing nu om 'oprechte interesse in klanten' en de vaardigheid 'snel persoonlijke connecties te leggen, eenone minute friendship'.Terwijl vrije tijd wordt opgesnoept door werk, doet werk zich steeds meer voor als vrije tijd. Met een familie aan collega's, semi-verplichte borrels en natuurlijk de pingpongtafel. Die gezelligheid komt de meesten misschien ook wel goed uit, aangezien ze toch minder tijd en energie hebben voor een sociaal leven naast werk. Tegelijkertijd kan dat familiegevoel ook dienen om overuren, laag loon of tijdelijke contracten goed te praten.We're all in this together,het is allemaal knuffels en gezelligheid, maar als je met je baas wil praten over loonsverhoging heeft hij ineens geen tijd voor je.
'Wie je bent' en 'wie je moet zijn op werk' vormen inmiddels een onontwarbare kluwen. Het wordt steeds ingewikkelder te bepalen waar het echte zelf zich dan precies ophoudt. De tijd van monotoon, zwaar lichamelijk werk dat niet te rijmen viel met je eigen idealen maakte ons ziek, maar het idee dat je op je werk je unieke identiteit uitdraagt is ook niet ongevaarlijk.
Toch hou ik van mijn werk, en heb ik zelfs het idee dat mijn werk van mij houdt. Schrijven geeft me het gevoel dat mijn leven zin heeft. Dat ik een bijdrage, hoe klein ook, kan leveren aan iets dat groter is dan ikzelf. Het is stressvol en slecht betaald ja, maar het geeft me ook vaak de vrijheid om mijn eigen tijd in te delen, boeken te lezen, te filosoferen. Moet ik daar dan niet dankbaar voor zijn?
Soms denk ik zelfs dat ik mezelf alleen schrijver mag noemen als ik er ook een beetje aan onderdoor ga. Dan schaam ik me voor het feit dat ik niet werk in de avonden, zelden in het weekend.
Maar ook dat is een kapitalistische valkuil, volgens Jaffe. De mythe van de gekwelde kunstenaar die zichzelf opsluit en in een soort manie verf op een doek spettert, is volgens haar de tegenhanger van de huismoeder die van nature thuis voor het huis en de familie zorgt. Beiden zouden hun werk doen uit liefde en een natuurlijke creatieve dan wel zorgende innerlijke drang. Maar die liefde kan een excuus vormen voor slechte of geen betaling. Hoe minder het werk dat we doen op werk lijkt, hoe lager het loon. Werk in de zorg wordt dan ook nog altijd slecht betaald. Het werd tenslotte jarenlang gratis gedaan door vrouwen die er van nature aanleg voor zouden hebben. Kunst, dat is een hobby.
Zo ondermijnt liefde voor werk verzet, aldus Jaffe. Het idee dat er voor jou tien anderen zijn laat je onzekere werkomstandigheden accepteren die je voor een minder leuke baan onacceptabel had gevonden. Het is gek om te strijden voor een hoger loon of meer zekerheid als je ervan overtuigd bent dat je het werk doet omdat het je zoveel meer brengt dan geld. Het is moeilijk om in verzet te komen tegen iets waarvan we zouden moeten houden.
Als zakelijk leider heeft mijn moedernu een jonger team medewerkers onder zich. Mensen die met passie voor theater werken, maar niet meer willen dat werk zoveel ruimte inneemt in hun levens. Ze komen bij haar met klachten over vermoeidheid, de vage grenzen tussen werk en vrije tijd, en stress. Ze willen minder werken, keren na zwangerschapsverlof maar half terug, willen lang op reis of vanuit het buitenland hetzelfde werk doen. Deze generatie, mijn generatie, is kritisch op werk, wil er niet meer mee samenvallen en haar grenzen bewaken.
De anti-werk-beweging groeit. Het idee dat werk een bron van zingeving moet zijn is zo gemeengoed geworden, dat het tegenovergestelde beweren een daad van rebellie is. Of lijkt? Steeds meer mensen proberen werk niet meer zo serieus te nemen. Maar dat leidt niet altijd tot het verzet waar critici als Jaffe op hopen.
Mijn buurvrouw schept vaak op over hoe weinig ze werkt. Als ik haar tegenkom in het trappenhuis grapt ze dat ze weer eens gaat hardlopen in de tijd van de baas. Elke winter vlucht ze naar Thailand, want dan is het 'veel te koud in Berlijn', om daar voor haar marketingbaan een laptop open te klappen naast een perfect gezette cappuccino of een kleurrijke kom granola met exotisch fruit. Dat weet ik, want elke consumptie verschijnt op sociale media. Net als elke yoga- en boksles, die ze neemt met anderedigital nomads,terwijl ze haar kamer thuis voor net iets meer geld onderverhuurt.
Een groeiende groep digitale nomaden profiteert van de vrijheid die voor anderen op de arbeidsmarkt onzekerheid creëert. Zij kiezen voor een alternatief bestaan, soms zonder vast thuis, minder eigen spullen, los-vaste contacten over de hele wereld, maar vooral in Azië want daar is het goedkoop en warm. In deze levensstijl is werk geen doel op zich, maar een middel om te doen wat je écht wilt. En wat deze mensen echt willen, lijkt opvallend veel op elkaar. Massaal leiden ze datzelfde alternatieve leven. Een leven dat er op sociale media altijd mooier uitziet dan in de werkelijkheid.
Ik zie mijn buurvrouw wat ongemakkelijk dansend op Instagram voorbijkomen. Haar witte blouse steekt af tegen haar gebruinde huid. Ze heeft net een tattoo genomen van een rode draak, het plastic beschermlaagje zit er nog overheen geplakt. Locatie: Bali. De muziek vergezelt de tekst op het scherm:'Me, while my friends are starting families and having kids'.Maar ik weet niet of ik het geloof, die opgevoerde alternatieve levenslust. Ik denk terug aan haar openhartigheid weken eerder, hoe ze me vertelde dat ze haar vrienden mist. Vrienden die huizen kopen en gezinnen beginnen terwijl zij in een opwelling van haar laatste spaarcenten een ticket naar Japan kocht (tijdens werk). Er was toch geen enkele hoop dat dat spaargeld ooit genoeg zou zijn om in haar eentje het appartement van 35 vierkante meter dat ze huurt, te kopen. Wat zie ik eigenlijk op haar filmpje? Verzet of berusting?
In zekere zin ben ik er ook zo een, zo'n digital nomad. Het werk dat ik naast het schrijven doe bleek tijdens de coronapandemie prima op afstand te kunnen. Ideaal was anders, maar werk was tenslotte ook niet het belangrijkste in mijn leven, hoorde ik mezelf tegen vrienden zeggen. Het moest me vooral in staat stellen te doen wat ik écht wilde. En nu zit ik hier in een vreemde stad en is mijn werk steeds meer gestold tot mijn laptop, want als ik opkijk spreken mensen mijn taal niet. Ik zie mijn collega's enkel op pixelige beelden. En ik mis het. Mijn collega's te zien buiten vergaderingen om. Bij de koffie het weekend doorspreken, mensen die normaal zo slim en serieus zijn langzaam dronken zien worden op een borrel, erachter te komen hoe ze dansen, een pakje paracetamol delen de dag erna. Nu is werk inderdaad gewoon werk. En ik mis al het warme eromheen. Ben ik erin getrapt? En waarin dan? De liefde-voor-je-werk-mythe of een iets te makkelijke kritiek erop?
Sinds de coronacrisisis er bij mijn moeder iets geknapt. De bezuinigingen op kunst en cultuur van de kabinetten-Rutte maakten het werk in theaters al een stuk stressvoller. Maar tijdens de coronapandemie vielen ook de vruchten van het harde werken weg. Wat overbleef was een enorm gebureaucratiseerd, wispelturig kunstbeleid. En nu was het ook nog ploeteren zonder de beloning van inspirerende voorstellingen, gezamenlijke projecten, het samenkomen in het theater zelf. Voorstellingen afzeggen, verplaatsen, toch weer afzeggen, begrotingen overhoopgooien voor nieuwe steunmaatregelen, en oneindig videobellen. Haar wallen kregen wallen. Als ik haar vraag alsjeblieft op zichzelf te letten, spreekt ze de gevleugelde woorden: 'Ik ben niet het type voor een burn-out.'
Maar wie is dan wel het type voor een burn-out?
Ik ben opgegroeid met de belofte dat als je maar hard genoeg werkt, je een baan vindt die je leuk vindt en waarmee je ook iets kunt bijdragen aan de wereld. Maar voor steeds meer mensen stuit die belofte van zinvol werk op een realiteit van efficiencytargets, managementcontroles, winstmarges en bureaucratische rompslomp. Bedrijven die buiten winst helemaal niks om de wereld geven, hullen zich in de taal van de wereldverbeteraar - zelfs bij een fastfoodrestaurant kun je'change maker'worden en je'purpose'vervullen - wat de teleurstelling alleen maar groter maakt als het allemaal toch om geld blijkt te draaien.
Als die baan je niet bevalt is er altijd wel iemand die je komt adviseren om les te gaan geven. Mooi, nuttig werk, waar altijd mensen nodig zijn. Maar ook in de beroepen die we waarderen als echt zinvol - onderwijs en zorg - komt dat wat het werk waardevol maakt - mensen helpen - steeds meer onder druk te staan door een harde realiteit die aanstuurt op het draaien van genoeg productie. Er is steeds minder tijd voor de mensen zelf, want er gaat steeds meer tijd op aan het invullen van papieren. We hebben een bureaucratisch monster opgetuigd voor controle en toezicht waar inmiddels niemand nog echt achter lijkt te staan, maar waar we zo in verstrikt zijn geraakt dat een uitweg onmogelijk lijkt.
Niet zo gek dat we praktisch werk zijn gaan herwaarderen. Werk waar je wel direct resultaat ziet. Waar de rapporten en adviezen waar je maanden aan schreef niet in een la op een hogere verdieping verdwijnen en waar managers je niet achtervolgen met targets en evaluatiemomenten. 'Praktisch werk doen als theoretisch geschoolde is hot', schrijft Frida Boeke inDe tijd van je leven.'Je onttrekt je aan de levenshaast, het laddertje-lopen van de rest en doet iets waarvan de vruchten lekker duidelijk zijn: een stoel, een aangeharkte tuin, een brood, een saladeschaal van keramiek.'
Tegelijkertijd is ander praktisch werk, dat minder authentieke ambachtelijkheid uitstraalt, niet hot. Het rondbrengen van pakketjes, het werk in de kassen en distributiecentra, schoonmaken: die slechtbetaalde banen gaan naar mensen met minder keuze. Want werk moet nog steeds je unieke identiteit uitdragen.
Onder de noemer 'facilitair manager' was mijn vader manusje van alles. Hij haalde subsidies binnen voor zonnepanelen op het dak, zorgde dat het beveiligingssysteem werkte, regelde vergunningen, maar hij repareerde ook de zaaldeuren als ze klemden, trok het onkruid voor de deur uit de grond en maaide het gras. Toen hij wegging bij het filmtheater werd zijn baan in tweeën gesplitst. De verwachting was namelijk dat de nieuwe 'facilitair manager' zich voor sommige van deze taken te goed zou voelen. Taken waar een collega eerder over had gezegd dat hij ze niet 'leuk' vond. Waarop mijn vader antwoordde: 'Leuk? Als het allemaal leuk zou zijn, zou het wel vakantie heten. Het is werk.'
Praktisch werk moet misschien nog ietshotterworden. Waarom vinden we het eigenlijk gênanter als iemand het vuilnis ophaalt dan wanneer iemand de pr doet voor een olieconcern dat miljarden opstrijkt en ondertussen belasting ontduikt?
De kritiek op werk is toegenomen, maar werk bepaalt nog steeds je sociale status. Al in de jaren vijftig ging het in Nederland om werk als bron van zelfontplooiing, stelt James C. Kennedy in zijn essayAan het werk.Maar dat idee van zelfverwezenlijking werd altijd in de context van de gemeenschap gebracht, schrijft hij. Iedereen moest hard werken om het land samen weer op te bouwen na de oorlog. Plichtsbesef tegenover de samenleving voerde de boventoon. Nu is die visie op werk individualistischer. Het ideaal om van nut en waarde te zijn voor je medemensen is er nog altijd, maar het is aan het individu zelf om er wat van te maken. Als je geen baan kunt vinden of niet 'succesvol' bent is het je eigen schuld. De prestatiedruk is toegenomen. Het ressentiment van de onderklasse ook. Zij hebben nu niet alleen een laag salaris, maar hun lage positie op de sociale ladder ook zogenaamd volledig aan zichzelf te danken.
Het probleem is dat werk al die hoge verwachtingen vaak niet kan waarmaken. En wie het leven zo heeft ingericht dat werk dan ook nog de belangrijkste bron van betekenis is, maakt zichzelf misschien wel tot het ideale type voor een burn-out.
We vinden het heerlijk om te klagen over werk, maar weten we nog wel wat we ernaast zouden willen doen als we überhaupt de tijd hadden?'We have to relearn the art of leisure', zei journalist Ezra Klein eens in een podcast voorThe New York Times.Herkenbaar. Tijdens de coronacrisis hadden de gelukkigen die niet hoefden door te werken in hetzelfde tempo ineens zeeën van tijd. Maar die tijd ging vooral op aan Netflix, sociale media en het obsessief volgen van het nieuws. Ik heb vrienden die tot de pijnlijke conclusie kwamen dat ze eigenlijk geen hobby's hadden.
'Korzo openteen theesalon', kopte de krant toen mijn ouders en hun vrienden in de begindagen na de kraak besloten om het decor van een Haagse taartjessalon na te maken, met gouden tafelkleden en rode plucheranden. Lezers namen het iets te serieus. Oude dametjes in nette jurken en met grote hoeden op verzamelden zich al snel op de stoep. Zij wilden weleens een kijkje nemen in dit nieuwe etablissement. Tijdens het thé dansant, waar paartjes aan het stijldansen waren, zakte de vleugel door het podium. De dametjes liepen weer naar buiten met de nog natte gouden verf aan hun bontjassen. Een andere keer, toen het flink wat graden onder nul was en ze nog geen verwarming hadden, zetten ze de grote zaal van het theater volledig onder water. Het water vroor vanzelf op tot een ijsbaan - er waren toen nog echte winters - en er werd binnen geschaatst. Juist door te werken in de kunstwereld voelde mijn moeder zich een soort anti-kapitalist.
Ik luister met verwondering naar de verhalen van speelse, gezamenlijke creativiteit. Maar ik moet die tijd niet romantiseren, zeggen mijn ouders. De werkloosheid was torenhoog, mensen hadden geen plek om te wonen. Luxe die we nu normaal zijn gaan vinden was toen ver te zoeken. En er was dan misschien minder klimaatbewustzijn, wel was er de dreigende nucleaire oorlog die de hele planeet kon doen verdampen.
En toch. Zou zoiets nu nog kunnen ontstaan? Kraken is verboden, steden zijn zogenaamd vol. Uitkeringen worden aan steeds striktere eisen verbonden. Zouden de studenten van nu een jaar durven steken in zo'n megalomaan project als dit, met onzekere uitkomst, terwijl de studieschuld oploopt? Terwijl die kostbare tijd ook gestoken kan worden in projecten met duidelijker waarde voor de toekomstige carrière? Jarenlang werken voor niks, wie leent zich daar nog voor?
Daarom heb ik zoveel bewondering voor degenen die het toch doen. Mensen die aan alternatieven bouwen zonder toestemming te vragen. Mensen die volkskeukens in het leven roepen, scoutingclubs runnen, illegale raves en clubavonden organiseren, filmclubs opzetten en weggeefwinkels openen. Door de woningnood blijkt kraken zelfs weer populairder te worden, ondanks het verbod en de dreiging met snellere ontruiming. Mensen bouwen samen plekken die niet draaien om winst maar om plezier en zorg, waar ze kunnen ontsnappen aan de verstikkende realiteit waarin iets moet renderen om bestaansrecht te hebben.
En ja, dat zijn passieprojecten, labor of love, maar waar de ambitie is losgewrikt van een verrotte arbeidsmarkt waar iedereen zo druk bezig is carrière te maken en zijn unieke identiteit uit te dragen. Als onze toewijding, liefde en passie worden gebruikt om ons uit te buiten, laten we ze dan terugclaimen en inzetten tegen die systemen zelf. Dan morrelen we aan de morele scheidslijn tussen de waarde van betaald en onbetaald werk, tussen hardwerkend en lui.
Het is zomer, en ik heb mijn oudersopgezocht in Frankrijk. Mijn moeder heeft haar laptop meegenomen. Maar die is nu dichtgeklapt. In een grote, zwart-witgeblokte jurk en paarse instappers van de Carrefour loopt ze door de tuin. Ze is de leesbril op haar hoofd waarschijnlijk vergeten. Ze snoeit de rozenstruiken met grote behoedzaamheid. Eerst de witte, dan de oranje en dan de rode. Oppassen dat je niet geprikt wordt. De uitgebloeide rozen verzamelt ze in een rieten mandje voor op de composthoop.
Even geleden heeft ze haar ontslag aangekondigd. Het is te vroeg voor haar pensioen dus er zal iets voor in de plaats moeten komen. Maar minder werken, dat is wel het plan. Dan heeft ze meer tijd om hier te zijn, in de tuin. Ze inspecteert de moestuin, trekt wat onkruid uit de grond en mompelt iets over de courgettes. Ze is, kortom, heerlijk aan het rommelen. Ik zou willen zeggen 'niksen'. Maar wat is niks doen?
Mijn vader hoor ik in de verte het pad naar de rivier snoeien. 'Als je niks doet, nemen de bramenstruiken het over', had hij eerder die week gezegd. Samen hadden we de lariks, die vorige winter nog prachtig paars bloeide, gered van de stekelige bramenstengels die de takken van de boom naar beneden trokken. Een klusje dat algauw twee uur in beslag nam. Twee kostbare uren waarin ik had kunnen schrijven. Ik hoor mezelf weer eens tegen mijn moeder zeggen dat ik me schuldig voel dat ik helemaal 'niks' productiefs heb gedaan vandaag. Maar ze wuift het weg. 'Hoezo niks? Volgens mij was het een hele hoop.'
Dit is een ingekorte voorpublicatie uit Lieke Knijnenburgs boekEen schitterende leegte: Een poging tot verzet tegen onze obsessie met productiviteit,dat op 17 januari is verschenen bij Atlas Contact