Al 411 verboden boeken Scholen in Amerika zijn politiek geworden

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
3 november 2022
Door invoering van deparental rights-wetten van Republikein Ron DeSantis in Florida kunnen conservatieve ouders ingrijpen in het schoolcurriculum. Onderwijs over racisme en gender is 'ongepast'. 'Diep, diep triest.'
'Welles! Nietes! Wel waar!Niet waar!' Docente Melissa Germanio (53) onderbreekt het geheenen-weer tussen twee achtjarigen op de gang bij de schoolkluisjes. 'Waar hebben jullie het over? Misschien kan ik helpen.' Germanio vertelt aan haar massief houten keukentafel in Sarasota, een kustplaatsje in het westen van Florida, over een voorval op haar school. Partner Gene gooit ondertussen de steaks op de barbecue. '"Juf, mogen twee vrouwen trouwen?" Zonder na te denken antwoordde ik: "Natuurlijk!" Het floepte eruit. Daarna kwam de schrik. "Sorry jongens, maar daar mag ik geen antwoord meer op geven, dat is de wet. Ik laat jullie ouders weten dat jullie deze vraag hebben gesteld." Het is toch absurd? Ik ben docent en dit is hoe ik met kinderen moet omgaan.' Ze neemt een grote slok en zegt zacht: 'Diep, diep triest, dat is het.'
Het nieuwe schooljaar in Florida is begonnen en langzaamaan wordt duidelijk wat de recent ingevoerde onderwijswetgeving in de Sunshine State betekent voor het onderwijs en voor docenten zoals Germanio. Voor de zomer tekende de Republikeinse rijzende ster en gouverneur Ron DeSantis een reeks wetten die de onderwijssector en de politieke gemoederen in Amerika flink opschudde. Vooral de wet Parental Rights in Education - door tegenstanders de 'Don't Say Gay Law' genoemd - en de wet Stop WOKE waren wekenlang nieuws. Die laatste wet is tijdelijk ongedaan gemaakt door een landelijke rechtbank, DeSantis heeft aangekondigd in hoger beroep te gaan.
Ouders krijgen met de wetten meer inspraak in het onderwijs. Ze moeten nu bijvoorbeeld toestemming geven op het aangeboden curriculum en kunnen bezwaar maken tegen lesmateriaal en boeken als ze die 'ongepast' vinden. De teller staat inmiddels op 411 'verboden' boeken in Florida, veelal over gender en huidskleur. Gesprekken over gender en seksualiteit tot groep zes zijn verboden; daarboven mogen ze alleen 'op gepaste wijze'. Leraren en scholen die zich niet aan de regels houden, kunnen voortaan door ouders worden aangeklaagd. Wat 'gepast' is, blijft ongewis: meer dan vage richtlijnen heeft DeSantis niet gegeven. Diversiteit en inclusietrainingen op scholen zijn aan banden gelegd.Critical race theory(crt) - een academische theorie over institutioneel racisme - mag op middelbare scholen niet worden onderwezen.
Docenten worstelen met de implementatie van de wetten. 'Om gek van te worden, overal moet je ineens toestemming voor vragen, van alles moet ik lijsten voor de ouders maken', zucht Germanio. 'En blijkbaar zijn we nu ook voor drie miljoen verzekerd voor het geval ouders ons willen aanklagen. Stond in een mailtje van het schoolbestuur.' Wekelijks berichten media over docenten die foto's van hun niet heteroseksuele gezin van het bureau halen en over kinderen die zich vanwege hun seksuele geaardheid niet meer welkom voelen op school.
Ook schoolbesturen, onder andere verantwoordelijk voor het naleven van de wetten in hun district, zoeken naar een nieuwe modus operandi. Een aanhoudende stroom nieuwsberichten verschijnt in de eerste weken na de zomer over jaarlijkse schooltoneelstukken die niet meer worden opgevoerd (wegens 'ongepaste scènes'), het schrappen van de lhbtiq+-geschiedenismaand, over verhitte discussies en protesten bij de vergaderingen van schoolbesturen.
De wetten zijn onderdeel van DeSantis' positionering als 'anti-woke-strijder' en voorvechter van de 'fundamentele vrijheden' en 'rechten' van ouders. 'Wij geloven in onderwijs, niet in indoctrinatie', aldus de gouverneur. Maar de 'parental rights'-revolte op de publieke scholen komt niet alleen van boven. Een recordaantal conservatieve ouders heeft zich dit jaar kandidaat gesteld voor de schoolbesturen in Florida. Net als DeSantis staan zij op het kiesbiljet komende november. Waar komt deze beweging vandaan en wat betekent zij voor het onderwijs in Florida en de rest van Amerika?
'Vind je het goedals Sheldon foto's van ons maakt?' vraagt Jen Showalter (42). Haar man is niet alleen de huisfotograaf van haar campagne, hij is ook chauffeur, assistent, steun en toeverlaat. Het is zondagochtend, september, in een volle Panera (een Amerikaanse kruising tussen Bakker Bart en La Place) in een uitgestrektestrip mallin Palm Beach County. Dit is het meest oostelijke puntje van Showalters kiesdistrict, nummer 6; een weids en gemengd district - voorsteden, platteland, arm, rijk en een diverse populatie - dat zich uitstrekt naar het binnenland.
Showalter zet een sloot koffie en een bakje yoghurt voor zich neer en vertelt: 'De kwaliteit en de ontmanteling - ik noem het dede education- van ons onderwijs zijn een groot probleem in Amerika. Het budget van ons schooldistrict is vijf miljard dollar, maar driekwart van de leerlingen scoort ondermaats bij rekenen en lezen. Ondertussen leren ze onze kinderen wél om elkaar en Amerika te haten. Ze leren dat ze racistisch zijn op basis van hun huidskleur. En dan het hele gendergebeuren. Begrijp me niet verkeerd: het maakt me niet uit of je roze met paarse stippen bent, ik hou van iedereen. Maar school gaat over academische vaardigheden, school is geen moraalpolitie. Ze moeten onze kinderen leren hóe te denken, niet wát te denken.'
Corona was voor Showalter het grote keerpunt. Schoolboeken zijn in haar district al jaren de deur uit en huiswerk maken kinderen digitaal. 'Ik was stilletjes aan het zicht verloren op het niveau en het lesmateriaal. Toen de scholen dicht waren, zag ik elke dag wat mijn kinderen eigenlijk doen in de klas. Ik schrok me kapot.' Ook de 'dubbele standaarden' tijdens corona waren haar een doorn in het oog. Twee van Showalters drie kinderen hebben een autismespectrumstoornis. 'Dat betekent altijd zoeken naar wat zij nodig hebben, het zijn maatwerkkinderen. De medische hulpmiddelen die ik thuis gebruik zijn niet toegestaan op school. Maar de school kan mijn kinderen dwingen een masker te dragen? Dat is willekeur.'
Anderhalf jaar lang sprak ze in bij de maandelijkse bestuursvergadering van het schoolbestuur in Palm Beach County. Dat sterkte haar in de overtuiging dat het bestuur ouders zoals zij niet serieus nam. En dus stelde Showalter zich afgelopen voorjaar zelf maar kandidaat. Gewoon een bezorgde moeder zonder politieke ervaring met een huis-tuin-en-keukencampagne. Ze is de enige conservatieve kandidaat in een overwegend Democratisch schooldistrict dat al ruim twaalf jaar door diezelfde Democraten wordt bestuurd. 'Ik wil niemand beledigen, maar politici en politieke junks leven in een bubbel. Ze hebben jarenlang hun gang kunnen gaan, tot corona ons allemaal wakker heeft geschud. Hun werkelijkheid is niet die van ouders zoals ik. Daarom krijg ik denk ik zoveel bijval. Het doet me goed, maar het verrast me niet.'
Showalter heeft niet alleen veel steun van de ouders in haar omgeving, ook op de maandelijkse lunch van de lokale Republikeinse Partij wordt Showalter onthaald als een heldin. In het restaurant van de lokale hondenrenbaan (een tijdelijke uitvalsbasis - de vaste lunchstek van de partij werd verbouwd) krijgen alle kandidaten op het stembiljet vier minuten om zich aan de leden voor te stellen. De hoogste in rang - een senator - begint, Showalter is de hekkensluiter. 'We leven in een zee van informatie, maar we zwemmen in onwetendheid. Word wakker!' Het applaus is overweldigend, ze is de onbetwiste ster van de middag. Het parental rights-onderwerp is overduidelijk een stemmentrekker voor Republikeins Florida.
De recente opkomstvan conservatieve moeders zoals Showalter past in een historisch patroon, zegt Jennifer Berkshire, onderwijspodcaster, docent aan Yale en coauteur van het boekA Wolf at the Schoolhouse Door.Ze onderzoekt in haar werk de ontmanteling van het publieke onderwijs door conservatieve krachten in de VS.
'De parental rights-beweging in Amerika groeit in tijden van sociaal-maatschappelijke verandering', zegt Berkshire. Ze kreeg vleugels in de jaren zestig. Ouders kwamen in opstand omdat ze hun kinderen zagen 'radicaliseren' met hun lange haren, hun drugsgebruik en hun anti-oorlogsretoriek. Dat leerden ze op school, was de gedachte. In de jaren tachtig en negentig bloeide de beweging op in reactie op de emancipatiegolf van de (toen nog) lhbt-gemeenschap. Verzet tegen 'seculier humanisme' was toen de kreet: het idee dat de overheid een moraal opdrong die in strijd was met de religie of levensovertuiging van de ouders. Nu noemen ze het 'woke'. De onderwerpen veranderen met de tijd, maar het doel van de beweging is altijd het tegengaan van culturele verandering.
'Daarbij is het verzet tegen overheidsingrijpen altijd al onderdeel van de Amerikaanse conservatieve traditie', zegt Berkshire. 'Anticommunistische retoriek is daar onderdeel van: je zag het in de Progressive Era, rond de New Deal en nu is socialisme de aanduiding voor links geworden in Republikeinse kringen.' Hoe zich dat vertaalt naar het onderwijs? 'De centrale gedachte bij de ouders is dat onderwijs een persoonlijk goed is.' Of zoals Jen Showalter het verwoordt: 'Dit is een land van individuele rechten, niet van gemeenschappelijke rechten. De macht ligt in Amerika bij het volk, niet bij de overheid.'
Het grote verschil nu is corona, zegt Berkshire. 'Corona heeft veel ouders gemobiliseerd die zich eerder niet met de scholen bemoeiden. Het is een reactie op het ervaren gevoel van machteloosheid tegenover een overheid die de regels maakt. Maar ouders die boos zijn over vaccinaties of mondkapjes zijn niet per definitie de ouders die principieel niet willen dat hun kinderen leren over institutioneel racisme of gender. Die twee groepen zijn verenigd onder de noemer van de rechten en vrijheden van ouders. Dat maakt de beweging deze keer groter en vooral onvoorspelbaar.'
Showalter is de uitzondering die de regel van Berkshire bevestigt; zij wordt gemotiveerd door de coronamaatregelen én door de 'indoctrinatie van links'. Ook haar kandidatuur is opvallend: zij kwam op eigen kracht op het stembiljet, waar anderen onverwacht steun kregen van DeSantis. De gouverneur verraste vriend en vijand met royale campagnedonaties, steunbetuigingen en optredens op lokale campagnebijeenkomsten - een novum zelfs in de Amerikaanse politiek. Het is alsof onze premier de vergadering van de buurtschool inloopt en zegt: 'Ik steun Els, hier heb je tienduizend euro voor je campagne, succes!' Twee derde van 'zijn' kandidaten won.
Zijn de conservatieve ouders een een-op-eenvertaling van DeSantis' agenda? Zijn de schoolbesturen en het politieke bestuur twee verschillende wegen naar Rome? 'Nee', zegt Berkshire. 'Dat is te simpel.' Zij noemt DeSantis' onderwijswetgeving en zijn flirt met de ouders eerder politiek opportunisme dan overtuiging. 'De ouders willen ingrijpen in het curriculum in het publieke onderwijs. Maar DeSantis' onderwijsbeleid is al jaren gericht op privatisering. Steeds meer (belasting)geld gaat naar de vrije keuze voor onderwijs. Florida kent daarin geen beperkingen. Als je bij wijze van spreken naar een "woke" school zou willen, dan kan dat. Jouw keuze, niet die van de overheid. Privatisering past in de conservatieve stroming die het publieke onderwijs - het idee van een gezamenlijk instituut dat onze kinderen opvoedt tot volwaardige burgers - omver wil gooien of wil minimaliseren.'
Ze vervolgt: 'De gouverneur gebruikt de overheid nu om een heel specifiek onderwijsmodel met normen, waarden en een moraal neer te leggen. Dat vind ik tegenstrijdig. Ik kan het alleen begrijpen als ik DeSantis zie als een product van Nieuw Rechts: een beweging die steeds op zoek is naar de angsten van de kiezers en die kapitaliseert. Een organisatie die instituten en de macht gebruikt als het haar uitkomt om de tegenstander te onderdrukken, maar verder een kleine overheid wil.'
Zo wordt in de woorden van Berkshire 'opportunisme' een perpetuum mobile van conservatieve energie. Zijn steun aan de ouders voedt DeSantis' populariteit en dus zijn mandaat; dat geeft conservatieve ouders weer wind in de zeilen. Ondertussen professionaliseert de beweging via grassroots-organisaties als Moms for Liberty.De belangenclub verenigt de klassieke parental rights-ouders en de corona-ouders en steunt conservatieve kandidaten met hun campagne. De organisatie is begin 2021 opgericht en heeft inmiddels afdelingen in 29 van de 69 schooldistricten in Florida. Van de 65 kandidaten die ze in de voorverkiezingen ondersteunden, wonnen er 43. Ook landelijk timmeren ze aan de weg: ze zijn vertegenwoordigd in 43 van de vijftig staten.
Hun aanwezigheid gaatniet onopgemerkt voorbij. Bijvoorbeeld in Brevard County, het district waar de drie kinderen van Jabari Hosey naar de lagere school gaan. Brevard is een overwegend Republikeins district aan de oostkust met net zoveel inwoners als Rotterdam. DeSantis en de 'Moms' roerden zich onverwacht in de voorverkiezingen en wonnen drie van de vier zetels. 'We waren totaal overrompeld door de voorverkiezingen. Schoolbesturen zijn normaal gesproken maar kleine races waar je blij mag zijn als mensen überhaupt komen stemmen, al helemaal in de voorverkiezingen. Ineens was er al die aandacht en ook nog grote campagnebudgetten, dat zijn we helemaal niet gewend. Daar valt niet tegen op te vechten', zegt Hosey.
Sinds corona ging het er al fel aan toe op de bestuursvergaderingen, vertelt Hosey. 'Arrestaties, scheldpartijen, altijd politie aanwezig, het was een wilde boel', lacht hij als een boer met kiespijn. Maar hij besloot het er niet bij te laten zitten. Alszijzich organiseren, danwijook. Hosey begon een Facebook-groep, inmiddels uitgegroeid tot een kleine organisatie van vrijwilligers, onder de naam Families for Safe Schools. 'Ja, het is een beladen term, veilig', zegt Hosey. 'Voor ons betekent dat een omgeving waar iedereen kan zijn wie hij is, waar het fysiek veilig is, je niet bang hoeft te zijn om ziek te worden bijvoorbeeld, en waar docenten zonder angst de geschiedenis kunnen onderwijzen.' Net als Moms for Liberty steunen ze kandidaten, organiseren ze informatiebijeenkomsten en mobiliseren ze ouders voor hún agenda.
Nu het schooljaar is begonnen, krijgt Hosey vooral veel vragen. 'Ouders willen weten waarom er minder leraren zijn op school of waarom de jaarlijkse boekenmarkt aan het begin van het jaar is uitgesteld. Dan moet ik vertellen dat docenten niet willen onderwijzen in dit klimaat en dat boeken eerst moeten worden goedgekeurd. De meeste ouders hebben niet opgelet; waren gewoon bezig met hun leven en ineens zijn scholen een politiek slagveld geworden. Ze zijn luidruchtig, die Moms for Liberty, maar ze zijn in de minderheid, het is echt niet zo'n grote groep. We moeten ons meer laten zien, meer naar de vergaderingen komen, we moeten ook de bühne op, laten zien dat we met meer zijn.'
Berkshire onderstreept Hosey's observatie grotendeels. 'Ik zie de klassieke parental rights-beweging niet als een groot gevaar voor het publieke onderwijs. Ze schreeuwen wel heel hard, maar ze zijn niet in de meerderheid. Het verbieden van boeken bijvoorbeeld: 88 procent van de Amerikanen vindt dat een idioot idee. Ik verwacht daar een tegenreactie op, zeker in de voorsteden. Florida en Texas zie ik in dit debat vooralsnog dan ook als de buitenstaanders. Ik zie wel dat er nu verschillende krachten samenkomen die de afbraak van publiek onderwijs fundamenteel momentum kunnen geven. De pandemie is daarin een cruciale factor. Nu pas merken we wat de langetermijngevolgen zijn. Ik zie corona als de nagel aan de doodskist van de solidariteit in ons land. En daarmee de doodsklap voor het algemeen belang. Scholen zijn deground zerovan die ontwikkeling.'
Ondertussen ligt een deel van het antwoord op de onderwijsingrepen bij het onderwijspersoneel. 'Onze directrice neemt het niet zo nauw gelukkig', vertelt lagereschooldocente Germanio. 'Maar het blijft balanceren. Op andere scholen gaat het er weer anders aan toe. Ik vrees dat er veel via de rechtbank zal worden uitgevochten. Degenen die deze wetten hebben gemaakt hebben echt geen idee hoe het er in een klaslokaal aan toe gaat. Maar dit is de nieuwe realiteit.'
Ook Hosey vreest voor de toekomst: de conservatieven hebben de meerderheid in zijn schooldistrict met de voorverkiezingen al binnengehaald en met die nieuwe wind is nog veel onduidelijk. 'We hebben eindelijk een diversiteitsmanager op school: wordt die de deur gewezen? Welke boeken verdwijnen er nog meer? Het is volkomen onduidelijk.' Wat Hosey het meest frustreert: 'Ze hebben het spook van de indoctrinatie bedacht en nu moeten wij dat fantoombeeld bestrijden. De geest is uit de fles; scholen zijn politiek geworden, dat draai je niet meer terug. Dit is pas het begin.' Zo ziet Showalter het ook. 'We hebben ons te lang in slaap laten sussen. Dat is onze eigen schuld. Maar we kunnen er iets aan doen. Als bestuurslid zal ik er zijn voor al die mensen. Niet als beroepspoliticus maar gewoon als Jen Showalter.'
Giorgio Viera / AFP / ANP | Moms for Liberty ondersteunt de verkiezingscampagne van Jacqueline Rosario voor het schoolbestuur in Vero Beach