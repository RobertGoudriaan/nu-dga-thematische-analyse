'Hoe komt dat zo?' Toneel Marleen Scholtens Italiaanse prototypes

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
12 oktober 2023
Il disperato,'De wanhopige', is de derde voorstelling van Marleen Scholten over de Italiaanse condition humaine, die staat voor die van ons allemaal. Je moet het kunnen zien, en de in Italië wonende Marleen Scholten ziet het.
Woensdagochtend 27 septembergebeurde het weer, in Alessandria, een stad aan de voet van de Italiaanse Alpen, in het hoge noorden van Piemonte. Een man stak in de vroege ochtend eerst zijn zeventienjarige zoon dood in zijn slaap, vervolgens zijn vrouw, nam een douche en verkleedde zich zorgvuldig, begaf zich naar het religieuze tehuis waar zijn schoonmoeder door de nonnen werd verzorgd, nam haar mee aan de arm voor het gebruikelijke wandelingetje in de binnentuin, stak daar ook haar dood, en tot slot zichzelf. In zijn zak zat een briefje voor de carabinieri waarop stond wat hij die ochtend had gedaan en de tekst: 'Ik ben ten gronde, er is geen weg terug, en het is alleen mijn eigen schuld.'
Het lijkt precies het script vanIl disperato(De wanhopige), het derde Italiaanse toneelstuk van theatermaker en acteur Marleen Scholten, naChi è il vero Italiano?(Wie is de echte Italiaan?, 2017) en het zeer succesvolleLa codista(In de rij), dat in 2021 op het Holland Festival stond, in Italië hoge ogen gooide en een belangrijke toneelprijs won, en waarmee ze nog steeds tourt door Italië, Nederland, België, Engeland, Duitsland en Zwitserland. Het verhaal van de vrouw die haar diensten aanbiedt als professionele 'in-de-rij-staander' is gebaseerd op het ware verhaal van Milanees Giovanni Cafaro, die in 2016 werd ontdekt door de Italiaanse pers, omdat het zelfs voor Italiaanse begrippen een bizar verhaal was, iemand die beroepsmatig in de rij stond voor anderen en bureaucratische praktijken afhandelde aan het loket, en ook nog eens keurig belasting afdroeg over de tien euro per uur die hij ervoor kreeg. Marleen Scholten maakte er een geweldige solovoorstelling van, waarin zij zelf de in-de-rij-staander is, en het hoe en het waarom van de reden dat ze hier nu zo staat hardop deelt met het publiek.
Het toeval wilde dat haarCodistaprecies samenviel met de covidperiode, waarin de hele mensheid gedurende ruim een jaar in de wachtstand stond. Precies het goede moment voor de filosofische gedachten van de geduldig wachtende vrouw in de rij over waarom we eigenlijk zo bang zijn om niets te doen te hebben, alsof we er dan niets meer van ons overblijft, alsof we dan niemand meer zijn.
Ook het verhaal vanIl disperatois gelieerd aan de covidperiode, al valt het woord nooit in de voorstelling, een bewuste keuze van de 45-jarige Scholten, mede-oprichter van het Rotterdamse theatergezelschap Wunderbaum en sinds zeven jaar wonend in Milaan. 'Nee, dat wilde ik expres niet', zegt ze. 'Het ging mij om wat ik overal om me heen voelde; relaties die breken, mensen die uit elkaar zijn gegaan, de agressie die is toegenomen, ik heb er veel gesprekken over gehad met mensen die dicht bij me staan hier in Italië. Ik voelde na de covidperiode een spanning onder de dingen liggen, de opstart met Wunderbaum kostte ons ook moeite, we kwamen echt wel even uit een andere wereld allemaal. Alles leek explosiever, iedereen leek op springen te staan.'
InIl disperatozit een familie aan tafel voor het laatste avondmaal, maar dat weet alleen de vader - en dader. Na die maaltijd zal hij zijn vrouw (gespeeld door Scholten), zijn schoonmoeder en zijn vijftienjarige dochter doodsteken in hun slaap en tot slot zichzelf ophangen aan een touw in de keuken. Dat krijgen we allemaal niet te zien, de verschrikkelijke epiloog wordt voorgelezen door de dochter in een soort postume brief aan haar vader, waarin ze hem toespreekt, en ook zegt dat ze hem nooit zal vergeven 'dat je mij niet de tijd hebt gegeven om David Bowie te worden'. In het toneelstuk is alleen de opbouw van de spanning aan tafel te zien, waar de gezinsleden krampachtig normaal proberen te doen, maar waarin de wanhoop van de vader langzaam maar zeker voelbaarder en voelbaarder wordt. Hij is zijn baan verloren, zijn vrouw werkt online als onderwijzeres en onderhoudt daarmee de familie, er is geldgebrek. Hij voelt zich een loser en in de steek gelaten door alles en iedereen: zijn vrouw, zijn land, de staat. Je voelt als toeschouwer dat de situatie uit de rails gaat vliegen, maar je weet niet precies waarom, want iedereen aan tafel blijft door de wanhoop heen praten, geforceerd opgewekt doen, liedjes zingen, spelletjes doen, elkaar complimentjes geven. Maar in de reacties en de blikken van de vader, een knappe rol van Alessandro Riceci, voel je de waanzin groeien. Het publiek zit dicht om de eettafel gegroepeerd, alsof het mee aan tafel zit.
'Ik vond het doodengom dit te maken, omdat het zoiets groots is', zegt Marleen Scholten in Café Floor aan het Schouwburgplein van Rotterdam, waar ze die avond de Wunderbaum-voorstellingPleinzal regisseren. 'Bijna alsof je een Griekse tragedie gaat schrijven. Ik heb zelf ook nog eens een dochter van die leeftijd, het is zo'n groot emotioneel ding: hoe kan iemand dit doen? Dus ik heb gesproken met een criminoloog en een socioloog die werken in de gevangenis van Milaan. En zij zeiden: die mannen - want het zijn bijna altijd mannen - zijn niet ziek. Ze flippen niet, dat is een misvatting. Het is een parcours dat soms jaren van tevoren wordt ingezet en gepland. Ze weten wanneer ze het gaan doen, dat geldt ook voor de vader inIl disperato.Hij heeft zijn plan vastomlijnd in zijn hoofd, hij gaat het deze avond uitvoeren.'
Hoe dat komt, die mannen die als het slotakkoord van hun bestaan het uitroeien van de hele familie jarenlang meedragen in het hoofd, is bijna niet uit te leggen. Het gebeurt in Italië, het gebeurt ook hier, hoewel dit soort berichten toch vaker in het Italiaanse nieuws lijken op te duiken.
'Het heeft altijd te maken met een gevoel van persoonlijk falen, iets waar mannen nog veel moeilijker mee kunnen dealen dan vrouwen', zegt Scholten. 'Doordat hij zijn baan verliest, verliest hij zijn waardigheid, of althans zo voelt hij het. En vervolgens verliest hij zijn geloof in zijn land, in alles, omdat hij het gevoel heeft dat hij niet wordt geholpen, wat in Italië trouwens ook echt zo is. Ik, als Marleen, als vrouw, zou dan denken: het is niet zo erg als je denkt, we doen het toch ook sámen, je hoeft het niet alleen te doen. Maar voor mannen is dat heel moeilijk, en dat heeft ook iets tragisch. Je kunt het niet alleen maar veroordelen.'
Het is het derde Italiaanse stuk dat ze heeft geschreven, en deze keer wordt het ook in het Italiaans, met Italiaanse acteurs, opgevoerd. Anders dan bijLa codista,dat Scholten vloeiend in vier talen (Italiaans, Nederlands, Duits en Engels) speelt al naar gelang het land waar ze staat, zal het niet-Italiaanse publiek bijIl disperatoeen vertaalbalk met het stuk zien meelopen. De vraag of het risico bestaat dat ze iets te Italiaans aan het worden is, beantwoordt ze met een verbaasde blik:
'Nee, hoezo? Deze familiemoorden gebeuren ook in Nederland, maar er wordt heel weinig aandacht aan besteed. Het is niet een macholandenfenomeen, dat zou wel makkelijk zijn, om dat te denken.'
'Het gaat over iets anders', zegt ze, 'iets dat overal kan gebeuren, en ook gebeurt. Ik heb nu deze voorstelling gemaakt, hierna maken we met Wunderbaum een voorstelling met jongeren die gebaseerd is op een tekst van de Vlaamse schrijver Annelies Verbeke, een collega die in Duitsland zit gaat nu een solovoorstelling in Duitsland maken. Vanavond sta ik hier op het plein met deze voorstellingPlein,die we in Brazilië met een aantal kunstenaars hebben bedacht, waar hijPraçaheette, omdat we na covid zo graag wilden dat de mensen elkaar zouden ontmoeten. Zo werken wij, en het levert ook veel op. Tijdens de covidperiode heb ik met een van de actrices in Rio de Janeiro onlineLa codistain het Portugees gerepeteerd. Dat werkte.'
Haar leven in Italië leverthaar prachtige prototypes op, onbewuste vertegenwoordigers van een condition humaine die je nergens elders zo puur zal aantreffen. 'Heel vaak denk ik in Italië: hoe kán dat nou?' zegt Scholten. 'Vaak hebben mensen het zo slecht, er is nauwelijks of geen hulp, en dan verzinnen ze toch dingen die eigenlijk helemaal niet kunnen, maar die zij dan toch kunnen. Ik vind dat fascinerend. Het heeft ook een enorme kracht en schoonheid. Italianen staan veel meer dan wij in de overlevingsstand, hun basishouding is eigenlijk vooral overleven van vandaag op morgen, niet inventief nadenken over hoe je de dingen nou eens echt goed zou kunnen regelen zodat er ook nog een overmorgen is. Dat is natuurlijk heel Nederlands, die aanpakmentaliteit, ik denk in Italië ook wel eens van "kom op joh!", maar heb er aan de andere kant enorme bewondering voor, dat improvisatievermogen. En ik kan er ook jaloers op zijn.'
Ze woont met haar Italiaanse man en dochter in een buurt in Milaan die een mengkroes is tussen volks, hip en veel buitenlanders, op de grens van de hippe wijk Isola en de wijk Maciachini. 'Als je zegt dat je in Maciachini woont, is het al snel vanieuw,tussen aldiemensen? Dat is de Italiaanse angst voor het vreemde, voor de mensen die ze niet kennen. Maar het is een ontzettend toffe, volkse scene, ik ben er helemaal op mijn plek. Ik vind het heel fijn dat je in Italië gewoon kunt zeggen dat het niet zo goed met je gaat, als iemand vraagt"come stai?".In Nederland zie je de mensen dan denken van hè shit, daar heb ik helemaal geen zin in, en nou moet ik er natuurlijk ook nog op ingaan. Italianen niet. Die kijken je aandachtig aan en vragen"come mai?"(hoe komt dat zo?). En dat is prachtig.'
Il disperatois op 19, 20 en 21 oktober te zien in Frascati in Amsterdam,La codistaop 5 februari 2024 in de Stadsschouwburg Utrecht, op 8 februari in het Grand Theatre van Groningen en op 21 februari in de Goudse Schouwburg
... ...