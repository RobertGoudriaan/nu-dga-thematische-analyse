Pim de la Parra 5 januari 1940 - 6 september 2024 Het einde

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
26 september 2024
De sexy horrorfilms van Pim de la Parra hadden te veel schwung voor Nederlanders. Wat moest hij met zulke 'patata's die niet kunnen dansen'?
Ooit was Nederland een véél fijner land. Toen 'Pim & Wim' het filmlandschap onveilig maakten, bijvoorbeeld metMijn nachten met Susan, Olga, Albert, Julie, Piet & Sandra(1975), compleet in technicolor en techniscope, wat betekent dat het er allemaal schitterend uitziet: expliciete seks en geweld en Nelly Frijda (hier zien we de geboorte van Ma Flodder) die met een zonnebril op en een sigaar in de mond met een lijk sleurt. 'Exploitatie' heet dit, en als iemand de kunst hiervan verstond dan was dat Pim de la Parra.
Hij en Wim Verstappen richtten in 1965 productiehuis Scorpio op en maakten samen dertien films, waaronder het pornografischeBlue Movie. Hiermee definieerden zij de tijdgeest en werden ze plotsklaps miljonair. Het succes betekende evenwel het begin van het einde van Pim & Wim. Zoals blijkt uit zijn biografiePrins Pim(1978) was de in Suriname geboren De la Parra een man gevangen in het verkeerde moment, op de verkeerde plaats: 'Alles wat een papkop (witte Nederlander,gk)ooit aan mij vertelde komt simpel neer op doe-gewoon-dan-doe-je-al-gek-genoeg. Met andere woorden: stel je niet zo aan ventje, het schijt valt niet ver van het paard.'
Hij vervolgt, legt de vinger op de zere plek: 'Nee, er is in Holland voor mijn plezier te weinig elegantie, te weinig schwung, te weinig warmte, te weinig esprit, te weinig durf. Te weinig honger ook, en te weinig passie (...) 't Is alles zo krampachtig, zo bloedserieus, zo gevaarlijk beklemmend, zo angstig berekenend.'
Dit zegt alles over Pim de la Parra, filmcultuur en Nederland. Nooit boterde het tussen hem en het land waar hij in de jaren zestig vanuit Paramaribo arriveerde om filmwetenschappen te studeren, nooit kwam wat Pim & Wim met cinema wilden tot wasdom. Het bleef bij bevliegingen, om uiteindelijk in teleurstelling en, welbeschouwd, tragedie te eindigen. Ga maar na: in Europa en Amerika floreerden Italiaanse horror- en politiefilms en het werk van cult-koning Roger Corman, die regisseurs en acteurs 'opleidde' die later grote namen in Hollywood werden. En bij ons? Hier kreeg De la Parra, wiens films in beide stromingen pasten, ervanlangs.
'Het werk van een niet onbegaafde filmamateur die op een landerige namiddag een idétje heeft gekregen en dat onmiddellijk ten uitvoer heeft gebracht, zonder de tijd om zich af te vragen of het eigenlijk wel zo'n goed idee was.' Aan iemand, de recensent vanNRC Handelsblad, die zoiets schrijft valt niet uit te leggen hoe geniaal een film alsMijn nachten met Susan, Olga, Albert, Julie, Piet & Sandrais. Dat was destijds, maar in 2010 schrijft nog een recensent in dezelfde krant dat De la Parra eigenlijk geen regisseur van belang was (Verstappen was véél beter).
Wat moet je met zulke 'zoutzakken', in De la Parra's woorden, met zulke 'patata's die niet kunnen dansen'? Het wonderlijke is dat hij na alle potsierlijke beschouwingen van zijn werk nog altijd kon lachen. Nooit zal ik zijn warme uitstraling vergeten toen ik hem een aantal jaren geleden tegen het lijf liep na een vertoning van zijn gerestaureerde, door Hitchcock geïnspireerde 'gluurfilm'Obsessions(1969) in Eye.
Hij was een ondeugende avonturier, liep altijd met een filmplan rond. Na het internationale succes vanObsessionswilde hijFatamasa, Convent of Doommaken. 'Een Sex & Psycho Suspense Horror Mystery Thriller', schrijft De la Parra, 'waarover wij in contact waren met Christopher Lee, Barbara Steele, Kate O'Mara en Ingrid Pitt.' Dit waren gróte namen, in de jaren zestig en zeventig te zien in horrorfilms van de Britse studio Hammer. Maar De la Parra kreeg nul op het rekest van de Stichting Productiefonds voor Nederlandse Films, die liet weten dat men geen belangstelling voor horror had.
Nog minder konMijn nachtenrekenen op aandacht; de film mislukte. Onlangs zag ik die voor het eerst, en - wat een film! Willeke van Ammelrooy is een sexy burgermeisje dat op een boerderij, schitterend in widescreen in beeld gebracht, woont met nog drie sexy burgermeisjes waarvan er twee om onduidelijke redenen moordenaars zijn (knipper met je ogen en je ziet naakte, lesbische vampiermeisjes in een Hammer-horrorfilm).
Dan arriveert de eveneens sexy Anton met wie, hopen wij, Willeke iets zal krijgen. Maar eerst duikt Anton in bed met die tweefemmes fatales,wat De la Parra ruimschoots in beeld brengt, terwijl ene Albert stiekem door een gaatje in de muur toekijkt. Wie Albert is? Vraag dat niet want ik heb geen idee. Het punt is, deze film heeft schwung.Energie. Power. De la Parra exploiteert de lichamen van de vrouwen maar ergens proef je dat er méér is, zoals in de beste exploitatiefilms. Een sfeer van Hollands absurdisme. Alleen al die openingsscène: de meisjes op een dijk, halfnaakt, dansend op klompen.
Dan is er Piet, gespeeld door Nelly Frijda die in de jaren tachtig Ma Flodder neerzette in Dick Maas' film. Piet is een verwaarloosde vrouw, constant gepest door de oversekste meisjes. Ze neemt het doen en laten op de boerderij van een afstand waar; en verdonkeremaant een lijk van een rijke Amerikaan zodat ze in ieder geval wat gezelschap heeft in haar hutje. Prachtig.
Tenminste hebben we deze film nu als deel van de Blu-ray-boxThe Dutch Sex Wave Collection,een ode aan dat veel te korte, gouden tijdperk in de Nederlandse filmgeschiedenis. Hoe jammer dat Pim & Wim deze wilde manier van filmmaken niet van de grond kregen, hoe jammer dat 'Pimmy, ons prinsje', zoals zijn moeder hem noemde, nooit kon swingen op de dijken behalve op zijn eigen, unieke manier, zoals hij schrijft: 'Gelukkig dans ik vaak. Omdat ik nooit op klompen dans. Die houden je teveel bij de grond... '
Hij was een ondeugende avonturier
Nico van der Stam / MAI / ANP | 1967