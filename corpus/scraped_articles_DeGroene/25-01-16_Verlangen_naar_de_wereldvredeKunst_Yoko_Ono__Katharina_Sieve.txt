Verlangen naar de wereldvrede Kunst Yoko Ono & Katharina Sieverding

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
16 januari 2025
Met werk van Yoko Ono en Katharina Sieverding maken de musea K20 en K21 in Düsseldorf een statement om oorlog in zijn algemeenheid te veroordelen. Ono's werk is ook vrolijk.
Er hangt een atoombommenwerperin de grote hal van museum K21 in Düsseldorf. Op een print van 4 x 7,5 meter staat de B-29-Superfortress Enola Gay waarmee het Amerikaanse leger op 6 augustus 1945 voor het eerst in de geschiedenis een atoombom in een oorlog inzette. De bom kreeg de naam Little Boy en verwoestte Hiroshima, 78.000 mensen stierven ter plekke. Kunstenaar Katharina Sieverding (Praag, 1941) koos het beeld in 1983 als onderdeel van haar serie Kontinentalkern. Het is een still uit de Amerikaanse documentaireThe Atomic Café,waaruit blijkt hoe de VS propaganda en misinformatie inzetten om de angst voor kernwapens de kop in te drukken. Sieverding nam het commentaar uit de Duitse versie over:'Die letzte Knöpfe sind gedrückt'staat er in ondertitelletters op de foto. Even verderop in Düsseldorf, op de gevel van K20, gaat het ook al over oorlog, of eigenlijk over het verlangen naar het stoppen ervan. Daar staat in grote letters'Peace is Power'.
De Duitse museumwereld staat onder hoogspanning vanwege de oorlog in Gaza en historische gevoeligheden rond kritiek op Israël. Oorlog in het algemeen veroordelen zag de Kunstsammlung Nordrhein-Westfalen, waar de musea K21 en K20 onder vallen, blijkbaar als een geschikt compromis. De tekst op de gevel is een werk uit 2017 van Yoko Ono, de kunstenaar aan wie dit museum een solotentoonstelling wijdt. Het is een expositie, eerder te zien in Tate Modern in Londen, die begint met het werkLighting Piecedat Ono in 1955 maakte aan de hand van herinneringen uit haar kindertijd.
Ono mag sinds haar relatie metJohn Lennon vooral zijn weggezet als de vrouw die Lennon zou hebben afgepakt van The Beatles, en van zijn eerste vrouw Cynthia Powell, toen ze Lennon rond 1966 leerde kennen was ze al een gevierd kunstenaar in de New Yorkse avant-garde. De tentoonstelling in Düsseldorf gaat vooral over de periode tot die ene ontmoeting. Ze was wat je nu een interdisciplinair kunstenaar zou noemen: ze maakte muziek, deed performances en maakte conceptuele beeldende kunst.
Ono werd in 1933 in Tokio geboren in een welgestelde Japanse familie. Haar vader was opgeleid als klassiek pianist en verdiende zijn geld als bankier. Na een verblijf in de VS reisden de Ono's in 1937 terug naar Japan, en Yoko ging in Tokio naar een eliteschool. Vanaf haar vierde had ze pianoles, ze leerde traditionele Japanse muziekinstrumenten bespelen en gedichten reciteren. Tijdens de bombardementen op Tokio in mei 1945 schuilde ze met haar familie in een bunker. Vervolgens zouden ze, gevlucht naar het platteland, om eten hebben moeten bedelen. De twaalfjarige Yoko fantaseerde samen met haar jongere broertje over menukaarten en ze gebruikten hun verbeelding om te overleven, zo zei ze later.
Lighting Piecegaat, zoals gezegd, over haar kindertijd. Het kunstwerk bestaat uit een tekst waarin ze het werk omschrijft:'Light a match and watch till it goes out',foto's van een performance waarbij ze een lucifer in het donker afstak, en een film. Ze liet het afsteken van een lucifer filmen met tweeduizend beelden per seconde, en vervolgens speelt ze het af met de gebruikelijke vierentwintig beelden. Het afsteken duurt zo een eeuwigheid. Als kind was Ono erg gevoelig voor geluiden, en ze sloot zich vaak op in een donkere kast en bond met gaas maandverband om haar oren om niets meer te horen. Het afsteken van een lucifer en het kijken naar de flakkerende vlam brachten alle geluiden in haar hoofd tot rust.
In 1951 werd ze als eerste vrouwooit aangenomen voor de studie filosofie aan de Gakushuin-universiteit, maar na twee semesters besloot ze naar haar familie in New York te gaan. Ono studeerde er aan het Sarah Lawrence College, een meisjesschool. Ze schreef er liederen en ontwikkelde er haar interesse in de twaalftoonsmuziek. Ze leerde de componist Toshi Ichiyanagi kennen, ging van school af en ze trouwden. Ze kwamen in contact met John Cage. Vanaf het moment dat Ono in 1960 een loft huurde aan Chambers Street, downtown Manhattan, en daar met componist La Monte Young de Chambers Street Loft Series organiseerde, werden Ono en Ichiyanagi onderdeel van de muzikale en artistieke avant-garde. In Düsseldorf hangen foto's van de bijeenkomsten: naast de genoemde muzikanten zijn onder anderen ook Charlotte Moorman en Robert Rauschenberg te herkennen - Marcel Duchamp en Peggy Guggenheim bezochten de loft ook.
In 1961 had Ono haar eerste solotentoonstelling in de AG Gallery in New York, de galerie van George Maciunas. Hij is een de oprichters van de Fluxus-beweging, de internationale groep waarbij performances en anti-kunst een grote rol speelt en waartoe ook Ono zou behoren. De titel van haar tentoonstelling wasPaintings & Drawings by Yoko Ono,maar in de galerie waren geen schilderijen of tekeningen te zien. Die moesten de bezoekers zelf maken, aan de hand van de instructies die op kleine kaartjes aan de muur waren geschreven.
Enkele van de foto's van die kaarten, en de ontstane kunstwerken, hangen ook in Düsseldorf. Ook kunnen bezoekers de acties nu opnieuw uitvoeren. Zo is er eenPainting to Shake Hands (Painting for Cowards),waarbij je een schilderdoek vanaf de achterkant moest doorboren met je hand:'receive your guests in that position'.Een wit opgespannen doek met een gat erin, zo onschuldig dat het idee dat mensen ook weleens seksuele handelingen bij zo'n opstelling zouden verrichten vast niet bij Ono was opgekomen.
Een jaar later had Ono dezelfde tentoonstelling in Japan, maar ze had een essentieel onderdeel veranderd. De instructies waren geen instructies meer, de teksten waren kunstwerken op zich geworden. Om de emotie van haar eigen handschrift uit te sluiten, en, iets prozaïscher, omdat ze in New York geen Japanse typemachine had kunnen vinden, had ze haar echtgenoot Ichiyanagi de teksten laten uitschrijven.
39 van die werken hangen nu in het museum aan de muur. In het Engels vertaald staat er bijvoorbeeld:'Painting for the wind. Make a hole. Leave it in the wind.'Ono liet zo beeldende kunst en poëzie overlappen. Ze bracht uiteindelijk meer dan tweehonderd instructies uit, ontstaan tussen 1953 en 1964, in een boek dat zeGrapefruitnoemde - een vrucht die volgens haar een samensmelting is van een citroen en een sinaasappel, en staat voor 'oost en west, de twee culturen in mijn leven'.
In Japan had Ichiyanagi in 1962voor Ono een tentoonstelling en een concert geregeld, maar Ono merkte dat men haar vooral zag als de echtgenote van haar man, de beroemde componist, en als leerling van John Cage. Ze scheidde van Ichiyanagi en ging terug naar New York. Daar trouwde ze met filmmaker Anthony Cox, met wie ze in 1963 een dochter kreeg.
Veel van de werken die te zien zijn in de tentoonstelling doen denken aan werk dat later ook, op een net andere manier, door anderen is gemaakt en soms veel bekender is geworden. De performanceCut Pieceuit 1964 is zo'n werk, het is als film te zien in de tentoonstelling. Ono zit bewegingloos op het toneel in haar duurste kleding en mensen uit het publiek knippen stukken kleding van haar af. Het was, zo zei ze later, een kritiek op kunstenaars die altijd zelf bepalen wat ze hun publiek willen geven.'I wanted people to take whatever they wanted.'Precies wat Marina Abramovic tien jaar later ook zou doen met haar performanceRhythm 0waarbij iemand uiteindelijk een geladen pistool op haar richtte. Ono stopt op het moment dat iemand net iets te gretig haar beha losknipt. In 2003 zou ze het opnieuw opvoeren, als een statement 'tegen leeftijdsdiscriminatie, racisme, seksisme en geweld', en later is het ook, op Ono's verzoek, door anderen uitgevoerd.
Tegelijk maakt Ono, meer dan Abramovic, gebruik van ironie en humor. Zo is hetBag Piece,waarbij de deelnemer in een zak kruipt en om zich heen kijkt door de kieren in de stof, tegelijk een uiterst serieus werk waarmee 'ras, leeftijd en uiterlijk' even worden opgelost, maar ook een vrolijk absurdistisch werk. Hetzelfde geldt voor de filmBottomsuit 1967, waarbij ze de billen van tweehonderd mensen uit 'de hedendaagse Londense scene' steeds vijftien seconden in beeld bracht, terwijl die mensen op een lopende band lopen. Ingezoomd op de billen is niemand herkenbaar in beeld, zelfs het geslacht is niet altijd duidelijk. Toch werd de film in Groot-Brittannië verboden, waarop Ono protesteerde op straat, met narcissen en met de uitspraak dat deze film over vrede ging.
Eind 1966 had Ono in Londende tentoonstellingUnfinished Paintings & Objects,waarbij ze voor het eerst alledaagse voorwerpen had gebruikt. 'Eeuwige tijd' was bijvoorbeeld een wekker zonder wijzers, en een appel was voor tweehonderd pond te koop: daarbij kreeg je de'excitement of watching the apple decay'.John Lennon bezocht de tentoonstelling de dag voor de opening en nam een hap van de appel. Dat was niet de bedoeling, wel het begin van een ander verhaal waarin vrede en liefde achteraf ondanks de pogingen van de hoofdrolspelers niet de meest gebruikte trefwoorden zouden zijn.
Uit de tweede helft van Ono's leven, waarin ze ook na de dood van Lennon in 1980 muziek en kunst bleef maken, is aanzienlijk minder werk te zien. De tentoonstelling eindigt fraai met een installatie die Ono bedacht in 1960, maar in 2016 voor het eerst heeft laten uitvoeren vanwege de actualiteit. Er staat een witte boot in een witte kamer, en er liggen blauwe pennen en stiften. De instructies zijn simpel:'Add colour (Refugee Boat). Just blue like the ocean'.De slogans die roepen om vrede en vrijheid zijn nu, twee maanden na de opening van de tentoonstelling, alweer bijna opgegaan in het blauw van de andere teksten.
Achim Kukulies | Yoko Ono, Music of the Mind, installatie. Kunstsammlung Nordrhein-Westfalen Minoru Niizuma / Yoko Ono | Yoko Ono, Cut Piece,  1964. Gefotografeerd op 21 maart 1965, uitgevoerd door Yoko Ono als onderdeel van New Works of Yoko Ono, Carnegie Recital Hall, New York