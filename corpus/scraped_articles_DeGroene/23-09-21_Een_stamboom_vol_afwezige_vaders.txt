Een stamboom vol afwezige vaders

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
21 september 2023
Toen Deniz Kuypers twee jaar geledenDe atlas van overaluitbracht, een roman gebaseerd op zijn Turkse vader, die er in Turkije nog een ander gezin op nahield, waarschuwde Kees 't Hart er op deze plek al voor. Die familie zal dit niet als 'roman' lezen. Maak je borst maar nat voor alle brieven en telefoontjes. Die kwamen er, lezen we inZing voor me morgen,in veel opzichten het vervolg op die roman, die de shortlist van de Libris Literatuur Prijs haalde. De ouders, vernederd, willen geen contact meer met de schrijver, begrijpen we uit dit boek.
Jawel, het is opnieuw een 'roman', maar alles moedigt ons aan om dat met een nog grotere korrel zout te nemen, omdat het ditmaal nog sterker op historisch onderzoek is gebaseerd. Sommige archiefstukken zijn voor iedereen met luttele zoekacties zelf te controleren.
Na het vaderboek daalt Kuypers nu af in de moederlijke lijn van de stamboom. Na de roman over immigratie en ontworteling belooft dit een oer-Hollandse tegenhanger te worden, met grootmoeder Nel en overgrootmoeder Levinia en hun ogenschijnlijk oer-Hollandse levens in de luwte van de wereldgeschiedenis.
Aanleiding voor deze queeste langs archieven, familieleden, fotoalbums en dagboeken is het patroon dat de verteller intrigeert: drie generaties vrouwen kregen alle drie kinderen bij mannen die er andere gezinnen op nahielden. Overgrootmoeder Levinia raakte vlak voor de Eerste Wereldoorlog zwanger. Van een man die omkwam bij de ondergang van de Titanic, zo wilde de overlevering, die Kuypers al snel doorprikt.
Grootmoeder Nel overkwam hetzelfde, met een fietsenmaker uit Raalte, vlak na de Tweede Wereldoorlog. Het kind, Lucia, werd de moeder van de verteller. Die zich afvraagt: 'Zou mijn moeder geaccepteerd hebben dat mijn vader grote delen van het jaar bij zijn andere gezin in Turkije zat, omdat ze als kind niet beter wist?' Verder dan zulke speculaties gaan de antwoorden op die initiële vragen niet, en dat hindert ook niet. Het is de auteur er vooral om te doen om allerlei familiemythes na te trekken en te achterhalen hoe het in werkelijkheid moet zijn gegaan. En daar is een onvermijdelijke rol weggelegd voor de fictie, die de lacunes moet vullen.
Uit dorre documenten en vage overleveringen bouwt Kuypers speculatieve scènes over hoe het gegaan kan zijn, de bevalling bij de nonnen in het Amsterdamse tehuis voor ongehuwde moeders, het bericht over de Titanic, en hoe dit verhaal Levinia een mogelijkheid gaf om haar schande te veranderen in tragische heroïek.
Deniz Kuypers probeert hier Thomas Rosenboom-achtige, historische evocaties van te maken, met een lichtelijk archaïsch taalregister. Maar hij beheerst dit onvoldoende om over de hele linie te blijven boeien en verrassen. Er zitten sterke scènes in en met name de dialogen zijn overtuigend. Maar vaak blijft de vertelstijl wat registrerend, en geregeld is het randjelarmoyant, over-expliciet. 'Deze gedachte deed iets knagen van binnen.' 'Lotty kon niet zomaar dood zijn, dat kón gewoon niet.' 'Beverig van de adrenaline ontknoopte ze haar schort.'
De sterkste historische scènes zijn die in de Tweede Wereldoorlog, over de jeugdliefde van grootmoeder Nel: ene Jaap, die later vermoord zal worden in een concentratiekamp. Het hoogtepunt is een lang hoofdstuk waarin Nel accordeon speelt en Jaap zingt tijdens een huisconcert bij dirigent Sam Englander dat verstoord wordt door een Duitse inval. Dan neemt de verbeeldingskracht het over en krijgt de schrijfstijl vleugels. Dan vergeten we dat de auteur gebogen over dossiers van het Niod zit.
Bij dat oorlogsinstituut hangen de laatste tijd wel meer schrijvers rond. Kuypers zou Alex Boogers kunnen zijn tegengekomen, die eerder dit jaar zo'n gedegen gedocumenteerd oorlogsboek afleverde(Wij zijn van diamant),of anders Tommy Wieringa, die later deze maand met zo'n (gedeeltelijke) naspeuringsroman komt.
Het is een voorzichtige tendens. Uiteenlopende schrijvers gaan plots op zoek naar de oorlogsverhalen uit hun naaste omgeving. Het verschil met de naoorlogse schrijvers van de generatie Hermans en Mulisch is dat ze niet vanuit de wond vertellen maar vanuit een litteken, al dusdanig dichtgegroeid dat ze het leed erachter moeten reconstrueren uit een mengsel van documentatie en inbeelding. Het verhalende proza van de naoorlogse ooggetuigen was een plek van verwerking, vlucht en verwarring. Deze derde generatie is het te doen om waarheidsgetrouwe reconstructie, die het gevaar krijgt de overhand te krijgen boven de verhalen, de literaire stijl, de kracht van de verbeelding.
Net als bij Boogers en Wieringa duikt er bijvoorbeeld een oorlogsdagboek op, van een Russische krijgsgevangene die Jaap mogelijk gekend heeft. We krijgen lange Google Translate-passages, maar daarna ook de vraag of dit wel over de juiste Jaap ging. En ook: 'Wat heb ik eraan?'
Die vraag kun je je als lezer af en toe ook stellen. Wat maakt deze particuliere zoektocht voor een bredere lezersgroep betekenisvol? Kuypers is in dit boek vooral de familiehistoriograaf die tegen wil en dank de doopcelen en donkere bladzijden van zijn voorouders licht. Tegen het einde constateert hij: 'Het probleem met schrijven over je eigen familie is dat men het boek zal vergelijken met de eigen herinneringen aan vroeger.' Die 'men' is hier dus de familie, niet de lezer. Die heeft hier de rol van de toevallig aanwezige gast aan een ontsporend familiediner.
We vergeten dat de auteur gebogen zit over Niod-dossiers
Bart Grietens | Met name de dialogen van Deniz Kuypers zijn overtuigend DENIZ KUYPERS Zing voor me morgen Atlas Contact, 272 blz.