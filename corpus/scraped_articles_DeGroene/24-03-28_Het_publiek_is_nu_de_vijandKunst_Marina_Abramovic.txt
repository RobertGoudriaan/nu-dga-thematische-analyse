Het publiek is nu de vijand Kunst Marina Abramovic

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
28 maart 2024
Eindelijk heeft Marina Abramovic een solotentoonstelling in Amsterdam, de stad waar ze bijna dertig jaar woonde. Er is veel veranderd sinds de jaren zeventig, en dat komt niet alleen door het spook van politieke correctheid.
Het was een gevoelwaar ze nooit van had kunnen dromen. Abramovic schrijft in haar autobiografie uit 2016 over de eerste opvoering van de performanceRhythm 10, in 1973 in Edinburgh. Het werk is gebaseerd op een drankspelletje, waarbij je je hand met gespreide vingers plat op tafel legt en steeds sneller met een mes tussen je vingers steekt. Als je je vingers raakt, moet je drinken. Abramovic had tien verschillende messen klaargelegd, en elke keer dat ze zichzelf verwondde, zou ze het volgende mes nemen.
De ondergrond was inmiddels bedekt met bloedvlekken. Het publiek zat 'doodstil te staren', en toen kwam dat bijzondere gevoel: 'Het was alsof er elektriciteit door mijn hele lijf ging en of het publiek en ik één waren geworden. Eén organisme. Het gevaar in de zaal had de toeschouwers en mij op dat moment verenigd: het hier en nu, en verder niets.' In het Stedelijk wordt meteen duidelijk hoe belangrijk dat publiek ook later zou zijn. Daar zit bij deze tentoonstelling, meer nog dan bij eerdere heropvoeringen, de crux.
Het eerste werk dat je als bezoeker ziet is een poort die aan de binnenkant rondom bekleed is met lampen en dikke staven seleniet, een witte edelsteen die het licht versterkt. 'Je bent uitgenodigd om door het portaal te lopen', staat er in de toelichting, het is een onderzoek naar het 'overgangsmoment van de ene naar de andere ruimte'. Maar de bezoekers, de kunstenaar incluis, gebruiken het betreden van het portaal vooral als fotomoment. De gelijkmatige belichting heeft hetzelfde egaliserende effect als de ronde lampen die sommige influencers gebruiken voor hun video's.
Even verderop zit een jonge vrouw voor een videocamera haar haren te kammen, drie uur lang.'Art must be beautiful. Artist must be beautiful', zegt ze. Het is een heropvoering van de performance die Abramovic zelf als 31-jarige in 1975 uitvoerde. Onlangs lanceerde de kunstenaar een lijn gezichtsverzorgingsproducten. De hoon die ze daarover hoort, laat ze van zich afglijden. Ze heeft wel voor hetere vuren gestaan. Een apocrief citaat van Gandhi is nu haar motto. Bij de persconferentie in het Stedelijk, en de officiële opening twee dagen later voor een volle entreehal, sprak ze het uit als afsluiting:'Gandhi said: "First they ignore me. Second, they laugh at me. The third, they fight me. The fourth, I win."'
Abramovic heeft sinds haar tentoonstellingThe Artist is Presentin het MoMA in New York in 2010 een internationale sterrenstatus. Het internet smulde van de filmpjes van mensen die tegenover de aanwezige kunstenaar plaatsnamen zonder te praten, haar in de ogen keken en na een tijdje begonnen te huilen. Toen na Lou Reed en Björk ook Lady Gaga op de stoel ging zitten, was de jongere generatie in de ban van Abramovic. Een generatie die performances opeens niet meer zag als een overblijfsel uit de jaren zeventig, maar als een manier om 'in het nu' te zijn. Abramovic was al eerder, in 2007, begonnen met het opzetten van een instituut waar ze haar meditatie- en concentratietechnieken kon overdragen. Ondanks crowdfunding, aangezwengeld door Lady Gaga en Jay-Z, bleek de uitvoering van het ontwerp dat ze Rem Koolhaas en zijn omaarchitecten had laten maken, te kostbaar. Sindsdien is het instituut net als Abramovic zelf nomadisch.
Tegelijk had ze meerdere grote tentoonstellingen en projecten. Vanaf 2017 was er een reizende overzichtstentoonstelling met de titelThe Cleaner. Niet in Nederland te zien maar wél in Duitsland, in de Bundeskunsthalle in Bonn, waar de huidige Stedelijk-directeur Rein Wolfs toen de scepter zwaaide. Zelf performances uitvoeren doet Abramovic al jaren niet meer. In plaats daarvan laat ze jongere performers na een training volgens de Abramovic-methode haar werk uitvoeren. Zo vulde ze in 2022 zeven avonden Carré met performances van tien jonge kunstenaars - gelijktijdig in alle beschikbare ruimtes van het theater - en gaf ze als opwarmer vanaf het centrale podium een spoedcursus'durational performance art'.Daarna was ze ook te zien met7 Deaths of Maria Callas,waarmee ze sinds 2020 door Europa tourde.
Nu is er dus eindelijkde grote overzichtstentoonstelling in Amsterdam, met alleen haar naam als titel. Anders danThe Cleaner,die chronologisch van opzet was, is deze tentoonstelling thematisch ingedeeld. Ook ontbreken nu de schilderijen en vroege driedimensionale werken die Abramovic ooit maakte.
Het eerste en misschien wel belangrijkste thema is publieksdeelname. Op een lange tafel liggen alle 72 attributen die de kunstenaar ook op tafel legde bij haar uitvoeringen van de performanceRhythm 0.Een zaag, een vork, een roos, een krant, een vel papier en een pen, honing, lippenstift, een pistool en een kogel. Eromheen projecties van foto's van het publiek bij de uitvoering in 1974 in Napels. Het was het publiek dat bepaalde wat er gebeurde. In eerste instantie was dat vrij weinig, maar, zo schreef Abramovic in 2016, 'op de late avond ontstond er een zeker soort seksuele spanning in de zaal. Niet door mij, maar door het publiek.' Ze werd ontkleed, geprikt met spelden, op tafel gezet. Het engst was een 'heel klein mannetje' dat 'alleen maar heel dicht bij me kwam staan terwijl hij zwaar ademde'. Hij pakte het pistool, stopte de kogel erin, en toen hij het wapen in haar nek legde, ontstond er een knokpartij. De man werd weggestuurd, maar het publiek ging verder met handelingen die ver voorbij iedere normale omgangsvorm gingen.
Ook opnames van de performances die Abramovic samen met Ulay maakte zijn te zien op grote schermen die naast en tegen elkaar aan zijn geplaatst. Een man en een vrouw die elkaar om de beurten met vlakke hand slaan, rennend tegen elkaar opbotsen of tegen elkaar schreeuwen totdat ze geen stem meer hebben. Zo direct is de mensheid zelden een spiegel voorgehouden.
Speciaal voor deze tentoonstelling heeft de kunstenaar ook de opnames van werkRole Exchangeuitgewerkt, de performance die ze in 1976 uitvoerde in Amsterdam, voor de Appel. Ze wilde vier uur lang haar rol als kunstenaar in een galerie wisselen met een Amsterdamse sekswerker. Die moest dan de mensen te woord staan zoals een kunstenaar dat doet in een galerie, en Abramovic nam plaats achter een raam aan de Wallen.
Het vinden van een vrouw die bereid was vier uur lang voor zo weinig geld te werken was het moeilijkste. En Abramovic begreep pas achteraf dat ze haar houding en uitstraling had moeten afstemmen op de mannen die voorbijkwamen. Ze was haar publiek vergeten, en had daardoor geen enkele klant kunnen overhalen om seks met haar te hebben.
De films en voorwerpen maken het werk van Abramovic historisch en museaal. Het zijn ook historische gebeurtenissen. Alleen door het live mee te maken, kon je je misschien net zo laten meeslepen als de mensen in de Napolitaanse galerie. In 1997 begon Abramovic toch met de heropvoering van bestaande performances. Eerst deed ze dat zelf met het werk van anderen, zoals dat van Joseph Beuys en Valie Export. Later kon ze ook haar eigen performances zo naar het museum brengen.
In het Stedelijk zijn in totaalzeven performances te zien. Een daarvan,The House with the Ocean View, duurt twaalf dagen en begint op 8 juni. Sommige performances werken goed in het museum. Aan het eind van de lange kelderzaal zag ik bijvoorbeeld een beeld van een naakte vrouw, met armen en benen gespreid, hoog aan de muur. Dat bleek, eenmaal dichterbij gekomen,Luminosityte zijn. Een naakte performer zit op een fietszadel dat op een paar meter hoog tegen de muur is bevestigd. Ze kijkt in het licht, haar ogen strak op een punt in de verte. Ze houdt het een half uur vol, en dat halve uur is onvoorstelbaar lang. Het voelt alsof je haar helpt volhouden door te kijken naar haar zichtbare fysieke krachtsinspanning.
InImponderabilia, de beroemde performance waarbij Ulay en Abramovic oorspronkelijk de toegang tot een galerie in Italië blokkeerden met hun eigen naakte lichamen, gebeurt iets heel anders. In de tentoonstelling in Bonn in 2017 werd de performance ook uitgevoerd. Misschien dat er toen een suppoost in een hoek stond, ik kan het me niet herinneren. Ik was vooral bang voor die uiterst krappe doorgang en die twee naakte mensen, die als één front de doorgang beheersten. Terwijl ik op hen afliep gingen in mijn hoofd allerlei alarmbellen af. Waarom zou ik me tegen deze vreemde naakte lichamen aandrukken, waar moest ik kijken, waar moest ik mijn voeten zetten? Ik koos ervoor mijn rug naar de man te keren.
In het Stedelijk staan er rondom de naaktereperformerscontinu minstens twee bewakers. Nadat een van dereperformersvan de uitvoering in 2010 onlangs het MoMA aanklaagde, omdat hij meerdere keren was aangerand, zijn de maatregelen om de performers te beschermen aangescherpt. Abramovic suggereert dat het een knieval voor 'politieke correctheid' is. Het alternatief, de performance niet meer uitvoeren, is voor haar ook geen optie.
Net wanneer ik voldoende moed heb verzameld om me hier ook tussen hen door te wringen, word ik aangesproken door een van de bodyguards. Of ik mijn telefoon in mijn zak wil doen. Ik heb geen zakken, zeg ik verbaasd. Dan moet ik de telefoon op een andere manier afdekken. Ik snap het niet. Ik voel me alsof ik onterecht ben beschuldigd van winkeldiefstal. Er is vooraf al gezegd dat je geen foto's mag maken van de performers. Wat zou ik met vage beelden moeten doen van een naakt mens? Zelfs bezoekers die lang kijken worden scherp in de gaten gehouden. Het 'gevaar in de zaal', dat Abramovic in de jaren zeventig lichamelijk tegemoet trad tegenover onvoorbereide bezoekers, de kwetsbaarheid die mij ook in Bonn nog wist te raken, is nu weg. Dankzij de schijnbare veiligstelling van de performers is het gevaar op het bord van het publiek beland.
Rhythm 0zou ze nooit laten opvoeren doorreperformersomdat ze hun veiligheid daarmee op het spel zou zetten. Misschien is het tijd om ookImponderabiliavoorgoed als museumstuk te bestempelen.
Marina Abramovicis tot 14 juli te zien in het Stedelijk Museum Amsterdam
Fabian Landewee | Live reperformance Imponderabilia, 1977/2024, Ulay/ Marina Abramovic, Stedelijk Museum Amsterdam, 2024