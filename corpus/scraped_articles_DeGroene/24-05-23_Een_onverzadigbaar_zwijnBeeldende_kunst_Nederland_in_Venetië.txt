Een onverzadigbaar zwijn Beeldende kunst Nederland in Venetië

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
23 mei 2024
In het Nederlandse Rietveldpaviljoen op de Biënnale van Venetië ontstaat een wisselwerking tussen de westerse kunstwereld en een voormalige plantage in Congo, tussen dewhite cubeen het heilige woud.
In de koloniale wereldtentoonstellingvan 1883 in Amsterdam stelde Nederland mensen tentoon. 38 mensen uit Indonesië verbleven onder erbarmelijke omstandigheden in een voor de gelegenheid nagebouwde kampong, ze beoefenden er hun ambachten. Ook speelden ze er op traditionele instrumenten het Nederlandse volkslied,Wien Neêrlands bloed. Er stond een standbeeld van Pieter Janszoon Coen voor het gebouw. Ook waren er 28 mensen uit Suriname te zien. Ze stonden in een centrale hal op het Museumplein bij een hut, achter een hek.
Vanuit het Nederlandse paviljoen op de Biënnale van Venetië kun je ook kijken naar levende mensen die ongewild een koloniale band hebben met Nederland. Ze dansen, zingen en zwaaien naar de kunstmensen in het paviljoen. Naar ons, naar mij. Het zijn de kunstenaars die ook de beelden maakten die verspreid in de modernistische ruimte staan. De kunstenaars noemen zich de Cercle d'Art des Travailleurs de Plantation Congolaise (catpc). Het ruikt er naar cacao. Curator Hicham Khalidi en kunstenaar Renzo Martens hebben hen uitgenodigd om in het Rietveldpaviljoen te exposeren. Tijdens de opening van de tentoonstelling in april is er een afvaardiging van zeven leden naar Venetië gekomen vanuit Lusanga, Congo. Ze maken muziek bij de opening van het paviljoen, hún muziek.
Gedurende de biënnale is er op een videoscherm, bevestigd in een raam van het Rietveldpaviljoen, zicht op het expositiegebouw in Congo en eventuele aanwezigen daar. Dat kan dankzij een webcam die daar, vijfhonderd kilometer vanaf de hoofdstad Kinshasa, is opgesteld. Andersom werkt het ook: wij zijn zichtbaar op een scherm in Lusanga. Wij, de welvarende kunstliefhebbers, van wie sommigen zich afvragen of het wel goede kunst is die hier wordt getoond. Of deze kunstenaars hun klassieken wel kennen. Of dit, hier, op zijn plaats is. Kort antwoord: nou en of.
Dat die webcams daar staan, is een gevolg van dezelfde kapitalistische koloniale geschiedenis en machtsverhoudingen die de mensen uit Suriname en Indonesië in 1883 naar Amsterdam brachten. De Brit William Lever had vanaf 1879 met Sunlight-huishoudzeep en slimme marketing een succesvolle onderneming opgebouwd - succesvol voor hem en zijn aandeelhouders. Eerst werkten zijn arbeiders in het speciaal daarvoor gebouwde Port Sunlight in Noord-West Engeland. In 1911 kreeg zijn bedrijf een concessie van de Belgische regering om in Congo op grote schaal palmolie te produceren die als basis kon dienen voor de zeepproductie.
De Lever Brothers kapten de Afrikaanse jungle en zorgden voor monocultuur, het dorpje Lusanga werd uitgebouwd tot Leverville en de Belgische regering dwong de bevolking met geweld tot plantage-arbeid. Nadat de Nederlandse Margarine Unie in 1930 was samengegaan met de onderneming van de Lever Brothers ontstond Unilever, de eerste moderne multinational die wereldwijd grondstoffen extraheerde om de klanten in rijke landen Omo, Persil en Blue Band te kunnen leveren. In 1995 sloot Unilever de plantages in Leverville en kreeg Lusanga zijn oude naam terug. Het land was uitgeput, de oorspronkelijke natuur verdwenen en er waren geen voorzieningen zoals elektriciteit of riolering.
Renzo Martens werd bekend en beruchtvanwege zijn filmEpisode 3: Enjoy Povertyuit 2008, waarin hij, knap en ijdel en zelfs in het oerwoud gekleed in kraakwit overhemd en zwarte maatschoenen, Congolezen stimuleert foto's te maken van hun eigen armoede en geweldslachtoffers om die te verkopen aan westerse media. Dat mislukt, de film werd een succes. Samen met de Congolese bioloog en milieuactivist René Ngongo besloot Martens in 2014 de oude Unilever-plantage om te bouwen tot wat ze een post-plantage noemden. Er kwam een atelier, een White Cube-expositieruimte naar ontwerp van Rem Koolhaas, en de deelnemers verenigden zich onder de naam catpc. Ze maken sculpturen van de klei uit de plantage, waarvan ze op basis van 3D-scans kopieën maken met een melange van palmvet, suiker en cacao. De verkoop daarvan in het buitenland stelt ze in staat de plantage verrijken. De grond gebruiken ze om acaciabomen, maniok en fruitbomen te planten zodat ze daarvan kunnen eten; elektriciteit komt van zonnepanelen.
Tijdens een bijeenkomst ter voorbereiding van de Nederlandse inzending van de biënnale, eind maart in Amsterdam, gaven Martens en curator Hicham Khalidi zo snel mogelijk het woord aan Ced'art Tamasala. Tamasala verscheen dankzij een videobelverbinding vanuit Lusanga op de achterwand van de zaal, beschenen door een felle lamp en met een keffiyeh om zijn nek. Martens tolkte. Tamasala vertelde dat het hun niet gaat om de kunst, het doel is'passer le sacré de la terre à l'art',het heilige van de grond overbrengen in de kunst. En daarmee, doordat ze het land weer terugkopen, uiteindelijk terug te kunnen geven aan hetforêt sacré,het heilige woud.
In Martens' filmWhite Cube(terug te kijken op 2doc.nl) is te zien hoe Matthieu Kasiama, een van de andere prominente leden van catpc, naar New York gaat. De beelden van catpc worden daar geëxposeerd in het Sculpture Center. Hij bezoekt de afdeling Congolese kunst in het Metropolitan Museum of Art. Alle beelden staan in vitrines. Die vitrines vindt hij verdacht, alsof er een verborgen kracht was waartegen de nieuwe eigenaren zich proberen te beschermen. Even later, in het depot, raakt hij, ondanks het verbod, even een van de voorwerpen aan. Hij moet wel. Tijdens een vraaggesprek bij de tentoonstelling in New York stelt een van de panelleden Kasiama de vraag of hij vroeger veel kunst heeft gezien. Kasiama vraagt aan de tolk: 'Welke kunst bedoelt ze? Hun kunst?'
De benadering van Martens riep regelmatig vragen op. Of hij niet alsnog, onder het mom van goede bedoelingen, over de rug van de 'arme Afrikanen' roem en eer probeerde te behalen in de bestaande kunstwereld. Was het nodig om zo nadrukkelijk zichzelf als leider op te werpen? Bij het huidige werk hebben Martens en Khalidi er alles aan gedaan om die verdenking tegen te gaan. Bij de aankondigingen en officiële persmomenten geeft Martens het woord steeds eerst aan de leden van catpc, hij schiet niet onverdienstelijk te hulp als Frans-Engelse tolk tegenover de Nederlanders die het Frans niet machtig zijn.
Zoals de tentoonstelling op twee plaatsen plaatsvindt, zo is ook de catalogus verdeeld in twee complementaire delen. De ene helft begint in het Engels, en toont foto's van de reproducties die in Venetië staan. Draai je de catalogus om, zie je de Franstalige versie, met zwart-witfoto's van de beelden van klei die in de White Cube in Lusanga blijven. Na een korte introductie volgen de uitvoerige mails die Ced'art Tamasala namens catpc aan curator Khalidi stuurde ter verduidelijking van hun intenties.
'Exposer dans unwhite cubeen Occident, est un privilège malsain',stelt Tamasala - een ongezond privilege dus. Waarom zouden de nakomelingen van de slaafgemaakten die in de plantages hebben gewerkt nu hun werk exposeren in de musea die gebouwd zijn door dezelfde mensen die van hun werk profiteerden? Musea die zich al jaren gewillig laten sponseren door Unilever en aanverwante internationale ondernemingen, en waar de kunstwereld dus nog steeds van profiteert, zo weet catpc. Bovendien geeft hun reis en aanwezigheid in Venetië hun privileges waar anderen uit hun gemeenschap niets aan hebben. Daarom wil het collectief alleen meewerken als er op z'n minst net zo veel voordeel terugvloeit naar Lusanga. Niet alleen qua geld, ook qua energie.
'Het Nederlandse paviljoen moet het mortuarium worden voor de plantage, van de white cube, en de levensbron voor hetforêtvan hun kinderen.' catpc toont met de tentoonstellingen de werelden zoals het collectief die ziet: 'Aan de ene kant een white cube in een herboren plantage die getransformeerd is totforêt sacréemet daarinart sacrée,aan de andere kant een white cube die verzwolgen is door een woud van betonnen gebouwen, zonder natuur, met kunst die de kracht haalt uit de verbinding met de kunst in de post-plantage.'
Los van de nieuwe beeldenis er nog een element in Lusanga aanwezig waarvan we in Venetië slechts een beeld op de webcam zien: het beeldje van Maximilien Balot (1890-1931). Balot was een Belgische gezant die met geweld plantagearbeiders moest verzamelen. De verkrachting van Congolese vrouwen door twee andere Belgische vertegenwoordigers leidde tot de zogeheten Pende-opstand. Balot probeerde de opstand neer te slaan, maar werd vermoord. Vervolgens schoten de Belgen honderd Congolezen dood. Een zoektocht naar het lichaam van Balot, dat verspreid bleek te zijn over meerdere locaties, leidde tot veel meer doden onder de Pende. In diezelfde tijd werd het beeld van Balot gemaakt, met als doel de kwade geest van Balot te verdrijven.
Tot 1972 bleef het beeldje verborgen, toen kocht een Amerikaan het, die het verkocht aan het Virginia Museum of Fine Arts in de VS. Na meerdere vergeefse verzoeken stemde het museum vanwege de context van de Biënnale van Venetië nu in met een bruikleen voor de duur van de biënnale. In de films die te zien zijn in het paviljoen wordt de terugkeer van Balot uitgebreid gevierd. De leden van catpc voeren rituelen uit, een van hen is verkleed als witte man met grote opzetneus. Terwijl Eelco van der Lingen, directeur van het Mondriaan Fonds, er ter plekke in het Engels een toespraak houdt over de ongelijkheid in de wereld dragen de leden van catpc Balot rond over het terrein.
De buitenmuren van het Rietveldpaviljoen zijn bedropen met gele palmolie. De beelden binnen zijn dus slechts vertegenwoordigers van de echte heilige beelden die in Lusanga staan. Nadat Nederland twee jaar geleden het paviljoen uitleende aan Estland heeft catpc het nu getransformeerd tot dependance. Op de zwart-witfoto's in de catalogus is duidelijk te zien dat die originelen veel meer detail hebben dan die in Venetië. In het Venetiaanse paviljoen staan ze zonder titels op simpele sokkels van onbewerkt hout.
De beelden gaan over de westerse kunstwereld, zo blijkt uit de toelichting. Er is een enorme vogel die alle white cube-musea ter wereld verorbert om zo de energie die ze bevatten te bevrijden. De westerse wereld is er verbeeld als onverzadigbaar zwijn dat permanent koffie en chocola gevoerd krijgt door een jong meisje. En verstopt achter een kamerscherm staatAmour forcé,een beeld waarin catpc-lid Irene Kanga haar eigen ervaring verbindt met de historische verkrachting van 1931. De man houdt zijn armen om de nek van de vrouw die onder hem ligt. Hij heeft een enorme neus.
La célébration internationale du blasphème et du sacrévan CATPC is nog tot 24 november te zien op de Biënnale van Venetië en in White Cube in Lusanga, Congo
Probeerde Renzo Martens niet alsnog over de rug van de 'arme Afrikanen' roem en eer te behalen?