Het ruwe en het tedere

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
7 september 2023
KUNST Henry Moore
Henry Moore (1898-1986) was ooit zo ongeveer de beroemdste levende kunstenaar ter wereld, na Picasso. Die reputatie ontstond al vroeg; al in de allereerste vooroorlogse proefopnamen voor televisie werd hij geportretteerd, en kunstpausen als Herbert Read en Kenneth Clark stelden hem daarna telkens bij het grote publiek voor als hét voorbeeld van de moderne beeldhouwer.
Zijn voormalige huis-atelier in Hertfordshire herbergt nu de Moore Foundation, die duizenden stuks atelierwerk bewaart; vrijwel al het werk in Beelden aan Zee is van die Foundation afkomstig, een paar zeer grote stukken, maar vooral veel kleinere, die veel laten zien over Moore's manier van werken en zijn variatie, door de lange carrière heen, in materiaal, vorm en belangstelling. Er zijn studies bij in brons, hout, lood, steen, glasvezel, klei en gips, er zijn werken uit de vroegste jaren en uit de laatste.
De indruk is dat Moore zijn leven lang verbazend consistent was. In de catalogus schrijft Sebastiano Barassi (van de Foundation) dat Moore in zijn jonge jaren flink experimenteerde, maar dat zijn beeldtaal toch vast verankerd bleef in de 'traditie van de menselijke gestalte, die de beeldhouwkunst sinds de Oudheid had bepaald'. Moore zag abstracte vormgeving als een belangrijk middel maar vond dat 'het psychologische, menselijke aspect' in het werk bewaard moest blijven. Het is dan ook niet moeilijk om in zijn liggende figuren en zijn 'vrouwen-met-kind' de grote traditie te herkennen van Michelangelo en de klassieken, naast exotischer vormen uit de Maya-cultuur, Amerikaanse totempalen of de Cycladen. Dan gebruikte hij ook nog elementen uit de natuur, koeienknoken, schelpen, bonken vuursteen, maar de volledige abstractie hanteert hij eigenlijk nooit.
Dat lijkt mij eigenlijk typisch Brits. Er is wel eens gezegd dat de cultuur in het Verenigd Koninkrijk in de jaren twintig open stond voor de levendige ontwikkelingen elders en ook flinke invloed heeft ondervonden van de exodus van kunstenaars, componisten, filmmakers uit nazi-Duitsland, maar dat het 'modernisme' in Groot-Brittannië toch zelden de grofstoffelijke radicaliteit aannam die bijvoorbeeld in het Bauhaus heerste. Tekenend is Moore's expliciete verlangen om een positie in te nemen tussen 'het ruwe en het tedere', met vormen die au fond toch altijd 'zacht' zijn, klassiek van organisatie, rond en aaibaar, letterlijk niet'edgy'.Het is ook tekenend, lijkt mij, dat hij altijd moeite zei te hebben met het plaatsen van zijn werk in de stedelijke context; volgens Barassi zag hij open landschappen en weilanden met schapen als de ideale omgeving voor zijn werk.
Beelden aan Zee is dat duidelijk niet. De zaal is streng, en het Scheveningse zomerlicht genadeloos, maar het overzicht is heel goed, en wereldberoemde grote stukken alsKing and Queen(1952-53), blijken voortreffelijk te werken, juist in de variatie tussen 'abstractie' (de koppen, de uitgerekte lichamen) en de figuratie: gewone voeten op de aarde, en de nerveus samengevouwen handen van de koningin. Het was het kroningsjaar, toch?
Koen Kleijn
Michael Phipps / The Henry Moore Foundation Archive | Onder: Henry Moore, Reclining Figure, 1985. Brons