Het Russische zwijgen Essay De toekomst van Rusland

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
9 november 2023
Zwijgen over de oorlog en de wandaden van Poetin is een overlevingsstrategie voor veel Russen. Maar waar ligt de grens tussen overleven en lafheid? En wat blijft er na die oorverdovende stilte over van de Russische cultuur?
Stel nu eens dat de samenzweringWalkyrië van 20 juli 1944 lukt. Kolonel Stauffenberg blaast Hitler op. De nieuwe militaire regering beëindigt de oorlog. De geallieerden stellen als vredesvoorwaarde dat het land van nazi-elementen gezuiverd wordt. Die denazificatie wordt uitgevoerd door de partij en de Gestapo. De depoetinisering wordt uitgevoerd door de volgende Poetin.
Heel mijn leven heb ik vaste grond onder mijn voeten gehad. Dat was de Russische cultuur. Nu sta ik boven een gapende leegte. Madame de Staël merkte terloops eens op: 'Le silence russe est tout à fait extraordinaire: ce silence porte uniquement sur ce qui leur inspire un vif intérêt.'Oftewel: de Russische stilte is eigenlijk heel bijzonder, men zwijgt juist over wat ze het meest aan het hart gaat.
In de herfst van 2014 vloog ik naar de boekenbeurs in Krasnojarsk. Een enorm feest voor de literatuur. Het zag er helemaal uit als in Frankfurt. Dat moet ook in de 21ste eeuw - de wereldcultuur voelt zich ook in Siberië thuis. Dat jaar gingen alle vragen en gesprekken rond mijn voordrachten in Europa over de oorlog. Op de boekenbeurs in Rusland werd over van alles en nog wat gepraat, alleen niet over de oorlog. Iedereen was razend geïnteresseerd in de nieuwe reisgids voor het antieke Rome. Ik was, leek het, de enige die vanaf de bühne over de ontstane catastrofe sprak.
Dat zwijgen was vernederend. Voor iedereen, zowel schrijvers als lezers. Het was de laatste druppel. Ik wilde niet meer terugkeren naar die vernedering. Het zwijgen werd oorverdovend naarmate de oorlog voortduurde, en na 24 februari werd het ondraaglijk. De lawine van woorden stopt niet. Presentaties van nieuwe reisgidsen voor het antieke Rome, nieuwe nummers van dikke literaire tijdschriften, die laten zien dat alles geweldig gaat. Cursussen 'Theorie en praktijk van creatief schrijven', workshops voor jonge auteurs over actuele onderwerpen als 'Hoe zet ik een plot op', 'Conflict, helden en stijl'. Dat luide praten over de verkeerde dingen staat gelijk aan uit volle macht zwijgen. Een lawine van zwijgen. Men zwijgt in koor. Het is één grote masterclass voor de Russische cultuur van het zwijgen.
Is het een zwijgen om je hachje te redden? De Russische literatuur heeft niemand uit de Goelag gered, maar heeft mensen wel geholpen in het land van de Goelag te overleven. En ook nu schiet de literatuur te hulp. Een citaat uit het Facebook-account van een bekende auteur, die lezingen geeft op bijeenkomsten met lezers in Rusland: 'Op die bijeenkomsten tref je een dankbaar, welwillend en aandachtig publiek. En nog zoiets: een jaar geleden zou ieder woord of iedere zinspeling, zelfs over wat er om ons heen gebeurt een enthousiaste, dankbare reactie hebben opgeleverd. Bedankt, goed dat je het durft te zeggen! De laatste tijd is het precies andersom: bedankt, dat je je mond erover houdt! Iedereen weet alles al. We begrijpen het. En zijn het zat. Hoe meer we wat ons omringt negeren, hoe beter. Al is het maar voor een korte tijd, laten we alles even vergeten en tot rust komen.' Het zwijgen als een overlevingsstrategie, zwijgen als de lucht die je inademt.
Onze smaakpapillen passen zich aanaan de tijd en historische omstandigheden. Ooit, toen ik jong was, hielpen de Russische klassieken me om niet te verstikken in de sovjetleugens. De boeken op de boekenplank zijn dezelfde, de rijmschema's omarmen me nog steeds, de letters zijn niet aan de haal gegaan, maar de woorden hebben een heel andere betekenis gekregen. Ik probeer mijn favoriete dichters uit de gouden eeuw te lezen, maar ze zijn doorspekt met patriottische kots.
Het is onmogelijk om niet de sporen in ons mee te dragen van de staat waarin we opgegroeid zijn. Iedereen die hier geboren is, van 'Moskou tot de verre uithoeken van ons land', is geboren en opgegroeid binnen de Moskouse oeloes, het khanaat van ons duizendjarig Russische rijk. Zelfs als we dat khanaat haten hebben we het systeem met de paplepel ingegoten gekregen. Als we trouwens spreken over Russisch imperialisme of kolonialisme, dan is dat veel te complimenteus voor dat eindeloze bloederige moeras van ons. Alsof ons khanaat op hetzelfde niveau als het oude Britse imperium staat. We moeten beseffen dat ons land in de 21ste eeuw leeft volgens de wetten van de Gouden Horde: met de khan aan de top van de piramide, en onderaan zijn slaven, die geen recht op spreken of op eigendom hebben. De enige ideologie achter deze staatsinrichting is de macht, en de strijd om de macht. En de onmisbare en enige voorwaarde voor het bestaan van het khanaat is geweld. Dat khanaat hef je niet op per decreet, net zoals je een taal niet kunt opheffen.
In de loop van de eeuwen heeft het leven in een gevangenis tot een gevangenismentaliteit geleid. Met kuddegedrag als gevolg. Dat vond zijn weerslag in de taal die de Russische realiteit moest dienen in de constante, eindeloze oorlog tegen de hele wereld en zichzelf. Als iedereen leeft volgens de wetten van het strafkamp, dan moet de taal ook een instrument zijn voor oorlogvoering. Zoals de sterke persoon de zwakke slaat, zo moet de taal dat met woorden kunnen doen. Vernederen, beledigen, rantsoenen intrekken, kleineren. De taal als instrument om iemands persoonlijkheid neer te sabelen. De taal als manier om iemand zijn waardigheid af te nemen. Geen enkel ander 'imperium' heeft zulke verbale wapens als de Russische schuttingtaal. Die spreektaal, die de kern van het Russische bestaan uitdrukt, wordt al duizend jaar lang door zowel machthebbers als bevolking gesproken. De Russische literaire taal is een buitenlands vernislaagje op deze taal. Dat laagje verscheen in de achttiende eeuw, toen kolonisten uit het Westen een aantal hier wezensvreemde begrippen introduceerden:liberté, egalitéenfraternité.
Het is al lang geleden opgemerkt dat de Russische autoriteiten lijken op koning Midas. Zoals alles wat de antieke koning aanraakte in goud veranderde, zo verandert alles wat onze machthebbers aanraken in stront en bloed. En ze strekken hun tentakels overal naar uit. Ze gebruiken Tolstoj, Rachmaninov en Brodski, ze organiseren herdenkingen van dode klassieke schrijvers en componisten omdat ze weten dat die niets meer terug kunnen zeggen. De glans van de klassieken zal ook op hen afstralen, denken ze, op Poetins regime en op hun 'speciale militaire operatie'.
Ik twijfel er niet aan dat Tolstoj dit leugenachtige boevenregime naar de verdoemenis had gewenst. Hij had geëist dat in het hele land in het literatuurlokaal van iedere school in plaats van zijn portret de woorden 'patriottisme is slavernij!' zouden hangen. Rachmaninov zou liefdadigheidsconcerten geven voor gewonde Oekraïense kinderen. Brodski zou spijt betuigen over zijn schandelijke opmerking over 'het gelul van Taras', en met het houden van lezingen zou hij geld bijeenbrengen voor het Oekraïense leger. Maar ik ben bang dat Dostojevski met zijn orthodoxe panhumanisme nu presentator van het ultranationalistische tv-kanaal Tsargrad zou zijn.
Na 24 februari kwam hetalleen tot individuele protesten. Waar zijn nu al die wanhopige, geweldige mensen, die de eer van hun volk en land hebben verdedigd? Ze zitten in de gevangenis of zijn gevlucht. Het volk zwijgt. Zwijgen is vele generaties lang de strategie geweest om te overleven. Westerse experts op het gebied van Rusland noemden angst als verklaring.
Vervolgens werd er een mobilisatie uitgeroepen en vol onbegrip zag de wereld hoe honderdduizenden Russen gehoorzaam de oorlog in gingen om Oekraïners te doden of zelf gedood te worden. Dat heeft niets meer met een overlevingsstrategie te maken. Dat gaat dieper, en is nog verschrikkelijker. Zoals het lied gaat: 'Willen de Russen oorlog?' Vraag het aan de mobiki, de gemobiliseerden die in opstand komen omdat er niet genoeg raketten zijn om 'die kut-Oekraïners kapot te schieten'.
De Russische bevolking is besmet met een sterk clanbesef. Die kinderziekte van de mensheid kan genezen worden met een Verlichting. In de moderne beschaving staat niet meer de clan maar het individu aan de basis van de maatschappij. Ik ben zelf verantwoordelijk voor de belangrijkste beslissing in het leven: te bepalen wat goed en wat kwaad is. En als het mijn land, mijn volk is dat kwaad bedrijft, dan ben ik dus tegen mijn land en mijn volk.
In het clanbesef ontbreekt persoonlijke verantwoordelijkheid voor de keuze tussen goed en kwaad. Het vaderland roept u! Russische regimes hebben altijd geprobeerd het idee te versterken dat onze stam door vijanden omringd wordt, om het even of het nu is onder de leuze 'autocratie, orthodoxie en nationaliteit', 'Leve de Communistische Partij', of 'De Krim is van ons'.
Het politieke leven in Rusland kent slechts twee jaargetijden: orde en oproer. De volkswijsheid door de eeuwen heen luidt: als er orde is, is het een echte tsaar, als er oproer is niet. Een winnaar wordt niet verkozen. Alleen brute kracht levert in Rusland legitimiteit op. Boris de alcoholist heeft de Tsjetsjeense oorlog verloren. Wie wint is tsaar in het Kremlin. Annexeer je de Krim, dan is het: zonder Poetin geen Rusland. Versla je de Kyivse nazi's niet, dan ben je een kabouter in een bunker aan een kilometerlange tafel.
Rusland heeft een grondgebied waarop de historische tijd is stilgezet. Het land kan met geen mogelijkheid uit het verleden naar het heden stappen. De overgang op een nieuwe kalender heeft niet geholpen. Het onvermogen Kyiv in te nemen, het uitblijven van de overwinning tegen Oekraïne is een niet mis te verstaan teken: hij is geen echte tsaar.
Het land hield de adem in toen Prigozjins tanks Moskou naderden: vierhonderd, driehonderd, tweehonderd kilometer... De Wagner-huurlingen werden in het 'bevrijde' Rostov begroet met bloemen en ijsjes. Alle omstandigheden wezen erop dat Prigozjin zich tot nieuwe tsaar had kunnen uitroepen. Niemand had zelfs maar geprobeerd zijn troepen te weerstaan. En hij was vlees van ons vlees, hij verspreidde de geur van strafkampen en gevangenissen. Wij Russen kennen die maar al te goed. Hij sprak de taal van de oeloes als geen ander. En vooral: hij was de enige van Poetins generaals met een, zij het kleine, overwinning in de zak. Rusland is klaar voor een nieuwe tsaar, maar de tsaar is nog niet klaar voor Rusland. Helaas komt er niemand in een Abrams naar Moskou.
Duitsland had historisch gezien gelukdat kolonel Stauﬀenberg Hitler niet heeft opgeblazen. Nu werd het land niet gedenaziﬁceerd door de Gestapo, maar door de geallieerden die het land bezetten.
Het militaire gezag van de Navo zal nu niet overal in Russische steden plakkaten ophangen met vermoorde Oekraïense kinderen: 'Dit is uw schuld, de schuld van uw stad.' Zo deden de Amerikanen het in het Duitsland van na de oorlog. Neurenberg staat niet op de Russische kaart. Geen nationaal berouw in Rusland. Niemand van de Russen na Poetin zal op de knieën gaan in Boetsja, Marioepol, Praag, Boedapest, Vilnius of Tbilisi. Dat doet een tsaar niet. Er zal dus ook geen Marshallplan komen. Wel een handdruk met de eerste machthebber in het Kremlin die het Westen belooft dat hij het roestige kernarsenaal onder controle heeft.
Nadat Navalny een verkiezingstoespraak had gehouden kwam er iemand op hem af die zei: 'Meneer Navalny, ik vond het mooi wat u zei en u bevalt mij ook wel. Word eerst maar eens president, dan ga ik op u stemmen.' Om in Rusland de democratie in te voeren moet je eerst tsaar worden. Maar tsaar worden betekent tsaar worden. Een acteur speelt een rol, maar kan die rol niet veranderen.
Op cultureel gebied is de Russische Federatie voorlopig veranderd in een radioactief besmette zone. Rectors van universiteiten, directeuren van musea en bibliotheken, toneel- en ﬁlmregisseurs die openlijk de oorlog hebben gesteund, hebben zichzelf daarmee tot oorlogsmisdadigers gemaakt. Maar ze hoeven zich niet ongerust te maken. Een grote schoonmaak zal er niet komen, en in een straf na het Laatste Oordeel geloven ze niet. Ik snap wel dat ze door de oorlog te steunen hun musea, bibliotheken en theaters hebben gered. 'Wat kan het jou schelen, kus gewoon de hand van de bruut.' Maar een regisseur kan niet meer in het theater zijn roeping nastreven als hij zichzelf verraden heeft om dat theater te redden. Met verraad red je jezelf noch het theater.
Cultuur is een verschijningsvorm van de menselijke waardigheid. Vuil en zweet kun je van je af wassen, maar ook dat zwijgen? Waar ligt de grens tussen zwijgen om je hachje te redden en laaghartigheid? De halveringstijd van strontium bedraagt 28 jaar, van cesium dertig jaar. Wat is de halveringstijd voor laaghartig gedrag?
Poetin voert met zowel Oekraïneals Rusland een oorlog. De cultuur wordt vernietigd. Het land wordt vernietigd. Het volk zwijgt en legt zoals gewoonlijk zuchtend het hoofd op het hakblok. De tsaar zal het wel beter weten. Dat zwijgen kan alleen met het woord gepareerd worden. Het vrije woord zelf is al een daad van verzet. In Rusland kun je patriottische liederen zingen, of zwijgen. Of emigreren. Emigratie is ook een daad van verzet.
Maar zelfs het vrije Russische woord, dat tegen het khanaat in gaat, is er mede door gevormd. Eerst is het nodig alle lucht uit je longen te blazen die doortrokken is van de dampen van de voorgaande generaties slaven. Je moet je bevrijden van het khanaat in jezelf. Woorden kunnen ook haarscherp onderscheid maken tussen 'wij' en 'zij'. 'In de Oekraïne', 'de grootse Russische literatuur', 'ons Oostzeegebied'. Je moet het imperium met alle bijbehorende woorden als slijm uit je keel schrapen.
Kan de Russische cultuur bestaan buiten haar territorium? Dat wij gebruik kunnen maken van nieuwe technieken maakt onze emigratie heel anders dan die uit het verre verleden. Ik denk altijd: hoe afgesneden van de emigratiecentra Berlijn en Parijs moet zich destijds een literaire kring in Harbin hebben gevoeld. Tegenwoordig reis je per trein naar Afrika, en als er wiﬁ is, zit je midden in de Russische cultuur. Misschien biedt dat mogelijkheden voor het 'prachtige Rusland van de toekomst', waar Tsjechov en Rachmaninov wel, maar Poetin en Prigozjin niet in thuis horen. Dat land is voorlopig alleen in de virtuele wereld te vinden. Misschien dat het oﬄine principieel niet kan bestaan.
Mijn Rusland is een land dat zich onafhankelijk van de stampende laarzen van de machthebbers heeft verklaard. Maar hoe lang houdt de taal het in de emigratie uit? We hebben de ervaring van de exodus na de revolutie. De kinderen spraken nog Russisch, de kleinkinderen niet. Ik heb ook mijn eigen ervaring. Met ons spreken onze kinderen nog Russisch. Maar gaan de kleinkinderen dat ook doen? Er zijn niet genoeg Russen voor een derde generatie. De Russische emigratie heeft niet de basis die de joden al duizenden jaren lang hun identiteit laat bewaren. Zij hebben hun taal en god. De Russen hebben alleen de taal. Gaan slavisten dan net als latinisten de literatuur van een dode taal bestuderen?
De bevolking van ons historische vaderland zal altijd een moedertaal produceren, zoals het toverpotje uit het sprookje zoete pap blijft aanmaken. Niemand zal roepen: 'Potje, stop!' De aanvoer van nieuw taalbloed uit Rusland zal niet stoppen. De sovjetpap resulteerde in Brodski, Sasja Sokolov, Volodja Sjarov. Zoals de rivier een bedding vindt, zo zal de taal altijd zijn dichter vinden.
Wat moeten we met de Russische cultuur? Alleen een tekst kan de Russische literatuur in ere herstellen. Een verlossende tekst. Die niet door een emigrant geschreven zal moeten worden, maar door iemand die in de loopgraven in Oekraïne heeft gezeten en zichzelf de vraag 'wie ben ik?' heeft gesteld. 'Wat doe ik hier? Waarom voeren we deze oorlog? Waarom zijn wij Russen fascisten?'
Wordt die tekst ooit geschreven? Joost mag het weten.
Michail Sjisjkin werd in 1961 in Moskou geboren en woont sinds 1995 in Zürich. Vorig jaar verscheen zijn romanOnvoltooide liefdesbrievenbij uitgeverij Querido. Dit essay verscheen eerder in het Engels op Raam op Rusland. Uit het Russisch vertaald door Seijo Epema
Ik probeer mijn favoriete dichters uit de gouden eeuw te lezen, maar ze zijn doorspekt met patriottische kots