Of die staker een saffie wil... Profiel De arbeider

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
19 oktober 2023
Man, volks accent, zwoegend in de fabriek met 'grote poten uit de mouwen van zo'n vuile overall'. Clichés genoeg, maar hoe ziet in het Nederland van 2023 de échte arbeider eruit?
'Wij tegen zij.'Toen de 29-jarige Rienke Schutte in de jaren tachtig bij Koninklijke Hoogovens in IJmuiden ging werken, was dat gevoel nog springlevend op de werkvloer. 'Je had de bazen, en je had het personeel. Ik herinner me een van de eerste actiebijeenkomsten in de kantine die ik meemaakte. Een vakbondsman sprong zomaar op de tafel en begon even de arbeidswaardeleer van Karl Marx uit te leggen. Iedereen vond het prima. We voerden ook nooit actie enkel en alleen voor een paar dubbeltjes extra. "Als je gaat staken", zo legde een oudere man het uit aan een jonge collega, "dan staak je om alles."'
Een kleine tien jaar eerder was bij Schutte het vuur gaan branden. Op reis, in Portugal, waar kort daarvoor de Anjerrevolutie had afgerekend met de dictatuur. 'Iedereen had een mening over alles. Niemand trok zich meer wat aan van de traditionele autoriteiten. Dat was een fantastische ervaring.' Terug in Nederland werd ze actief voor de Internationale Kommunistenbond. Vanaf 1980 gingen de (veelal academisch geschoolde) leden van deze kleine trotskistische organisatie werken bij grote ondernemingen. In het kader van de 'proletarische oriëntatie' traden ze in dienst van Unilever, de Nederlandse Spoorwegen - en Hoogovens dus. Niet om, zoals tegenwoordig de milieubeweging doet, het onmiddellijke einde van de vervuilendste onderdelen van de fabriek te eisen. Het doel was aansluiting vinden bij de arbeidersklasse.
Dat was een minder dramatisch offer dan het nu misschien lijkt voor jongeren met een comfortabel studentenleven, legt Schutte uit. 'Ik had politicologie gestudeerd. Daar vond je gezien de torenhoge werkloosheid sowieso geen baan mee. Natuurlijk kon ik in een Amsterdams kraakpand wonen en een bijstandsuitkering ontvangen. Anders dan nu viel daar in die tijd goed van rond te komen. Maar de sociale bewegingen van de jaren zeventig - voor vrede, feminisme, milieu - liepen op hun laatste benen. En dit leek politiek gezien zinnig. Het is toch een verschil of je op je middelbare school een staking organiseert of een sleutelsector van de Nederlandse economie platlegt.'
Ze lacht bij de gedachte aan haar eerste dag op het kolossale fabrieksterrein aan zee, bijna vijftienhonderd voetbalvelden groot. Ze ging in ploegendienst werken in de vertinnerij. In die fabriek wordt een laagje tin aangebracht op dun staal. Het resultaat wordt gebruikt voor blikken en batterijen. Schutte: 'Ik kwam binnen en dacht: nu moet ik aan het werk. Nee joh, zei de collega die me ontving. Nu gaan we eerst eens even lekker koffie drinken. Dat was tekenend voor de relaxte sfeer die er toen nog hing.'
En de arbeiders, heeft ze die gevonden? 'Wij hielden er ook toen al een heel brede definitie op na', zegt ze. 'De arbeidersklasse omvat iedereen die niet zelf in staat is kapitaal te vermeerderen. Alle mensen dus die in loondienst zijn. Of dat nou iemand is die aan de lopende band staat of een ingenieur. En bij Hoogovens had je ze allemaal.' Mede door die gemêleerdheid konden zij en haar collega-kaderleden van de vakbond bij de voorloper van Tata Steel de nodige successen boeken. 'Toen de schoonmaak uitbesteed dreigde te worden, trokken die vrouwen direct aan de bel. Ze deden hun verhaal op vakbondsvergaderingen met veel witte mannen die elders in het bedrijf werkten. Dan krijg je een wisselwerking. De mannen kregen respect voor die vrouwen. Dat is absoluut een voordeel van zo'n groot concern waar iedereen dicht op elkaar zit.'
Het klassieke beeldvan de arbeider is dat van een ruwe kerel in blauwe overall die in de fabriek zwoegt. Sommige van zijn grootste fans hadden zelfs vastomlijnde ideeën over hoe zijn vrouw - pardon: 'wijf' - erbij diende te lopen. Zoals de maoïstische pijpfitter Daan Monjé, een halve eeuw geleden een van de grondleggers van de SP. Zij 'maakt zich op en draagt hoge hakken', citeerde een kameraad hem later tegenover deNRC,'gaat trouwen en krijgt kinderen'.
Al die achterhaalde clichés zijn, zoals zoveel in het leven, al lang en breed samengevat door Van Kooten en De Bie. In een oude sketch horen we hoe een met ontslag bedreigde werknemer van de 'Eurotex tandenborstelfabriek in Zwolle' geïnterviewd wordt. De journalist, aan de andere kant van het hek, laat zijn linkse fantasieën de vrije loop. Met zijn meest volkse stem informeert hij of de man een 'saffie' wil. Wat zijn 'wijf en de koters' vinden van de staking. Of het 'vreten wel door je strot te krijgen is'. De arbeider, uiteraard in keurig Nederlands, relativeert alles. Dank u meneer, ik rook niet. De bond heeft netjes voor broodjes gezorgd. En nee, niks geen 'grote poten uit de mouwen van zo'n vuile overall met van die vlekken'. 'Spuug je weleens', probeert de journalist het nog één keer, 'een fluim uit je bek op de grond, van hartstikke kwaadheid op de hele pestboel?' Nou nee, eigenlijk nooit. 'De sfeer hier is bijzonder ontspannen.'
De stereotypen zijn desondanks hardnekkig. Kijk naar de stoere bouwhelmen waarmee politici als Mark Rutte zich graag tonen in verkiezingstijd. De campagneposter waarmee Donald Trump in 2016 opzichtig met het gewone volk flirtte, vat het misverstand perfect samen. We zien een mijnwerker met een vuil gezicht. Tekst: 'Een werkend Amerika is een winnend Amerika'. Alleen: de man op de afbeelding bleek helemaal geen arbeider te zijn. Het was Jan. Een Nederlands fotomodel.
De ware 21ste-eeuwse arbeider is dan ook veel moeilijker aan te wijzen. Laat staan in één iconisch beeld te vatten. Weinig mensen zullen ceo's als Nancy McKinstry van uitgever Wolters Kluwer, met een jaarinkomen van 15,8 miljoen euro, als arbeider beschouwen. Hetzelfde geldt voor Heineken-bestuursvoorzitter Dolf van den Brink (6,6 miljoen euro). Toch staan zij op de loonlijst van een multinational. Ze geven leiding aan tienduizenden mensen, maar uiteindelijk zijn het hun aandeelhouders die de productiemiddelen bezitten.
Volgens dezelfde definitie zou de Deliveroomaaltijdbezorger die zij inschakelen om hun eten langs te brengen wél een loepzuivere kapitalist zijn. Die beschikt immers over een eigen fiets, e-bike of scooter. Net als de zzp-schoonmaker die 's avonds als het donker is hun verlaten kantoor poetst. Mits diegene zelf de stofzuiger, doekjes en allesreiniger meeneemt. En wat te denken van de voormalige textielwerker die na haar of zijn ontslag in de bijstand is beland? Behoort die wel of niet meer tot de arbeidersklasse?
Wil de échte arbeider opstaan? De verwarring komt, ten eerste, voort uit de vele verschillende definities die de ronde doen. 'De middenklasse doucht voor het werk, de arbeidersklasse erna', schreef een lezer in reactie op de vraag vanThe Guardianwat de term nou precies inhoudt. Zo simpel is het helaas niet. Gaat het om de sector waar mensen werken? Het al dan niet bezitten van de productiemiddelen, zoals bij Marx? Geeft de hoogte van hun inkomen de doorslag? Of toch eerder het opleidingsniveau?
Ten tweede is de categorie werkenden die wij, met dank aan alle cliché-beelden, direct als 'arbeider' denken te herkennen de afgelopen decennia gedecimeerd. In 1960 leefde nog bijna één op de drie industriearbeiders in Europa. In datzelfde jaar was het meest voorkomende beroep onder Nederlandse mannen 'staalarbeider'. Sindsdien zijn de fabrieksbanen massaal geautomatiseerd of naar lageloonlanden verhuisd. De textielindustrie verdween uit Nederland, de scheepswerven gingen failliet, een industrieel conglomeraat als Philips viel uiteen. Bij Tata Steel in IJmuiden werken nog ruim negenduizend mensen. Dat waren er eind jaren tachtig drie keer zoveel.
Hieruit kun je de conclusie trekken dat de Nederlandse arbeider uitsterft. 'Sommige mensen willen maar niet begrijpen dat Nederland geen arbeidersklasse van betekenis meer heeft', schreef hoofdeconoom Peter Hein van Mulligen van het Centraal Bureau voor de Statistiek (CBS) begin dit jaar op X. Dat klinkt aannemelijk. Wie noemt zich tegenwoordig nou arbeider? Toch nog een hele hoop Nederlanders, blijkt uit het Nationaal Kiezersonderzoek. Daarin zegt 25 procent van de kiesgerechtigden zich als lid van de arbeidersklasse te beschouwen. Dat was eerder 45 procent, maar toch: een kwart is niet niks.
Ook andere cijfers tonen dat Nederland een klassenmaatschappij is, met een duidelijke boven-én een onderkant. Hoe noem je anders een land waar meer dan achthonderdduizend burgers in armoede leven, waaronder tweehonderdduizend kinderen? Waar de rijkste tien procent twee tot vier keer zoveel CO2 uitstoot als de onderste helft van de bevolking? Waarin de gefortuneerde één procent zelfs op een kwart van alle vermogen zit, terwijl zij relatief minder belasting betaalt dan de middeninkomens? Die elite leeft ook vele jaren langer dan het plebs. De kloof in de gezonde levensverwachting is nog groter. 'Bovenaan welvaartsladder bijna 25 jaar langer in goede gezondheid', kopte Van Mulligens eigen CBS eind december.
Eerder dit jaardeed het Sociaal en Cultureel Planbureau (SCP) een dappere poging om Nederland te begrijpen door de bril van klasse. In het rapportEigentijdse ongelijkheidbekijken de onafhankelijke adviseurs van de regering en het parlement niet alleen hoe het economische kapitaal verdeeld is. Het gaat ook over sociaal, cultureel en zelfs 'persoonskapitaal'. 'Daarmee doelen wij op de voor- en nadelen die mensen ontlenen aan hun eigen gesteldheid', legt SCP-onderzoeker Cok Vrooman uit. 'Fysieke of mentale gezondheid, bijvoorbeeld. Of aantrekkelijkheid.'
Van oudsher gaan wetenschappers ervan uit dat sociaal-economische verschillen daarvoor bepalend zijn. Maar het omgekeerde verband bestaat ook, zegt Vrooman. 'Iemand krijgt een auto-ongeluk, houdt er een aandoening aan over en heeft daar het hele leven last van. Denk aan minder kans op werk. Of een lager inkomen.'
Op deze wijze komt het SCP uit bij een 'postindustriële klassenstructuur' die bestaat uit zeven groepen. Drie daarvan beslaan in elk geval deels het milieu dat vroeger werd aangeduid als arbeidersklasse. Er zijn de 'laagopgeleide gepensioneerden' (18 procent van de bevolking, in het rapport ook 'lagere middenklasse' genoemd). De 'onzekere werkenden' zijn veelal aangewezen op tijdelijke contracten, schijnzelfstandigheid en uitzendbureaus (10 procent). Ten slotte is er het 'precariaat' (6,3 procent). Daarbij hanteert het SCP een andere definitie dan veel sociologen, bij wie het precariaat juist de onzekere werkenden zijn.
Al deze mensen zijn minder gelukkig, ongezonder en plaatsen zichzelf lager op de maatschappelijke ladder. Vrouwen en Nederlanders met een migratieachtergrond zijn oververtegenwoordigd onder de onzekere werkenden en het precariaat. En misschien wel het belangrijkste, waarschuwen de SCP-onderzoekers: deze klassenstructuur is het afgelopen decennium grotendeels onveranderd gebleven.
Het is overigens geen toeval dat de term 'arbeider' amper valt in het rapport, vertelt Vrooman. 'Het precariaat is grotendeels niet actief op de arbeidsmarkt. Hetzelfde geldt vanzelfsprekend voor de laagopgeleide gepensioneerden. Sowieso zijn de arbeidsrelaties aan de onderkant van de arbeidsmarkt veranderd. Het klassieke beeld van de arbeider is iemand die met zijn handen werkt, aangestuurd door een baas. Dat geldt allemaal niet voor, om maar iemand te noemen, een Uber-chauffeur.'
Dit laatste kan socioloog Mark van Ostaijen, verbonden aan de Erasmus Universiteit Rotterdam, alleen maar beamen. 'Het begrip "arbeider" gaat voorbij aan het feit dat veel mensen helemaal geen, of alleen onbetaald, werk hebben.' Hij is ook blij dat het SCP zich in deze discussie mengt. 'Het is broodnodig dat we het in Nederland weer over klasse gaan hebben. Ons egalitaire zelfbeeld, waarbij een dubbeltje altijd een kwartje kan worden, zit ons in de weg. Want sociale stagnatie is in ons land een feit.'
Toch heeft hij ook kritiek op de SCP-indeling. Het planbureau concentreert zich doelbewust op de hulpbronnen waarover groepen Nederlanders in verschillende mate beschikken. In de ogen van Van Ostaijen resulteert die wetenschappelijke aanpak in een 'potpourri', zoals hij het eerder inde Volkskrantnoemde. De manier waarop we over dit soort zaken spreken, vindt hij, is cruciaal voor hoe er vervolgens wordt gehandeld.
'Neem sociale mobiliteit. Daar hebben we het in Nederland graag over. Maar het is typisch zo'n frictievrij begrip dat volledig voorbijgaat aan machtsverhoudingen. Iets van dat ongemak heb ik ook bij termen als "laagopgeleide gepensioneerden" of "jongere kansrijken" die het SCP gebruikt. We weten van Brits onderzoek dat er zowel aan de boven-als aan de onderkant van de maatschappij een granieten laag zit. Het krachtige aan praten in termen van "heersende" of "overheerste" klasse is dat het geen machtsvrije begrippen zijn. Het kan juist zijn dat mensen zich hiermee identificeren en het ook herkennen bij hun naasten. Pas dan stelt het ze in staat om politiek iets te veranderen of gemobiliseerd te worden.'
Deze discussie speelt ookinternationaal. Zoals in een te klein zaaltje in een buitenwijk van Parijs, waar op een vrijdag eind 2003 een overdonderend lawaai klinkt. Het is het gebons op de gesloten metalen deuren. Buiten staan honderden mensen. Misschien wel duizend. Er zijn Duitsers met zwarte capuchontruien, Italianen en tal van andere nationaliteiten. Ze zijn boos omdat ze niet meer naar binnen kunnen.
Dit is het Europees Sociaal Forum. In de periode na de succesvolle blokkade van de top van de Wereldhandelsorganisatie in Seattle behoort dat tot de terugkerende bijeenkomsten van de beweging die strijdt voor een 'andere' globalisering. Op het programma staat een debat met de titel 'Multitude of arbeidersklasse'. Dat klinkt weinig wervend, ware het niet dat een van de sprekers Antonio Negri is. De radicale politiek filosoof is in het verleden beschuldigd van betrokkenheid bij de Rode Brigades. De afgelopen jaren heeft hij doorgebracht in gevangenissen, als balling in Frankrijk en in huisarrest in Italië. Nu is hij op vrije voeten. Met een reeks populaire boeken vestigt hij zijn faam bij een nieuwe generatie activisten. Het samen met Michael Hardt geschrevenEmpirelevert het duo zelfs de kwalificatie 'Marx en Engels van het internettijdperk' op.
Al gauw besluit de organisatie het evenement voort te zetten in de buitenlucht. Daar hoort het inmiddels nog massaler toegestroomde publiek Negri, in een verbale bokswedstrijd met de huisideoloog van de Britse Socialist Workers Party, betogen dat diens geliefde arbeidersklasse tot het verleden behoort. Het nieuwe revolutionaire subject luistert naar de naam 'multitude'. Deze menigte heeft talloze gezichten. De landloze boer in Brazilië behoort ertoe. Net als de Filipijnse die zonder papieren voor een welgestelde familie in Amsterdam-Zuid werkt. Maar ook callcentermedewerkers uit India, westerse verpleegkundigen en IT-specialisten zijn van de partij. Slechts één ding heeft deze 'pluriformiteit van singulariteiten' volgens Negri gemeen: ondanks hun onderlinge tegenstellingen zouden ze allemaal worden uitgebuit binnen het kapitalistische systeem.
Sindsdien is er weinig meer vernomen van de multitude. De meeste wetenschappers hadden er nooit iets mee. Te weinig empirie, te veel politiek wensdenken. Ondertussen gingen linkse activisten andere begrippen gebruiken. Wat blijft, zijn twee wensen die op gespannen voet staan met elkaar. Enerzijds is er behoefte aan een heldere term voor al die mensen die aan de onderkant van de maatschappij leven. Misschien zelfs een vlag om hen te mobiliseren. Anderzijds moet zo'n etiket wel recht doen aan de enorme verschillen. Het heeft geleid tot een aanhoudende stroom neologismen, van 'precariaat' tot de '99 procent' van Occupy. Veel helderder wordt het er niet op. Laat staan dat de klassenmaatschappij wankelt.
Kan het 'a-woord', ondanks alle clichés en misverstanden, misschien toch die functie vervullen? Aan de muur van de werkkamer van Karin Hofmeester, onderzoeksdirecteur bij het Internationaal Instituut voor Sociale Geschiedenis in Amsterdam, hangt een uitgeprinte A3-poster vol namen en kleuren. Het heeft wat weg van het periodiek systeem dat de scheikundige elementen rangschikt. Of het soort ordening dat biologen van oudsher pogen aan te brengen in de natuur.
'Taxonomie van arbeidsrelaties', luidt de titel boven het schema. Daaronder de vele tientallen manieren waarop bewoners van de aarde in hun onderhoud voorzien. Mensen zijn in loondienst, werken als kleine zelfstandige of slechts voor kost en inwoning. De een heeft een vast contract, kan gaan en staan waar zij wil. De ander dient om die vrijheid te herwinnen eerst een schuld af te lossen.
De uitputtende opsomming is het resultaat van een karrenvracht aan data die verzameld is door een wereldwijde groep onderzoekers, waarvan ook Hofmeester deel uitmaakt. Doel is om uit te vinden wat nou werkelijk de rode draden zijn die door de geschiedenis van ons werk lopen. 'We hebben bijvoorbeeld lang gedacht dat er een duidelijke ontwikkeling is van onvrije naar vrije arbeid', legt ze uit. 'Dat is niet zo. Neem de huishoudelijk werksters in oliestaten als Koeweit of Qatar. Hun paspoort wordt vaak afgenomen door hun baas. Daardoor zijn ze aan die ene familie geketend.'
Nog zo'n onterechte aanname: dat informeel werk 'ouderwets' is en banen op basis van heldere afspraken en contracten de toekomst zijn. De werkelijkheid was en is vele malen rommeliger, vertelt Hofmeester. 'De Indiase economie groeit spectaculair, maar veel arbeiders houden er nog steeds een stukje land op na om te verbouwen. Of ze verkopen zakdoekjes langs de weg. In plaats van dat dat soort schijnzelfstandigheid in onze westerse economieën voorgoed verdwijnt, zien we het juist weer terugkeren. Denk aan de platformeconomie.'
Dat raakt aan wat misschien wel het belangrijkste inzicht is dat dit mondiale onderzoek heeft opgeleverd. De relatief homogene groep die wij van oudsher als de ware arbeiders zien, blijkt altijd al een uitzondering te zijn geweest. Een kort intermezzo. Natuurlijk was er de periode na de Tweede Wereldoorlog. De gouden decennia van het kapitalisme. Bewoners van het rijke Westen die in loondienst waren, hadden het relatief goed voor elkaar. Hun inkomen steeg jaar in jaar uit, er kwam steeds meer vrije tijd. Als je ziek werd, betaalde de werkgever het loon door. Was je oud, dan kreeg je pensioen. 'Eerlijk is eerlijk, ik heb dat nog allemaal', zegt Hofmeester. 'Maar als wetenschappers begrijpen we nu dat dat nooit de standaard was. Geografisch niet, en in historisch opzicht evenmin.'
Met andere woorden: zoekend naar waar de arbeider is gebleven, hebben we gewoon niet goed gekeken. Die roemruchte klasse is helemaal niet verdwenen. We herkenden haar alleen niet, omdat we afgingen op het verkeerde signalement. De arbeidersklasse was altijd al veel bonter, gekleurder, veelzijdiger dan we dachten. Hofmeester wijst erop dat de term uit het Engeland van eind achttiende eeuw stamt. 'Men sprak toen op de drempel van de industriële revolutie van delabouring classes. Meervoud dus.' En ja, wat haar betreft dekt dat woord nog altijd de lading. Zolang we de stereotypen over knoestige bonken met vaste fabrieksbanen maar loslaten. 'Wat deze mensen verbindt, is dat ze allemaal afhankelijk zijn van iemand anders die ze betaalt. En ze delen onzekerheid over de toekomst. Of er genoeg werk zal zijn, geld, een woning. Dat geldt natuurlijk niet voor de ceo's van grote bedrijven als Heineken. Sowieso bestaat een groot deel van hun inkomen, naast loon, uit winst op aandelen.'
Uiteindelijk zou Rienke Schuttedertien jaar lang werken voor Hoogovens. Niet lang nadat het concern in de jaren negentig overging tot gedwongen ontslagen, verzwakte de positie van de vakbond en besloot ze dat het tijd was voor verandering. Ze ging ict studeren. In de tussentijd had ze het personeelsbestand in de fabriek gestaag zien veranderen. Hoewel: van een arbeideristische eenheidsworst was volgens haar nooit helemaal sprake. In de jaren zestig kwamen er Italianen, later Turken. En vooral veel Spanjaarden. Schutte: 'Een deel daarvan was gevlucht voor de dienstplicht onder Franco. Die wisten prima wanneer ze hun mond moesten opentrekken tegen de directie. Net als hun vrouwen trouwens. Daarvan werkten er veel in de schoonmaak.'
Over vrouwen gesproken, die werden langzaam maar zeker ook aangenomen in 'mannelijke' functies als kraandrijver of productiemedewerker. Dat gebeurde volgens Schutte mede op aandringen van de Vrouwengroep die actief was op de werkvloer. Al ging de emancipatie niet vanzelf. Het is veelzeggend dat er een werkgroep met de naam 'Handen thuis' nodig was.
Spijt heeft ze desondanks niet van haar tijd in IJmuiden. Ondanks alle kritiek van organisaties als Greenpeace draagt ze de staalproducent nog altijd een warm hart toe. Zeker, de directie wilde aanvankelijk gewoon doorgaan met CO2 uitstoten, om het broeikasgas vervolgens op te slaan onder de Noordzee. Maar de arbeiders zelf hebben afgedwongen dat er nu een plan ligt om op een duurzame manier 'groen staal' te maken. In 2022 werd daar zelfs voor gestaakt. Al die inzet vervult haar met trots.
Wie die arbeider ondertussen nou precies is in het huidige Nederland, welke groepen daar wel of niet onder vallen - dat vindt Schutte eigenlijk niet eens zo'n interessante kwestie. 'Je kunt beter vragen: wat kan de term arbeider vandaag de dag nog bijdragen aan het verbeteren van de samenleving? Anders dan al die nieuwe, diffuse begrippen is de arbeidersklasse voor mij verbonden met het idee dat mensen zelf, door op te komen voor hun eigen belangen, een betere wereld kunnen creëren. Niet dat ze zwak of zielig zijn.'
...