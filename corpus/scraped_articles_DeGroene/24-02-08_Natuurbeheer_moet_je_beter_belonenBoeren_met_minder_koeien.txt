'Natuurbeheer moet je beter belonen' Boeren met minder koeien

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
8 februari 2024
Na de melkplas en de boterberg stuit Nederland nu op een enorme mesthoop. Een klein aantal vooral biologische boeren krimpt daarom de veestapel in. Op zoek naar een dier- en natuurvriendelijker verdienmodel.
De kalfjes steken nieuwsgierighun kop boven het hekje uit als Marrit Kyung Ok Schakel de stal binnenkomt. Een rijtje Indische loopeenden komt in gezwinde pas aanwaggelen, een moddervet konijn kruipt vanachter een baal stro vandaan en uit de varkensstal klinkt het luide geknor van drie varkens. 'Het is etenstijd', zegt Kyung Ok Schakel met een lach. 'Dan zorgt mijn komst altijd voor veel beroering.'
Zij en haar man Bas van Rijn stoppen hun ziel en zaligheid in de biologische zuivelboerderij Buitenverwachting in Hoogmade, nog geen acht kilometer van Leiden. Ze willen nóg natuurinclusiever worden. Zo gaat bijvoorbeeld het aantal koeien in de kudde terug van 55 naar 35, ongeveer het aantal hectaren grond bij de boerderij, en blijven kalfjes de eerste acht tot twaalf weken bij hun moeder. 'Alleen nu staan ze even apart in de stal', zegt Kyung Ok Schakel, 'want ze worden onhandelbaar als ze niet aan mensen wennen.'
Het zijn maatregelen met grote economische impact. Minder koeien betekent minder melkopbrengst en ook een kalf slurpt dagelijks minimaal tien liter melk op als ze bij haar moeder staat. 'We moeten op zoek naar nieuwe inkomstenbronnen', zegt Kyung Ok Schakel. 'We gaan voor kwaliteit in plaats van kwantiteit, werken samen met de natuur, maar economisch is het een hele puzzel. Daar lig ik echt wakker van.'
De Nederlandse zuivelindustrie stuit op veel grenzen. De uitstoot van CO2, stikstof en methaan moet omlaag en sinds 1 januari mogen de Nederlandse veeboeren veel minder mest over hun land uitrijden. De Europese uitzonderingspositie is verloren gegaan omdat de kwaliteit van het slootwater door de enorme hoeveelheden nitraat en fosfaat achteruit holt en de biodiversiteit steeds verder afneemt.
De grote zuivelboeren zoeken naar andere wegen om van hun mest af te komen, zoals mestvergisting, maar die zijn duur en niet per se milieuvriendelijk. De enige oplossing is minder vee - in ieder geval veel minder dan de 3,8 miljoen runderen en 11,3 miljoen varkens die er nu in ons land zijn.
Een klein aantal vooral biologische boeren neemt nu de stap naar bedrijfsvoering met minder dieren. Ze gaan diervriendelijker werken, verbouwen hun eigen veevoer, bevorderen de biodiversiteit. De pioniers stuiten echter op economische grenzen en hebben moeite het hoofd boven water te houden. 'Het is één groot experiment.'
'Eigenlijk gaan we terugnaar het model van mijn vader.' Henk van Rijn (75), de schoonvader van Kyung Ok Schakel, is aangeschoven aan de keukentafel. De boerderij is al vijf generaties in de familie, vertelt hij. 'En ik ben in de jaren zeventig begonnen met de intensivering.'
Het verhaal van Buitenverwachting laat zich lezen als een kleine geschiedenis van de Nederlandse veeteelt. Van Rijn was als jongeman geïnteresseerd in het fokken van koeien, zegt hij. 'Het sperma van Holstein-runderen kwam naar
Nederland. Dat zijn Amerikaanse koeien met een enorme melkopbrengst en daarmee ben ik meteen aan de slag gegaan. Met groot succes.'
Het bedrijf groeide van 35 naar 70 tot 75 koeien, een ontwikkeling die in de vorige eeuw veel boeren meemaakten. Veel kleine bedrijven moesten stoppen en de grote werden groter en groter. Na de afschaffing van de melkquota in 2015 gingen veel boeren naar tweehonderd koeien.
Van Rijn haakte echter af. 'Ik werd het een beetje zat. Koeien zijn graasdieren en eten vooral gras. Maar om per koe jaarlijks die negenduizend liter melk te kunnen produceren moesten ze ook krachtvoer en mensenvoer tot zich nemen, zoals granen en mais.' Hij werd eind vorige eeuw een biologische boer, ging terug naar 55 koeien, stopte met kunstmest en ging aan natuurbeheer doen. Een stap met enorme consequenties. De melkopbrengst daalde met een derde en daarbij wilde de melkcoöperatie de zes à zeven cent bonus voor biologische melk maar spaarzaam uitkeren. 'Gelukkig was er toen nog een overgangssubsidie van twee jaar voor biologische boeren. Die heeft staatssecretaris Henk Bleker later afgeschaft.'
Natuurbeheer en het bevorderen van biodiversiteit werden een nieuwe inkomstenbron. 'We hebben hier in het veenweidegebied tien kilometer slootrand', vertelt Van Rijn. 'We maaien twee meter vanaf de sloot niet meer, zo hebben weidevogels twee hectare extra om te foerageren.' Sowieso maait hij pas na half juni om de nesten te ontzien. 'Daarna zijn de jongen uitgevlogen.'
Haar schoonvader geniet vooral van de natuur, benadrukt Kyung Ok Schakel. 'Daarom zet hij ook grond onder water voor de weidevogels en zaaien we inheemse kruiden in. Ook als het niets opbrengt.'
Zoon Bas van Rijn en Marrit Kyung Ok Schakel nemen de volgende stap: ze gaan terug naar zo'n één koe per hectare. 'Dan produceer je net zoveel mest en stikstof als de grond kan opnemen.' Ook nu zijn er weer grote financiële consequenties. 'We moeten een hogere meerwaarde creëren met nog minder melkopbrengst', vat Kyung Ok Schakel het probleem samen.
De koeien van Gerard en Mieke Mulhebben zwarte, vierkante kastjes om hun nek. De  gps-apparatuur binnenin houdt de locatie van de koeien bij. Dreigen de dieren voorbij de digitaal afgebakende grenzen te struinen, dan klinkt er een waarschuwingssignaal. Loopt een koe toch door, dan geeft het kastje een schok. 'Koeien zijn slimme dieren', stelt boer Gerard Mul gerust. 'Na één keer hebben ze het in de smiezen.'
Op boerderij Boterhuys in de historische Boterhuispolder, ook onder de rook van Leiden, draait alles om dierenwelzijn. Een kleine kudde van historische Nederlandse rassen loopt vaak buiten, kalfjes worden niet onthoornd en blijven zo lang mogelijk bij hun eigen moeder. Hier geen eentonige velden van Engels raaigras, maar kruidenrijk grasland met wilde randen vol bloemen. Dat levert smaakvolle melk op en is ideaal voor weidevogels en insecten. Een kudde schapen en geiten, goed voor het herstel van het grasland en een gezonde bodem, maakt het idyllische plaatje compleet. 'Intensief of extensief, in de melkveehouderij staan je marges altijd onder druk', zegt Mul. 'Dus hebben we ons verdienmodel opgezet rondom diervriendelijk boeren.'
Mul combineert de biologische melkveehouderij van zijn vader met de ervaring die hij opdeed op een grootschalige boerderij met zeshonderd koeien in Nieuw-Zeeland, waar alles draait om efficiency. Het resultaat is een kleinschalig bedrijf met agrotoerisme en directe verkoop van zelfgemaakt ijs en zuivel, waar technologie wordt ingezet om het dierenwelzijn te kunnen betalen.
Vandaar de zwarte kastjes om de nek van de dieren. 'Het zijn prototypes van een start-up voor digitale omheining', vertelt Mul. 'Was ik vroeger elke dag anderhalf uur met paaltjes in de weer, nu ben ik met m'n tablet op de bank in een half uur klaar.' Ook heeft hij een volautomatische melkrobot waar de koeien zelf inlopen. 'Er zijn mensen die vinden dat zo'n melkrobot niet strookt met natuurlijk gedrag. Maar met de hand melk je alle dieren twee keer per dag op dezelfde manier. Deze machine stemt de pulsaties af op de individuele wensen van de koe en de koe kan zelf kiezen hoe vaak ze gemolken wordt. Het helpt natuurlijk gedrag te behouden.'
Is deze combinatie van oud en nieuw ook economisch? 'Alleen als ik behalve boer ook ondernemer ben', antwoordt Mul. Zo is hij een crowdfundingcampagne begonnen om nieuwe investeringen aan te trekken. En als 's zomers zijn stal leegstaat, verhuurt hij die aan lokale startups. Voor de boerderij ligt een speelweide met picknickbanken, waar ze koffie en ijs verkopen. 'Je moet de plek waar je zit vermarkten. Binnen een straal van veertig kilometer wonen acht miljoen mensen die snakken naar ruimte en natuur. En aan schaarste is altijd te verdienen.'
'Voor 2015 besteedde ikveel tijd aan schaalvergroting, nu aan duurzaamheid.' Jelle Zijlstra is veeteelteconoom op de Wageningen Universiteit. De Friese boerenzoon belandde in de wetenschap omdat zijn oudere broer het bedrijf van hun vader overnam. 'Maar ik ben nog steeds helemaal wild van koeien, vandaar dit vakgebied.'
De hoge grondprijs dwingt boeren tot schaalvergroting en intensivering, legt hij uit. 'Dat is bij tachtigduizend euro per hectare het enige verdienmodel, en dan nog is het niet echt rendabel. Grond is in Nederland gewoon hartstikke duur. Er zijn veel teelten, zoals lelies, die meer opbrengen dan melkvee op grasland. Steden breiden uit, windmolens vragen ruimte. Zelfs arme grond, zoals de zandgronden in OostNederland of natuurgrond waar één huis op mag staan, is zeer gewild.'
Door de hoge grondprijs is het ook vrijwel onmogelijk voor intensieve boeren om hun mestproductie terug te brengen. Want minder mest kan alleen met minder dieren en dus minder melkopbrengsten. Zonder steun kunnen veeboeren de overstap niet maken, is de overtuiging van Zijlstra. Want alternatieve inkomsten, zoals natuurbeheer, leveren niet voldoende op of zorgen juist voor nog minder opbrengsten. 'Boeren die aan natuurbeheer doen, minder maaien, kruidenrijk gras hebben en daarom minder (kunst)mest gebruiken, hebben ook minder opbrengst voor hun vee. Dan moeten ze weer meer voer inkopen.'
De steun aan boeren die minder intensief willen werken kan op verschillende manieren plaatsvinden, vindt Zijlstra. 'Dat zou met een lagere pachtprijs kunnen of gunstige financiering. Impactbeleggers, grondfondsen, kerken en natuurorganisaties zijn hier vaak wel toe bereid.'
Hij heeft een ander voorbeeld. In veenweidegebieden vermindert de uitstoot van CO2 als door verhoging van de grondwaterstand de oxidatie van veen minder hard gaat. 'De grond wordt dan minder waard en het is niet meer dan redelijk om de boer daarvoor te compenseren, dat is een kwestie van dat met z'n allen afspreken.'
Ook aan de inkomstenkant zou wat gedaan kunnen worden, met een hogere prijs voor zuivel en vlees. Zeker als het meer diervriendelijk geproduceerd is. 'En natuurbeheer moet je beter belonen.' Een ander alternatief is wetgeving. 'De overheid kan natuurlijk regels stellen voor de hoeveelheid dieren per hectare.'
We moeten misschien wel weer het bodemgebruik van vijftig jaar geleden gaan koesteren, vindt Zijlstra. 'Minder opbrengsten per hectare en diverser om de risico's te spreiden, waarbij de boer meer als ondernemer opereert.'
'Hier maken we onze kaas.'Kyung Ok Schakel doet de deur open van de oude varkensschuur die nu spic en span is. In het midden staat een grote, roestvrijstalen tobbe. 'We moeten meer waarde aan onze producten toevoegen', vertelt ze. 'En dan is bijzondere kaas maken een goede optie.' Op een schaal liggen vierkante geitenkaasjes. 'Henk houdt bonte geiten, een zeldzaam ras. Dat is een oude liefde van hem en ik maak de kaasjes met een beetje as in de kern. Die hopen we aan restaurants te verkopen.' In de ruimte ernaast rusten de ronde Goudse kazen. Het ruikt er naar schimmel. 'Sinds kort vervangen we de plastic buitenkant door een natuurkorst. Ook een experiment.'
Een derde veeteelt, een derde recreatie en een derde natuurbeheer. Dat zou de ideale formule zijn voor het toekomstige bedrijf, denkt Kyung Ok Schakel. 'Maar dat zal nog wel een tijdje duren.' Want elk nieuw idee vergt een nieuwe aanpak. Neem bijvoorbeeld de kaas met schimmelkorst. Hoe krijg je die bij consumenten die de kwaliteit weten te waarderen? 'Gelukkig hebben we daarvoor een distributiekanaal gevonden', zegt ze. 'In Amsterdam heb je Noma, een soort moderne melkboeren die vanuit karren op pleinen en bruggen biologische zuivel verkopen.'
Bij alle activiteiten is het verhaal een belangrijk element, weet ze. 'We vertellen waarom we doen wat we doen. Waarom boeren samen met de natuur zo belangrijk is. Dat waarderen mensen.'
In het weiland, iets van de kudde vandaan,liggen vijf kalfjes bij elkaar. 'Ik stel me dan voor dat ze daar liggen te roddelen over de andere koeien', zegt boer Gerard Mul. 'Welke moeder stom is en wie ruzie heeft met wie.'
Op dit moment gaat tachtig procent van de Boterhuys-melk nog naar de gewone melkfabriek en met die prijs komen ze niet uit. De rest van de melk wordt daarom verkocht onder hun eigen zuivelmerk voor melk en yoghurt: Blije Koe. Want het is niet goedkoop om de kalfjes drie maanden bij hun moeder te houden. Zo zijn er allemaal gescheiden ruimtes nodig. Naast een grote stal met de melkmachine ligt de koeientuin, speciaal voor moeders met kalfjes. Daaraan vast ligt een aparte tuin, alleen voor de oudere kalfjes, met een eigen afdakje. 'Ze vinden het fijn om te schuilen', zegt Mul. Een halsbandsysteem voorkomt dat de moeders bij hun kroost kruipen.
Als het tijd is om de kalfjes te scheiden, gebeurt dat in drie stappen. De eerste is een flapje in de neus van het kalf. Het blijft bij de moeder, maar kan niet meer drinken. Bij de volgende stap komen de kalfjes in een aparte weide. Over het hek kunnen moeder en jong elkaar nog wel zien en ruiken. Daarna volgt de complete scheiding, hoewel de vaarsjes als volwassene weer terug in de kudde zullen komen. 'Koeien loeien als ze stress hebben en als we op deze manier scheiden, merken we dat ze het minste loeien', zegt Mul.
Kalfjes bij de moeder houden is niet voor iedere boer weggelegd, weet dierenwetenschapper Eddie Bokkers. Voor de Wageningen Universiteit doet hij veel onderzoek naar koe-kalfsystemen. 'Het vereist echt een systeemverandering. Je hele manier van denken moet op de schop. Dat moet je willen en kunnen.'
'Voor veel reguliere boeren betekent welzijn dat een dier gezond is en goed produceert', zegt Bokkers. 'Maar wij proberen erachter te komen hoe de koe en het kalf zich voelen, door te kijken naar natuurlijk gedrag.' Wat doet het dier als je het zelf de keuze geeft? 'Onderzoek laat zien dat koeien ervoor kiezen om buiten te zijn en dat koe en kalf bij elkaar in de buurt blijven.' Evolutionair gezien is dat logisch, de moeder is de bron van voedsel en veiligheid. Maar een kalf leert ook van zijn moeder en de kudde. Wat zijn de beste plekken om te grazen, hoe werken sociale relaties en hoe los je conflicten op. 'In het wild blijven moeder en kalf tot wel negen maanden samen.'
Negen maanden is voor een boer onbetaalbaar. Bokkers is voor een groot deel tevreden over het systeem van boer Mul, die na drie maanden de kalfjes en hun moeder in etappes scheidt. De binding neemt langzaam maar zeker af als de kalfjes vanaf de tweede maand steeds meer gras gaan eten.
'We hebben het richtbedrag gehaald!' Gerard Mul heeft zijn laptop op schoot. Hij had 85.000 euro nodig voor een nieuwe zuivelmachine voor zijn eigen zuivelmerk Blije Koe. De teller staat nu op 170.000 euro. Veel mensen willen extra voor de melk betalen als ze weten dat de kalfjes bij hun moeder blijven, is zijn overtuiging. 'Het gaat gelukkig goed, onze melk is op steeds meer plekken te koop.'
Gabriela Hengeveld | Marrit Kyung Ok Schakel en Bas van Rijn van de biologische zuivelboerderij Buitenverwachting, Hoogmade