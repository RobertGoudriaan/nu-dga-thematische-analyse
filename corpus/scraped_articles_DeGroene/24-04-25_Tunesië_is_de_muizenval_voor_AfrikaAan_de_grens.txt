'Tunesië is de muizenval voor Afrika' Aan de grens

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
25 april 2024
De Italiaanse premier Giorgia Meloni is de enige Europese leider met wie de Tunesische president Kais Saied regelmatig contact heeft, mogelijk omdat ze weinig moeite heeft met zijn dictatoriale trekjes. Toch circuleerden er kort voor haar vierde bezoek in minder dan een jaar geruchten over een ophanden zijnde relatiebreuk. President Saied benadrukte, zinspelend op het belangrijkste agendapunt, in een gesprek met zijn minister van Buitenlandse Zaken, dat 'Tunesië geen bestemmings- of doorreispunt is voor illegale migranten'. En activisten riepen op tot een demonstratie voor de Italiaanse ambassade tegen de 'obsessie met veiligheid' in zowel de Tunesische als de Italiaanse aanpak van migratie.
Maar Meloni pakte het goed op. Ze bedankte de Tunesische autoriteiten voor hun 'migratiepolitiek', oftewel het tegenhouden van smokkelbootjes als resultaat van de vorig jaar juli ondertekende Tunesië-deal, en ze benadrukte dat Tunesië 'niet moet worden gezien als migratiebestemming'. Ze weidde niet uit over bijeffecten van die inspanningen, zoals het opzettelijk onthouden van voedselhulp aan minimaal twintigduizend dakloze vluchtelingen, het dumpen van migranten in woestijnen en andere mensenrechtenschendingen.
Haar belangrijkste boodschap ging over het Mattei-plan: de Italiaanse ambities voor het hele Afrikaanse continent. Het achterliggende idee is investeren in de economie en, vooral, groene energie, in ruil voor het stoppen van smokkelboten naar de Italiaanse kust. Dat betekent volgens Meloni dat de relatie met Tunesië naar een volgende fase gaat in de vorm van een 'egalitaire benadering, gebaseerd op wederzijds belang'. Daarbij horen een bijdrage van 50 miljoen euro voor hernieuwbare energie aan de Tunesische overheidsbegroting en een lening van 55 miljoen voor Tunesische ondernemingen.
Het komt er volgens critici op neer dat de effecten van klimaatverandering in Afrika verergeren en dat Italië ten koste van andere landen zijn energieambities wil realiseren. Een 'muizenval voor Afrika' concludeerde een Tunesische analist in het magazineJeune Afrique.
'Tunesië is het land waar het Afrika-beleid van de Italiaanse regering voor het eerst werd getest dankzij de persoonlijke relatie tussen Meloni en Kais Saied', constateert Maria Fantappie, directrice van de Romeinse denktank Istituto Affari Internazionali, in het Franse dagbladLe Monde.
Het aantal in 2024 getelde doden en vermisten aan de Europese buitengrenzen, volgens het Missing Migrants Project (IOM): 873