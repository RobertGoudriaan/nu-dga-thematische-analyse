Rumoer

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
6 juli 2023
TONEEL Unfolding & Victory
Uitbeelden dat je een onzichtbare roos plukt. Of: doen alsof je achter een raam staat, met vlakke handen die zogenaamd het glas aftasten. Theatermakers die de Amsterdamse Mime Opleiding hebben gevolgd, kunnen dat. Die ouderwetse pantomime-kunstjes zul je ze in het theater niet snel zien uitvoeren. Hun scholing in de zogenaamdemime corporel- training in het minutieus beheersen van fysieke expressie - lees je in voorstellingen af aan hoe afgetekend ze bewegen, en hoeveel uitdrukking ze kunnen geven.
Maar recent kwamen er twee jonge mimemakers met solo's waarin de klassieke pantomime schittert. Ingezet op een nieuwe, eigentijdse manier. Zoë Demoustier maakte bij het Vlaamse gezelschap Ultima Vez een voorstelling over haar vader de oorlogsverslaggever. Als hij terugkwam van zijn werkreizen bracht hij oorlogen en gewelddadige volksopstanden bij het gezin binnen. InUnfolding an Archivelevert Demoustier een indrukwekkend gevecht met de indrukken die deel uitmaakten van haar jeugd. Ze tekent met wit zand een landkaart op de lege speelvloer. De punten die ze daarbij met elkaar verbindt, blijken de wereldse brandhaarden die haar vader bezocht. Als ze op zo'n punt gaat staan, klinkt het (nieuws)geluid van die gebeurtenis. En geeft Demoustier in één handeling een gemimede uitbeelding daarvan: het laden van een mitrailleur, het heffen van een vuist of de zwaaiende hand van een dictator.
Aanvankelijk overvallen de geluiden haar, en dwingen haar tot bewegen. Langzamerhand begint ze met de geluidsplekken te spelen, brengt ze deze samen in een dansante choreografie. Door zich er fysiek toe te verhouden, eigent Demoustier zich de indrukken toe die haar als klein meisje overweldigden, en maakt er háár verhaal van. Spannend is dat de geluiden 'live' vanuit de techniek worden aangestuurd, het is een tegenspeler waar de performer zichtbaar op reageert en die ze probeert te beheersen.
Dit principe gebruikt Charles Pas bijVictory Boogie Woogie,uitgebracht door Likeminds en ick. Hij werkte dan ook samen met dezelfde geluidsontwerpers: Willem Lenaerts en Rint Mennes. Twee grote geluidsboxen vormen het decor van deze intrigerende solo, die begint als Pas bij het zich losschudden merkt dat een ritmische beweging ineens muziek teweegbrengt. Die muziek stopt als hij zich verplaatst, zodat hij probeert de lekkere beat terug te vinden. Als hij daarbij uitbeeldt dat hij een deur opent, klinkt er de klik van een deurklink. Daarmee haalt hij buitengeluid binnen dat hem verlamt: stadsrumoer, harde stemmen, glas dat kapot wordt gegooid. Bij elke deur die vervolgens opent of sluit, brengt dagelijks geluid hem in situaties die zijn lichaam automatisch uitbeeldt. In een virtuoze versnelling bedient hij een koffiemachine of een supermarktkassa, telefoneert vruchteloos met een muntjestelefoon, bliept een autoslot open en probeert in een gemimede auto weg te rijden. Vechtend met het geluid vertelt hij over een teruggetrokken jongeman die zich moet verhouden tot de chaos van de buitenwereld, en pas tot rust komt als hij een onzichtbare ander uitnodigt in zijn binnenruimte.
Marijn van der Jagt
Unfolding an Archive
speelt nog in België, ultimavez.com.
Victory Boogie Woogie
staat tot eind augustus op de Parade,https://likeminds.nl
Jean van Lingen | Charles Pas in Victory Boogie Woogie