Aan de fotorand

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
19 september 2024
TELEVISIE Fouad Elkoury
Close Upbrengt een portret van Fouad Elkoury (74). Ik kende die fotograaf niet. Tegenwoordig is hij kluizenaar in Libanons bergen. Maar hij kwam voor de film naar Parijs, waar zijn enorme archief ligt, aan de hand waarvan hij over leven en werk vertelt. Arabisch-Frans kunstenaar, geboren in Parijs in een christelijk Libanese bourgeoisfamilie. Getogen in Libanon, dat hij ging haten, zoals hij ook de religie van zijn ouders afzwoer. Dwarsligger. Francine Deroudille (dochter van de grote Robert Doisneau), met wie Fouad ooit boek en film maakte over een Turkije-project, zegt lachend: 'Je bent op zijn minst de minst eenvoudige persoon die ik ooit ontmoette'.
In 1982 werd hij toegelaten tot het plo-hoofdkwartier in Beiroet. Net toen de stad werd belegerd door Israël, waardoor Arafat en zijn staf werden gedwongen Libanon te ontvluchten. Arafats woordvoerder waarschuwde Elkoury dat hij gevaar liep als hij achter zou blijven: verrader in de ogen van christelijke milities. Hij werd meegesmokkeld op het vluchtschip, waar hij beroemde foto's van Arafat maakte.Dat bureau Sigma die wilde kopen deed hem beseffen dat hij van zijn hobby zijn beroep kon maken.
Zozeer was hij begaan met het lot van Palestijnen dat hij een groot project begon om hen niet als de baarlijke duivels te tonen die ze in de westerse publiciteit (en door aanslagen) waren geworden, maar als 'gewone' mensen, lijdend, verdreven of onderdrukt - maar ook doorlevend in verdriet en vreugde. Het is opvallend werk, weinig traditioneel, bewegend tussen journalistiek en kunstfotografie. Met vreemde kadrering soms, onscherpte. Beelden die op het tweede, zelfs derde gezicht meer zeggen dan bij eerste aanblik. Soms gebeurt het belangrijkste aan de fotorand. Ergens tussen twee vervallen panden op een vlakte wijst hij op een figuurtje met kar in de verte: 'straatverkoper zonder koopwaar' - voor hem de essentie van desolaatheid.
We zien ook foto's van voor zijn beroepskeus, tijdens de Libanese burgeroorlog, 1979-1982. Hij ontleent er de benaming 'oorlogsfotograaf' aan, die hij verwerpt. 'Ik ben fotograaf van emoties' - hij wilde niet de feiten maar de sfeer vangen. Juist in dingen die doorgaan tijdens en in de pauzes van een oorlog.
'Ik heb bij jou altijd gevoeld dat de Arabische wereld wanhopig is', zegt een vriend. En ondanks incidentele lichtheid, en meer poëtisch autobiografisch werk, kun je je daar iets bij voorstellen. Hij besefte pas door het fotograferen dat Palestijnen in Israël in een gevangenis leven. En dacht met foto's dat lot en de wereld te kunnen veranderen. We zien een doodlopende weg: 'Zo zou de serie kunnen heten. Mijn foto's hebben niets uitgehaald.' Later concludeert hij dat ze dus niet goed genoeg waren. Waarmee hij het medium trouw blijft, maar het tegelijk toch ook overschat - er bestaan foto's die verandering brengen, maar ze zijn zeldzaam. Hij fotografeert geen mensen meer. Gedesillusioneerd. Bescheiden geworden maar, paradoxaal, ook arrogant gebleven.
Walter van der Kooi
Kamy Pakdel,Fouad Elkoury - In His Own Words,AVROTROS Close Up, dinsdag 24 september, NPO 2, 22.35 uur
Fouad Elkoury | Fouad Elkoury, De picknick, 1979. Baalbek, Libanon