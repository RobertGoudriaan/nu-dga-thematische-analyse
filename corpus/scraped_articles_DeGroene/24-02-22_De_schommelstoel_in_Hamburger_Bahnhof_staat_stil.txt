De schommelstoel in Hamburger Bahnhof staat stil

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
22 februari 2024
Berlijn -Zondag 11 februari staat er een lege schommelstoel in de spotlights in Hamburger Bahnhof. Het is het onverwachte slot van Tania Bruguera's performanceWhere Your Ideas Become Civic Actions. Honderd uur lang zou ze voorlezen uit Hannah ArendtsOrigins of Totalitarianismen met anderen reflecteren op de actualiteit van Arendts denken in het huidige Duitsland waar extreem-rechts groeit, maar waar ook de ijver om (vermeend) antisemitisme een halt toe te roepen de culturele sector verstikt. Het experiment werd vervroegd afgeblazen; de schommelstoel bleef symbolisch staan.
De performance opende met het oplezen van namen van kunstenaars die gecanceld zijn wegens kritiek op Israël. 'We zijn zelfhatende joden en verraders genoemd. Omdat we ervoor kozen als individuen te blijven denken, niet alleen als onderdeel van een groep', aldus schrijfster Deborah Feldman. Ook spreken Masha Gessen, Candice Breitz en Tomer Dotan-Dreyfus. De laatste houdt met trillende handen zijn papiertje vast: 'Tienduizend kinderen zijn er omgekomen door de bommen in Gaza, en ik maak me zorgen om gecanceld te worden.'
Zijn woorden blijken een voorbode op de interventie een uur later. Een groep activisten, eerder uitgenodigd door Bruguera, komt later onaangekondigd terug om Mirjam Wenzel, directrice van het Joods Museum Frankfurt, te onderbreken, onder andere wegens haar verdediging van zionisme. Het wordt een gespannen confrontatie tussen publiek, sprekers en activisten.
'Zionisme is fascisme' en'From the river tot the sea, Palestine will be free!'scanderen activisten.'From Hamas!'roept iemand vanuit een zitzak. Een toeschouwer tegen een activist: 'Weet je wel hoeveel mensen van mijn familie zullen omkomen?' 'Weet je wel hoeveel vanmijnmensen nu sterven!' reageert iemand met een keffiyeh om.
Directeuren van het museum kondigen de ochtend erop aan de performance af te breken omdat'hatespeech'de dialoog onmogelijk maakte. 'Jodenhaat verstoort Hannah Arendt-lezing', koptBild. Bruguera zelf brengt nuance. Juist dit soort confrontaties verkennen de vrijheid van meningsuiting. Wel betreurt ze hoe de directeuren die zo'n performance aandurfden beledigd werden en hoe er 'twee kampen ontstaan tussen mensen die niet noodzakelijk vijanden zijn'.
Niet één Mens, maar mensen bewonen de wereld, luidt een van Hannah Arendts bekendste uitspraken. De jood, de Palestijn of de Israëliër bestaat niet. Ze wees op het belang van pluraliteit en het botsen van verschillende perspectieven voor de democratie. Dat lukte in Hamburger Bahnhof 88 van de voorgenomen honderd uur.