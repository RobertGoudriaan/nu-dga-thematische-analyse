Stoer

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
15 juni 2023
TELEVISIE Verdwaalde veteranen
Uit compassie gemaakt en compassie wekkend is de documentaireVerdwaalde veteranenvan Marjoleine Boonstra. We ontmoeten zes mannen, wonend in 'Thuisbasis Veteranen' in de Drentse bossen: 'de plek waar jij je rugzak uit kunt pakken'. Wie grijnst om die reclameachtige webtekst schaamt zich al snel, want hij is raak en ieders rugzak is akelig vol.
Eer ze daar onderdak vinden is er veel gebeurd: de militaire beroepskeuze die sterk bepalend was voor hun identiteit. Het uniform dat daar symbool voor is en dat stond voor positie, regels, structuur en, zeker bij uitzending op 'vredesmissie', voor kameraadschap, lotsverbondenheid. De missies zelf (de meesten gingen meermaals) met ontbering, gevaar, gruwelen soms, waardoor het etiket 'oorlogsmissie' toepasselijker lijkt. De terugkeer naar burgerleven, die voor veel veteranen redelijk tot goed verloopt, maar voor sommigen dus moeizaam tot slecht. Wat soms al gauw, soms geleidelijk aan duidelijk werd als de schil rond hun beschadiging afsleet. Veel huwelijksproblemen; veel verdoving resulterend in verslaving; veel thuisloosheid; soms criminaliteit; onbeheersbare agressie, naar buiten of juist naar binnen geslagen. Dat alles meestal gelabeld met de diagnose PTSS. En dan rest, op die stille, prikkelarme plek, naast gesprekken, medicatie die de ergste angsten en slapeloosheid moet dempen. Die vaak versterkt moet ('daar krijg je een paard mee omver') om nog effect te hebben. Maar die soms ook zo sterk onderdrukt dat vroeg of laat de ketel juist explodeert.
Marijke Dekker, locatieco√∂rdinator, was zelf militair en beseft dat de vrijheid van de burgermaatschappij problematisch kan zijn voor wie militaire structuur gewend is. Zeker voor zwaar beschadigden. En dat zij als hulpverleners vaak weinig kunnen bieden. Behalve rust, met rust laten, regelmaat en de weg naar therapeuten. En, belangrijker misschien, die letterlijke thuisbasis waarin ze tenminste elkaar hebben - mannen die ook zonder woorden begrijpen wat de ander doormaakt. Die meteen zien hoe die eraan toe is. Zoals de hond die 's nachts de bewoners afgaat, 'weet' wie het moeilijk heeft, angst voelt en die troost. Tot er een 'nieuwe' lotgenoot komt die alle ramen met een bijl inslaat, en als die is weggehaald (hij zou nu in het bos slapen) komt bijna niemand nog om samen koffie te drinken: bijkomen in isolement.
'Waar is je fiets?' vraagt Boonstra aan een bewoner. Die heeft hij achtergelaten bij het spoor waar hij voor de trein wilde springen. Maar 'te laf'. 'En hoop, toch nog, op een of andere manier.' Hij lacht hard. Door merg en been. Vormgeving, geluids- en stiltedecor, muziek (Harry de Wit) - ze zijn prachtig. Diep respect voor deze ooit stoerste aller mannen die ultieme kwetsbaarheid tonen om begrip te kweken voor zichzelf en lotgenoten. En akelig besef van wat oorlogen toen en nu aanricht(t)en buiten directe dood en vernietiging. Op termijn. Denk aan Pat BarkersRegeneration-trilogie, over hun Britse lotgenoten in de Grote Oorlog. Al werden die klaargestoomd voor terugkeer naar het front.
Walter van der Kooi
Marjoleine Boonstra,Verdwaalde veteranen,Human, 2Doc, donderdag 22 juni, NPO2, 22.18 uur
HUMAN | Jamal in Verdwaalde veteranen, regie Marjoleine Boonstra