Peter Sexford Magubane 18 januari 1932 - 1 januari 2024 Het einde

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
18 januari 2024
De Zuid-Afrikaanse fotograaf Peter Magubane noemde zichzelf een 'gevoelloos beest'. Zijn camera was zijn wapen en zijn blik op apartheid was nietsontziend.
Toen de Zuid-Afrikaanse fotograaf Peter Magubane, al ver in de tachtig, werd gevraagd naar zijn beste foto, noemde hij een verstild portret van een jong wit meisje, dat met heldere, wijdopen ogen de camera in kijkt terwijl haar zwarte kindermeisje haar haren opsteekt. Op de bank van het meisje staat in hoofdletters'Europeans only'.Het kindermeisje zit aan de achterkant - de kant voor'coloureds'.Het was een foto die in de hele wereld werd gepubliceerd, en die in weinig fotografische terugblikken op apartheid ontbreekt. Het is ook een foto die absoluut niet representatief is voor Magubane's fotografie, voor hoe hij zijn werk benaderde, of voor zijn leven.
'Ik ben een gevoelloos beest als ik foto's neem', zei hij eens in een ander interview. 'Ik word niet langer geschokt. Pas als ik mijn opdracht afgerond heb, denk ik over de gevaren na, en de tragedies die mijn mensen overkomen.' En: 'Ik wilde mijn land niet verlaten om een ander leven te vinden. Ik wilde blijven en vechten met mijn camera als mijn wapen. Ik wilde apartheid doden.' Die instelling leidde Magubane naar het hart van de protestbeweging, naar grote persoonlijke offers, en naar rauwe, ongepolijste foto's van geweld en onrecht.
Zoals die van de beruchte 'groene auto', waarin twee witte politiemensen buiten diensttijd doortownshipsreden en mensen neerschoten. 'Die groene auto werd gebruikt om mannen, vrouwen en kinderen zonder onderscheid te doden', vertelde Magubane voor de Waarheidscommissie in 1996. 'Ik begrijp niet waarom ze niet doorhadden dat ik ze volgde in mijn Volkswagen. Als ze hadden geschoten, veranderde ik in een ambulancerijder, en nam het slachtoffer naar het ziekenhuis als die nog leefde.' In Magubane's foto hangt het pistool al uit het raam, twee vrouwen doemen op in de berm.
Magubane werd in 1932 geboren in Sophiatown, een wijk van Johannesburg die als cultureel hart gold van de zwarte en gekleurde bevolking van de stad, en die in de jaren veertig werd platgewalst en herbouwd als de witte wijk Triomf. Zijn vader was groenteman, die zijn waar verkocht vanaf een kar. Zijn vader wekte Magubane's interesse voor fotografie, en gaf hem zijn eerste fototoestel. Als jonge twintiger werd Magubane politiek actief, en praatte zich naar binnen bijDRUM,een hip lifestyle-magazine gericht op de zwarte bevolking van Zuid-Afrika, met veel aandacht voor jazz, straatcultuur, illegale bars, en het onrecht van apartheid. Magubane werkte eerst als manusje-van-alles en chauffeur (hij had gelogen dat hij een rijbewijs had), maar overtuigde de fotoredacteur al snel om het hem eens met een camera te laten proberen. Deze geëmigreerde Duitser, Jürgen Schadeberg, spijkerde Magubane bij over persfotografie en werd een soort mentor, net als voor andere later toonaangevende fotografen zoals Bob Gosani en Ernest Cole.
Magubane werd al snel eenworkaholic,die over de Johannesburgse straten begon te dwalen en regelmatig sliep in de donkere kamer vanDRUM. Hij verdiepte zich in de stijl van Amerikaanse fotografen zoals James Karales en Eugene Smith, en probeerde huncivil rights-fotografie te imiteren, bij de demonstraties en rechtszaken die hij zelf fotografeerde. Dat bracht hem ook meer in zicht van de autoriteiten en Magubane begon soms clandestien te fotograferen, met zijn camera onder meer verborgen in een uitgehold brood en een melkpak.
De jaren zestig werden gewelddadiger voor Zuid-Afrika en voor Magubane. Dat begon meteen in 1960, toen hij het bloedbad van Sharpeville fotografeerde, waar de politie bijna zeventig mensen doodschoot. Magubane fotografeerde huilende mensen en dode lichamen, maar was ontevreden over zijn foto's. Hij vertelde zijn collega's bijDRUMover zijn spijt dat hij niet met close-ups van kogelgaten was teruggekomen en benaderde zijn opdrachten voortaan, zei hij, 'met wraaklust'.
Die ontwikkelde het apartheidsregime ook steeds meer tegen Magubane, met name omdat hij begon te werken voor deRand Daily Mailen een wit publiek begon te bereiken. 'Ik werd vele malen gearresteerd en dan sloeg de politie me lens', keek hij terug. Een van die keren, eind jaren zestig, liep uit op meer dan anderhalf jaar isoleercel. 'In apartheid-Zuid-Afrika werd je niet verteld dat je in eenzame opsluiting ging; je kwam er pas achter als je je cel bereikte', vertelde hij later. Tot overmaat van ramp kreeg hij vervolgens een werkverbod opgelegd, plus een verbod om met meer dan één persoon tegelijk om te gaan. Terwijl hij willekeurige baantjes aannam, voelde hij zich 'een non-persoon', zei hij later, impotent en geïsoleerd.
Toen hij in 1975 weer mocht beginnen, voelde hij tot zijn afschuw dat hij 'zijn oog' was kwijtgeraakt om bijzondere foto's te maken. Wat hem niet belette om verder te gaan - en om ongepolijste foto's te maken zoals die van de 'groene auto'. Magubane bleef doorwerken tijdens de jaren tachtig, in het laatste, desperate decennium van apartheid, en werd na de omwenteling vier jaar lang de persoonlijke fotograaf van Nelson Mandela. Die jaren eisten ook zijn grootste offer: zijn zoon Charles, die ook persfotograaf was geworden, werd in 1992 vermoord in Soweto.
Magubane keerde zich af van het geweld en van nieuwsfotografie. In 1998 publiceerde hij het fotoboekVanishing Cultures,over Zuid-Afrika's inheemse culturen. En op zijn tachtigste verjaardag, in 2012, vertelde hij in een interview, terwijl hij worstelde met prostaatkanker, dat hij 'er genoeg van had om me met dode mensen bezig te houden'. 'Ik hou me nu bezig met zonsondergangen', zei hij. 'Ze zijn zo mooi. En je ontmoet er zoveel.' Hij werd 91 jaar oud.
In een uitgehold brood had hij zijn camera verborgen
William Campbell / Getty Images | Met Nelson Mandela, Zuid-Afrika, 1990 Peter Magubane / Everett Collection / ANP | Jongens ten tijde van het apartheidsregime, Zuid-Afrika