Rebellen in West-Papoea gijzelen een piloot

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
24 augustus 2023
Jayapura -Op een vroege februari-ochtend landde een Susi Air-vliegtuigje op het Paro-vliegveld in het bergachtige Nduga, Papoea. De vijf Papoea-passagiers mochten het vliegveld vrij verlaten, de Nieuw-Zeelandse piloot Philip Mehrtens niet. Hij werd gegijzeld door het nationale bevrijdingsleger van West-Papoea (TPN-PB) als troef in hun strijd voor onafhankelijkheid. Het vliegtuigje ging in vlammen op.
'De beste piloot en een toegewijde familieman', zo wordt Philip Mehrtens beschreven door zijn werkgever, Susi Air-oprichter Susi Pudjiastuti. Hij woont al jaren in Indonesië met zijn vrouw en kind en bestuurt sinds 2012 chartervluchten in de regio West-Papoea. Op 7 februari stond hij op het punt om vijftien bouwvakkers op te halen die een kliniek gingen bouwen. De routinevlucht veranderde in een nachtmerrie.
De gijzeling is een wanhoopsdaad van de TPN-PB. Sinds de Indonesische annexatie van de voormalige Nederlandse kolonie in de jaren zestig strijdt de beweging voor onafhankelijkheid. De laatste jaren is de Indonesische onderdrukking van West-Papoea echter verergerd. Volgens Alice Wairimu Nderitu, de speciale adviseur van de Verenigde Naties, neigt de escalatie naar genocide. De ernst van de situatie dringt echter nauwelijks door tot de rest van de wereld.
De aanvoerder van deze gijzeling, Egianus Kogoya, treedt in de sporen van zijn vader, Silas Kogoya, bekend van de Mapenduma-gijzeling in 1996 waarbij tien mensen omkwamen. Er wordt gevreesd voor een herhaling van dit geweld.De onderhandelingen zitten vast. 'De TPN-PB zei eerst Mehrtens te zullen doden als Indonesië de onafhankelijkheid van West-Papoea niet erkent', zegt Damien Kingsbury van Deamon University, die namens Nieuw-Zeeland met de groep onderhandelde. 'Nu eisen ze erkenning van Nieuw-Zeeland en een dialoog met Indonesië.'
Indonesië weigert echter om te onderhandelen. Bij militaire acties om Mehrtens te bevrijden zijn al zes Indonesische militairen omgekomen. Inmiddels wordt Mehrtens al zes maanden vastgehouden. Hij spreekt de taal en beweegt met zijn gijzelnemers door het gebied. Zijn familie hoopt dat hij zo een band met de gijzelnemers heeft opgebouwd. In de tussentijd heeft de Indonesische president Joko Widodo Papoea al twee keer bezocht. Een signaal naar de buitenwereld dat alles onder controle is. Sterker nog, volgens hem is West-Papoea 'voor 99 procent veilig'.