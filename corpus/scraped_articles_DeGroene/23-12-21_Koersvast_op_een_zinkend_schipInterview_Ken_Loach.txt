Koersvast op een zinkend schip Interview Ken Loach

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
21 december 2023
Hij blonk uit in sociaal-realistisch drama over én door gewone mensen, of die nou deelnamen aan de Spaanse revolutie of aan het alledaagse Britse leven. Nu is daar zijn allerlaatste film,The Old Oak.Regisseur Ken Loach (87) over hoop in bange tijden.
Er zijn mensen(Gerhard Schröder, Tony Blair, misschien ook wel Dilan Yesilgöz) die zich even moeiteloos ontdoen van oude versies van zichzelf als een slang die zijn huid afwerpt. Flexibele geesten die hoppen van baan naar baan, van mening naar mening. Aan de andere kant van het spectrum staan degenen die een leven lang vasthouden aan hun oorspronkelijke idealen en vriendschappen. Types als regisseur Ken Loach.
Zij zijn trouw aan wat Alain Badiou het 'evenement' noemt. Met die term doelt de Franse filosoof op een politieke omwenteling à la Mei '68, een wetenschappelijke doorbraak of het ontvlammen van een grote liefde. Vormende gebeurtenissen die een gat slaan in de bestaande, verstarde situatie waardoor nieuwe waarheid naar binnen kan stromen. Of om het Billy Ocean na te zingen:'Suddenly, life has new meaning to me/ There's beauty up above and things we never take notice of.'
Critici nemen Loach precies dat kwalijk. Hij is nooit veranderd. Altijd weer hetzelfde liedje. Of beter: dezelfde film. Zelf vindt hij het niet meer dan vanzelfsprekend dat hij al zes decennia vol vuur zijn socialistische overtuigingen uitdraagt op het witte doek. Ongeveer even lang als hij en zijn vrouw getrouwd zijn. En of het nou scenarioschrijver Paul Laverty is, zijn producent Rebecca O'Brien, de editor of de geluidsman: ze werken al tientallen jaren met elkaar samen.
Bovenal is er de trouw aan de helden en antihelden van zijn oeuvre: de gewone arbeiders. Het leverde Ken Loach een kast vol prestigieuze prijzen op. Hij behoort tot het uiterst selecte gezelschap van regisseurs dat niet één, maar twee Gouden Palmen kreeg, voorThe Wind that Shakes the Barleyin 2006 enI, Daniel Blakein 2016. Zijn films hebben ook hun sporen nagelaten in het politieke debat. De succesvolle schoonmakersstakingen die Nederland rond 2010 opschudden, lieten zich mede inspireren door het tien jaar eerder verschenenBread and Roses. Menig politicus en journalist werd pas goed duidelijk wat flexibilisering doet met mensen na het zien van de ploeterende pakketbezorger inSorry We Missed You(2019).
Deze Kerst gaat in Nederlandspeelfilm nummer 28 in première. Zijn allerlaatste, wordt gezegd, waarbij niet valt uit te sluiten dat hij zich nog eens aan een documentaire waagt. Vanaf de eerste minuut van de voorvertoning vanThe Old Oakin de Amsterdamse FilmHallen hoor ik om me heen gesnotter. De zaal ziet een oude touringcar een troosteloze buurt inrijden. Arabisch sprekende vrouwen, mannen en kinderen stappen uit. De lokale bewoners kijken toe, armen over elkaar. Wat komen die buitenlanders doen! schreeuwt een buurman die het zwart-wit gestreepte shirt van Newcastle United draagt. Hebben we hier nog niet genoeg problemen?
Inderdaad, die hebben ze. Het zijn twee getraumatiseerde gemeenschappen die op elkaar botsen. Aan de ene kant de Syriërs, gevlucht voor een gruwelijke oorlog. Aan de andere kant de bewoners van het noordoosten van Engeland, waar sinds de sluiting van de mijnen het verval keihard heeft toegeslagen.
Als toeschouwer is het onmogelijk om niet aan de Nederlandse actualiteit te denken. Ook hier worden uitgerekend de wijken waar mensen al kampen met armoede, werkloosheid en criminaliteit opgezadeld met nog meer ellende. De relatief lage huizenprijzen trekken Oost-Europese arbeidsmigranten die met z'n vieren op een tochtige kamer slapen, er komen statushouders die amper Nederlands spreken. En dan hebben deskundigen vanuit hun ivoren torens ook nog bedacht dat het goed is als psychiatrische patiënten zo veel mogelijk op zichzelf wonen. Maar niet tussen de villa's, natuurlijk.
Wanneer we de volgende ochtend tegenover elkaar zitten - in het hotel aan de Herengracht in Amsterdam waar dit soort interviews om de een of andere reden altijd plaatsvinden - legt Loach uit waarom er geen professionele opruiers als Geert Wilders voorkomen in de film. 'We wilden tonen hoe racisme kan groeien bij mensen die op zich prima lui waren. Hun ongemak begint vanuit een waarheid als een koe. Wij hebben niks, waarom moeten wij dan alle lasten op onze schouders nemen? De vluchtelingen worden weggestopt op plekken waar de huizen goedkoop zijn en de bourgeoisie en de pers ze niet kunnen zien. Niet vreemd dus dat sommige bewoners zich afvragen wat ze hier komen doen. Daarna zie je hoe ze ten prooi vallen aan extreem-rechtse demagogie. Maar het is eerst en voor alles het systeem dat de voedingsbodem heeft gecreëerd. Door jarenlang niets aan de problemen van deze gemeenschappen te doen.' Dat mag links zich aantrekken, voegt hij er bitter aan toe. 'Weet je wie in dit district volksvertegenwoordiger was? Tony Blair. Dus stemt de bevolking nu rechts.'
Ik vraag hem of hij een film had kunnen maken over wat er gebeurt als asielzoekers zich melden in een rijk dorp. De PVV is bij de verkiezingen ook de grootste partij geworden in welvarende gemeenten als Huizen, Hilvarenbeek en Noordwijk. 'Dat is een goed verhaal, maar ik zou het niet kunnen. Het is moeilijk om films te draaien over mensen die je niet interesseren. Alleen al hun taalgebruik. Zó saai.'
Een bekentenis:het zijn niet films alsThe Old Oak,over het harde leven in Britse stadjes waar het altijd regent, die me een kwart eeuw geleden voor Ken Loach wonnen. Natuurlijk huurden we die ook in de lokale videotheek. Om ze vervolgens op de zolder annexhome cinemavan het kraakpand samen te kijken. Maar het begon allemaal metLand and Freedom(1995).
Alleen al de kleuren zijn anders. Warmer. Zoals de rode zakdoek die de hoofdrolspeler om zijn nek draagt wanneer hij in 1936 naar Spanje reist. Net als duizenden andere vrijwilligers uit de hele wereld wil hij de staatsgreep van generaal Franco stoppen en het oprukkende fascisme een halt toeroepen. Of neem het geelbruin van de handvol aarde die zijn kleindochter aan het begin van de film vindt in zijn huis. Herinnering aan het beloofde land van de revolutie.
De jonge mensen die deze anarchisten, trotskisten en communisten spelen zijn ontzettend mooi, op een niet-Hollywood-manier. Zoals gebruikelijk bij Ken Loach heeft het merendeel nauwelijks acteerervaring. Even beproefd is de wijze waarop hij ze als regisseur slechts kleine brokjes van het manuscript voert. Zodat de verrassing op hun gezichten écht is, bijvoorbeeld als de stalinisten aan het einde hun kameradin doodschieten.
De spectaculairste scène is en blijft, ook als ik het zoveel jaren later terugkijk, er een waarin op het eerste gezicht amper iets gebeurt. Geen gevechten. Geen kus. Enkel een lange, hoogoplopende discussie in het huis van de verjaagde grootgrondbezitter. De dorpsbewoners buigen zich over de vraag wat te doen met het land van Don Julian. Op de achtergrond speelt een grotere kwestie. Willen ze hier en nu de oude maatschappij omverwerpen? Of dient die droom te wachten, in de hoop op steun van de kapitalistische democratieën? 'We moeten collectiviseren', begint een jonge vrouw. 'Het dorp heeft niet genoeg eten.' Haar buurman wil de grond liever onderling verdelen zodat ieder voor zich zijn privé-eigendom kan bewerken. Waarna een hevig gesticulerende opa met mijn favoriete uitspraak komt: 'De revolutie is als een drachtige koe. Als we niet helpen, zijn de koe en het kalf straks verloren.'
Waarom Loach niet nog meer films gemaakt heeft over grootse historische gebeurtenissen in warme landen, wil ik weten. De regisseur voert praktische bezwaren aan. 'Spanje was een van de mogelijke keerpunten in de geschiedenis', zegt hij. 'Momenten waarop alles mogelijk lijkt. Net als in Nicaragua, waarCarla's Songzich deels afspeelt. Maar het is hard werk, zo'n film ver van huis. Mijn vrouw is er wel een beetje klaar mee. Alles bij elkaar kan de productie twee jaar duren. Als je in de tachtig bent, zoals ik, weet je nooit hoeveel tijd je nog hebt.'
Loach' lange levenbegon in 1936. In Nuneaton, een industriestadje in de buurt van Birmingham. Zijn vader John was elektricien en voorman in de machinefabriek. Een arbeider die op de Conservatieven stemde. Moeder Vivien was kapster. 'Ik heb het geluk gehad om geboren te worden in een zeer stabiele gemeenschap', blikt hij terug. 'De oorlog was verschrikkelijk, natuurlijk. We waren bij familie toen er 's nachts een bom viel in de straat. Weg moesten we, het huis uit, midden in de nacht. Ik herinner me dat nog.
Toch heb je als kind niet door hoe verschrikkelijk het is. En de jaren vijftig waren een prima tijd om tiener te zijn. Het was de geboorte van de welvaartsstaat. Ik kreeg een beurs om naar een goede universiteit te gaan. Van dat geld hoefde je toen, anders dan nu vaak het geval is, geen cent terug te betalen. Stel je voor, in een stad met zestig-tot zeventigduizend mensen hadden vier of vijf jongens dat voorrecht!'
Na gediend te hebben in de luchtmacht ging Loach rechten studeren in Oxford. Het grootste deel van de tijd stond hij naar eigen zeggen op het toneel. Niet lang na zijn afstuderen, in 1963, trad hij in dienst van de publieke omroep. Daar begon hij documentaires en televisiefilms te maken. 'Ik blonk niet uit in mijn studie, ik faalde als acteur. God weet hoe ik die baan bij de bbc kreeg', zegt Loach. 'Als regisseurs en schrijvers kregen we alle vrijheid om films te maken. Niks micromanagement. Het resultaat werd direct na het avondnieuws uitgezonden.'
Het was ook bij de bbc dat hij in contact kwam met de ideeën van Nieuw Links. Loach werd behalve lid van Labour actief voor verschillende kleine, trotskistische organisaties. 'Noch Washington, noch Moskou', vat hij zijn ideologie samen. 'We wilden geen stalinisme, maar ook geen kapitalisme. Daarbij waren de sociaaldemocraten niet veel anders dan hun rechtse concurrenten.' Met een knipoog: 'Behalve dan dat ze iets meer belasting heffen.'
In het milieu waarin Loach zich bewoog was Karl Marx de politieke inspiratiebron. Als het om films ging bewonderden ze de Tsjechoslowaaksenew waveen de Italiaanse neorealisten. Loach noemt films alsLadri di biciclette('Fietsendieven', 1948) enLa battaglia di Algeri('De slag om Algerije', 1966). 'Het gaf ons een besef van hoe je óók films kunt maken. Met de camera als sympathiserende toeschouwer. Die observeert als het ware vanuit een hoek in de kamer, probeert te weten te komen wie mensen écht zijn.'
Hij foetert op Amerikaanse films die zouden grossieren in technische trucjes. Zoals het door hem verachte superheldengenre. Net zomin als hij iets op heeft met het eeuwige thema van de streamingplatforms: saaie burgers die 'op hun boten genieten van hun rijkdom'. 'Je zou willen dat film een vorm van communicatie is. Helaas zijn het te vaak verhandelbare producten. De meeste zijn rechts. Er komt een man een dorp binnen en hij schiet de slechterik neer. Je ziet direct Trump voor je. Het gaat te vaak over geweld - het bloed spuit eruit. Of om mensen met veel geld, zonder dat iemand zich afvraagt waar dat vandaan komt.'
Tot zijn eigen vroegste filmsbehorenPoor Cow(1967),Kes(1969, voor een groot deel in het dialect, naar verluidt tot wanhoop van sommige Amerikaanse filmbazen) en het televisiedramaCathy Come Home. Die laatste, over dakloosheid, veroorzaakte bij de verschijning in 1966 een stormachtig politiek debat. Geen slecht begin van een carrière, zou je denken. Maar hoe vaak Loach ook benadrukt dat hij mazzel heeft gehad, er waren ook lange periodes dat het tegenzat. Met zijn vrouw Lesley, met wie hij sinds 1962 getrouwd is, kreeg hij vijf kinderen. Begin jaren zeventig kwam een van hen om bij een autoongeluk. Loach zat achter het stuur toen op een brug een andere auto een wiel verloor en op hen inreed.
In professioneel opzicht bracht zijn compromisloosheid hem regelmatig in de problemen. Een documentaire, deels betaald door Save the Children, werd door Loach aangegrepen om het hele concept van westerse ontwikkelingshulp te bekritiseren. De film eindigde met de oproep dat we 'de eigendomsverhoudingen in de samenleving moeten veranderen, en dan veranderen we de mens. Dat is de enige echte oplossing, al het andere is propaganda.' Zoveel politiek werd niet op prijs gesteld. De ngo dreigde met een rechtszaak, de televisiezender besloot de film niet uit te zenden.
Het kon nog veel erger. De komst van Margaret Thatcher luidde naar eigen zeggen een inktzwarte periode in. Een serie documentaires van Loach waarin vakbondsleden hun leiding bekritiseerden werd geannuleerd. Hetzelfde gebeurde kort voor de première van een omstreden theaterstuk over de vermeende collaboratie van zionistische leiders met het Hongaarse nazibewind in de Tweede Wereldoorlog.
Dieptepunt voor Loach waren de reclamespotjes die hij eind jaren tachtig maakte, onder meer voor McDonald's. Het gezin zat financieel aan de grond. 'Ik kon geen werk meer krijgen', zegt hij daar nu over. 'Ik maakte documentaires, maar die werden vrijwel allemaal in de ban gedaan.'
Gek genoeg begon het pasprijzen te regenen toen Ken Loach de leeftijd naderde waarop de meeste mensen met pensioen gaan. Hij is waarschijnlijk de succesvolste regisseur ooit op het filmfestival van Cannes. Naast de genoemde Gouden Palmen ontving hij drie keer de juryprijs. Er was ook een Bafta-award in zijn thuisland, een Gouden Beer in Berlijn en een Gouden Leeuw in Venetië. Telkens weer ging het over de mensen die in zijn ogen als geen ander in staat zijn de wereld te veranderen: de arbeiders. 'Natuurlijk draaide het om het creëren van klassenbewustzijn', zegt hij. 'Dat was de politieke inzet. Maar ik vind arbeiders ook gewoon leuker. Hun grappen zijn beter. Net als hun verhalen. Juist omdat mensen financieel op het randje zitten, staat er veel meer op het spel. Je voelt gewoon de vitaliteit, de warmte van het dagelijkse leven.'
Of hij zich kan voorstellen een film te maken in Nederland, een land zonder sterke arbeiderscultuur? 'O, ik weet zeker dat we iets zouden vinden. Mijn vrouw en ik liepen vanochtend nog onder een steiger door. De bouwvakkers waren naar elkaar aan het roepen. Die maakten vast en zeker grappen over de baas.' Mijn tegenwerping dat de meeste bouwvakkers in Nederland tegenwoordig zzp'er zijn, en dankzij de personeelsschaarste op dit moment heel redelijk verdienen, lijkt hem niet te deren. 'Nou, dat is dan toch mazzel voor ze? Maar je hebt rijk en je hebt rijk. Hun inkomen kan aan of uit worden gezet, net als een kraan. Trouwens, wat gebeurt er als ze zich verwonden? Hun zekerheid is foetsie. Het is de mythe van de gig-economie.'
Waarmee het gesprek is aangekomen bij de trilogie waarmee zijn carrière vermoedelijk zal eindigen. Voor de tweede keer, want Loach kondigde in 2014 ook al eens zijn afscheid aan. 'Het was bij de opnames vanJimmy's Hall. We liepen door een Iers veld dat veranderde in een Iers moeras. Ik verloor mijn schoen. Ik dacht:really?Dit is toch niks voor een tachtiger! Vervolgens hebben we toch nog drie films in het noordoosten van Engeland gemaakt. Eenvoudige, sobere verhalen over de gevolgen van het neoliberalisme voor het dagelijks leven van mensen. Over hoe een deel van de werkende mensen de veiligheid van de achturige werkdag verloor, net als hun vakantiegeld en doorbetaling bij ziekte.'
Het in 2016 bekroondeI, Daniel Blaketoont een timmerman die na een hartaanval vermalen wordt tussen de raderen van de bureaucratie van deworkfare state. Drie jaar later volgdeSorry We Missed You,over een gezin dat langzaam kapotgaat aan de flexibilisering van de arbeidsmarkt. De vader (in het echte leven loodgieter) denkt even dat hij met zijn eigen bestelbusje de koning te rijk is. Maar met vrijheid hebben de diensten van veertien uur die hij draait als schijnzelfstandige pakketbezorger niks te maken. Zij(in real life:ex-onderwijsassistente) werkt in de thuiszorg op een nulurencontract. Je rúikt als kijker de stank van een oude-mensenhuis als zij haar cliënten bezoekt.
Sociaal drama op zijn best. En toch ontbrak er iets.
Aan het einde van de voorpremièrevanThe Old Oakvolgt een staande ovatie. Loach wordt naar voren geroepen. Staande voor de grote zaal oogt hij fragiel. Met één hand in zijn te wijde blauwe jasje, de andere ietwat onvast om de microfoon geklemd, begint hij met uitgebreide excuses voor het feit dat het publiek wel Engels spreekt,
maar hij geen Nederlands. Daarna beantwoordt hij alle vragen met een opgewekte bescheidenheid die suggereert dat het hem zelf ook verbaast, al die aandacht. Alsof hij dit niet al duizenden keren heeft gedaan. Over de hele wereld. 'Wanneer komt je volgende film?' roept een vrouw met luide stem achter in de zaal. 'Wel, dan heb ik een wedervraag. Waar kan ik het elixer voor de eeuwige jeugd vinden?'
The Old Oakis niet zijn allerbeste film. Toch is het een gedenkwaardig slotakkoord. Nog één keer brengt hij, samen met zijn trouwe medewerkers, een hommage aan zijn geliefde arbeiders. Nog één keer doet hij dat met behulp van vrijwel uitsluitend amateurs. 'Niemand neemt een accent aan dat niet van hem of haar is', zei Loach daar eerder over. De Syrische asielzoekers zijn op één na daadwerkelijk uit hun land gevlucht. Net zo goed als dat de Britse bewoners allemaal uit de buurt komen.
Zoals hoofdrolspeler Dave Turner, in een vorig leven brandweerman. Na zijn pensioen ging hij in een pub werken. De naam, jawel: The Oak Tree. 'Ik maakte een praatje met hem en daarna ben ik drie of vier keer teruggebeld, maar ik wist nooit dat ik audities aan het doen was', zei Turner achteraf over zijn eerste contact met Loach. Hij vertolkt kroegeigenaar TJ, de man die uiteindelijk het ijs breekt tussen bewoners en vluchtelingen. Aan het begin van de opnames leed hij aan 'een enorm geval van het imposter syndroom', bekende hij. 'Je zit te praten met mensen die al jaren acteren. En ze zijn vreselijk goed. En ik kom van de straat binnenlopen en krijg de hoofdrol in een Ken Loach-film!'
'De personages moeten individuen zijn. Geen woordvoerders', legt Loach op de avond van de voorvertoning uit. Precies daar gaat het nog weleens mis. Dan zijn de monologen iets te schematisch. Op andere momenten levert het fantastische vondsten op. 'Cadeautjes', noemt Loach het. 'Neem de moeder in het verhaal. Net als de andere Syriërs heeft zij ook in het echte leven familie verloren. Op de laatste dag, toen in de film haar man was overleden en de dorpsbewoners in een lange rij aan de deur kwamen om hun medeleven te betuigen, moest ze plotseling écht huilen. Dat was een geschenk.'
Er is nog iets anderswat de film, behalve de gedemonstreerde trouw aan mensen en methode, een afscheid in stijl maakt. Beide voorgangers eindigden somber. Maar dat was niet het hele verhaal, wist Loach uit het uitgebreide vooronderzoek - ook dat behoort tot zijn beproefde, eigenzinnige aanpak. Eerst brengt zijn scenarioschrijver een aantal bezoeken aan de plaats waar de film zich gaat afspelen. Hij kijkt om zich heen, babbelt wat met voorbijgangers, ontmoet lokale activisten en vakbondsleden. In een later stadium haakt Ken Loach daarbij aan. Ze voeren uitvoerige gesprekken. Bijvoorbeeld met klanten van de voedselbank, waar het idee ontstond voorSorry We Missed You.
Wat ze aantroffen in het noordoosten van Engeland was een gebroken samenleving. Tegelijkertijd, legde Loach uit in een eerder interview, 'hadden we daar zo veel sterke, genereuze mensen ontmoet, die op deze donkere tijden reageren met moed en vastberadenheid. We voelden dat we een derde film moesten maken om dat te reflecteren.'
Inderdaad biedt de afsluiting van de trilogie hoop. Dat is verre van vanzelfsprekend bij Loach. Tijdens het interview in het hotel toont hij zich extreem pessimistisch over het huidige tijdsgewricht. 'Sinds 2010, het begin van hetausterity-beleid met zijn bezuinigingen, is de armoede in Groot-Brittannië dramatisch toegenomen. Een half miljoen kinderen zijn voor hun eten afhankelijk van liefdadigheid, ongelooflijk!
Het is een soort alledaagse wreedheid. Tot en met de jaren zestig ging het nog over omzien naar elkaar. Nu is samenwerken een vies woord geworden. Misschien vind ik dat nog wel het allerergste. Hoe onze cultuur is doordrongen van de taal van de markt. Alles draait om deals. Om er net wat meer uit te slepen dan je buurvrouw of buurman.'
Even leek er een uitweg in de persoon van Jeremy Corbyn, de Labour-leider die met een buitengewoon links programma in 2017 succes boekte bij de verkiezingen voor het Lagerhuis. Helaas voor Ken Loach werden ze in 2021 beiden uit de partij gegooid. Aanleiding waren beschuldigingen van antisemitisme - Loach is een felle antizionist die sympathiseert met de Palestijnse zaak. 'Het was een coup', houdt hij vol. 'Corbyn is een toegewijde antiracist, echt. Veel joodse mensen in de Labour-partij steunden hem ook. Ze stemden voor hem, voerden campagne. En toch heeft de rechtervleugel van Labour hem verwoest. Met steun van het complete establishment.'
Hoofdschuddend wijst hij op een onthulling van de bbc eerder die week. De gastheren van de klimaattop in Dubai blijken van de gelegenheid gebruik te hebben gemaakt om stiekem nog meer fossiele energie te slijten. 'De heersende klasse verwoest de planeet. Hoe dichter ze bij de afgrond komen, hoe wanhopiger ze blijven doen wat ze doen. Het is een grap. Een grote grap. Het schip is aan het zinken, maar we blijven feestvieren,for god's sake.'
Des te opvallender is het zoete einde vanThe Old Oak. De twee gemeenschappen leggen aarzelend contact, komen samen om te eten en paraderen in de slotscène zelfs, in de traditie van de strijdbare mijnwerkers, onder hetzelfde trotse vaandel. Progressievewishful thinking,oordeeldeThe New Statesmanhard. Ik vraag Loach waar het onderscheid zit tussen naïviteit en mensen een radicaal perspectief bieden.
'Solidariteit', antwoordt hij vastberaden. 'Rechts heeft technieken om de kracht van de werkende klasse te ondermijnen. Onder Thatcher zag je al de drieledige aanval: versla de arbeidersklasse in de industriële strijd, voer wetten in die haar beletten zich te organiseren en laat de werkloosheid oplopen zodat ze zwak staat. Die technieken zijn nog steeds in gebruik. Ik denk dat het antwoord hierop moet zijn: jullie hebben ons nodig. Wij jullie niet, want we beschikken over alle benodigde vaardigheden. Zolang links zich maar niet uit elkaar laat spelen door het idee dat buitenlanders onze banen inpikken. Waarom zeggen we niet gewoon "kom erbij en organiseer jezelf"? Internationalisme is een noodzaak. Het kapitaal kent immers ook geen grenzen. Het geld stroomt naar de plek waar winst gemaakt kan worden.'
Met wensdenken heeft dat niks te maken, vervolgt hij. 'We zijn een hele poos verder en we zien daadwerkelijk dat er op de plek waar wij gedraaid hebben nieuwe banden zijn ontstaan tussen de oorspronkelijke buurtbewoners en de Syrische nieuwkomers. Er wordt van alles samen georganiseerd. Onder andere voor de kinderen als ze uit school komen. Dat is dus niet alleen een filmscript. Het gebeurt echt. De traditie van solidariteit van de mijnwerkers leeft voort.'
Daar is het weer:die onvoorwaardelijke trouw aan oude idealen. Als ik Loach aan het einde van ons gesprek vraag of dat iets is wat in je karakter zit, kijkt hij me niet-begrijpend aan. 'Loyaal zijn aan mijn ideeën voelt voor mij als een wetenschapper die loyaal is aan het idee van evolutie. Volkomen logisch! Zodra je Darwin hebt gelezen, ga je geen stap terug doen en roepen: ik geloof toch in Adam en Eva.'
Dan, hardop denkend: 'Het gaat niet om loyaliteit als abstracte waarde. De trouw aan de mensen met wie ik werk bijvoorbeeld, is gestoeld op een fundament van vriendschap, gedeelde vreugde en een specifieke smaak. Zij weten precies hoe het licht of het geluid moet zijn. Zodra je zulke mensen gevonden hebt, blijf je uiteraard bij elkaar. Omdat het een genot is om op die manier samen te werken. Ik heb nooit begrepen waarom sommige regisseurs in een megafoon schreeuwen. Wat denk je daarmee te bereiken?'
Waarom andere voormalige linkse strijdmakkers de afgelopen halve eeuw, terwijl ze carrière maakten, dan wél van mening veranderden? Ken Loach haalt nog één keer zijn schouders op. 'Ik snap het niet. Echt, ik kan dat niet begrijpen. Waarom zou je zoiets doen?'