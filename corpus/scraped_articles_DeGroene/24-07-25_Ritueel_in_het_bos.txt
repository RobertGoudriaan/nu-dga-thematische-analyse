Ritueel in het bos

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
25 juli 2024
TONEEL Het zomeroffer
Begint de revolutie in Amstelveen? Als het aan de sympathieke en droogkomische Evaline ligt wel. Zij gaf, in haar gedaante als burger, gehoor aan de oproep van toneelgezelschap De Warme Winkel om haar auto te offeren voor de goede zaak die energietransitie heet. In het Amsterdamse Bostheater werd tegen een donkere avondlucht haar zilvergrijze Opel Astra cabrio vereerd, gedankt en naar de eeuwige jachtvelden verplaatst. Ze stond erbij en keek ernaar, op licht verbaasde maar onderkoelde wijze, een voor ons goed uitpakkende vertegenwoordiging van de menselijke soort. Geen gespartel, geen cognitieve dissonantie: het is beter dus het moet. Hier heeft u mijn autosleutels. Zou ik dat ook zo doen?
Dat is het vernuftige van de opzet van deze zomervoorstelling van De Warme Winkel: je komt in de vorm van recreërend zomerpubliek, maar niks daarvan, jij en de jouwen zijn onlosmakelijk onderdeel van dit ritueel in het bos, dat de krachten van de klimaatverandering probeert te bezweren. 'Vergeef ons onze fossiele zonden.' Een omineus overzwaaiende, metershoge hijskraan zet het kracht bij.
De spelers van het toneelgezelschap fungeren als ironische hogepriesters, met live muziek, waaronder nieuw geschreven werk door Touki Delphine en het in 1913 gemaakteLe Sacre du Printempsvan Igor Stravinsky uitgevoerd door Asko Schönberg. Een klein wagneriaans koor van zilveren marsmannetjes omlijst de handelingen die nodig zijn om eer te doen aan de band die de mens met zijn vierwieler onderhoudt. Ze zijn gekleed in wieldoppen, ruitenwissers en autobekleding, ze vormen het ludieke én dreigende deconstructieteam van de verbrandingsmotor. Ze tonen een parade van auto-onderdelen en de vertedering is niet van de lucht: wat zijn ruitenwissers eigenlijk ontzettend schattig.
Ze katten zichzelf om in een feministisch schreeuwkoor, dat de ironie beschreeuwt van het verschijnsel file en de huidige klimaatproblematiek allicht: 'Je zit in een gevangenis waar je de sleutel zelf van in je zak hebt zitten.'
Tijdens het laatste rondje dat Evaline met acteur Ward Weemhoff in haar auto over het podium maakt, moet er ook ingeparkeerd worden. In een prachtige apotheose vangt Weemhoff met zijnroad rageover die in de soep lopende speciale verrichting de hele hartverscheurende klaagzang aan voorgaande generaties: 'Er had toch iemand kunnen zeggen:tot hier.'
Druipend van de aardolie knalt de laatste scène door het donker geworden bos. En het is uitzonderlijk dat de denkers en spelers van De Warme Winkel de hele avond al zo lichtvoetig, zo gevoelig over de valkuilen van de eigen parochie heen dansen.
Het evenwicht tussen gelaten berusting en activisme, jennerig gepest en verantwoordelijk burgerschap wordt hier steeds gezocht en gevonden, waar je de hand van eindregisseur Jetse Batelaan in herkent. Ook het electro-fetisjistische mancave-oeuvre van John van Oostrum vindt hier een ideologische bestemming: de lichtwand-objecten vervaardigd uit gesmolten auto-achterlichten smeulen als duistere kolenmijnen of diepvlammende bosbranden op achter de muzikanten: een treiterig feest van een zomervoorstelling.
Han van Wieringen
Het zomeroffer,De Warme Winkel / Asko Schönberg / Touki Delphine. Amsterdamse Bostheater, t/m 10 augustus
Sofie Knijff | Het zomeroffer van De Warme Winkel in het Amsterdamse Bostheater