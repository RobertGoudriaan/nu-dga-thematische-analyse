Langzaam Rebekka de Wit

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
25 april 2024
We zaten op de binnenplaats van een oude pastorie. Een vriend werd zestig en gaf een feest. Kinderen renden rond en hielden de volwassenen af en toe een grote plastic spin voor, waardoor je ook de volwassenen hoorde gillen, voor de kinderen.
In het midden van zo'n sc√®ne zei de vriend: zo had ik het me voorgesteld. Ik begreep - geloof ik - precies wat hij bedoelde. Heel even was alles er en heel even ging niemand ergens heen. Hij is een van de drie mensen in mijn omgeving zonder rijbewijs. Deze drie mensen kennen elkaar niet, maar in mijn hoofd vormen ze een genootschap. Een monument voor een andere wereld die voor mensen met een rijbewijs niet meer toegankelijk is. Ze lijken ook op elkaar. Ze zijn precies, hebben een talent voor melancholie en ze zijn zo geestig dat ze op veel feestjes zijn uitgenodigd, waar ze ook altijd arriveren met grootse verhalen over wat er nu weer gebeurd was onderweg. (Een stier! Er stond een stier op het spoor!) Alle drie staan ze dichter bij de bomen dan bij auto's, dat wil zeggen, ze kunnen een eik herkennen, maar geen automerken. Als er iemand dood zou gaan in mijn omgeving, zou ik onmiddellijk deze drie figuren vragen om bij mij in huis te komen, gewoon om er te zitten. Omdat ze langzaam gaan, weten ze wat voorbijgaan is. Het omgekeerde is ook waar: als er iemand dood is, wil je eigenlijk echt geen mensen in de buurt die heel goed kunnen autorijden.