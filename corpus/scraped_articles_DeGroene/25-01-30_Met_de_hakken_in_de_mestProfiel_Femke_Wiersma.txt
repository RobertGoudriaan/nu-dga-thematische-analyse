Met de hakken in de mest Profiel Femke Wiersma

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
30 januari 2025
De BBB, door boze boeren op het pluche gebracht, echoot tot ongenoegen van diezelfde boeren vooral de oude politiek van vooruitschuiven. Minister Femke Wiersma blijft onverstoorbaar. 'Nutriënten, grondstoffen; ik kan daar úren over praten.'
'Ik voel het óók.'Het mestoverschot is een van de meest urgente onderwerpen, zegt Femke Wiersma. Het is 4 juli 2024. Ze is net drie dagen minister en voert meteen al haar eerste debat met de Tweede Kamer. Ze leunt voorover en kijkt iedereen strak aan. 'Er is mij alles aan gelegen het probleem aan te pakken', bezweert ze.
'Het is wéér een belangrijk debat, exact twee maanden na het vorige.' Wiersma heeft de neiging te spreken met haar handen, dus houdt ze deze strak gevouwen voor zich. Het is 4 september 2024. Veel kan ze nog niet beloven, zegt ze, terwijl ze naar het schermpje voor zich staart. Het regeerprogramma is nog niet helemaal af.
'Uiteraard staat dit op mijn prioriteitenlijst.' Het is 7 november 2024. In vier maanden tijd, constateert Wiersma, heeft ze drie keer in het parlement over de heikele thema's mest en stikstof gedebatteerd. 'De oplossing is niet eenvoudig. Sinds de laatste brief hebben we elke steen omgedraaid.' Nog een keer herhaalt ze zuchtend dat het allemaal 'echt niet makkelijk is'.
Wiersma zit achterover in haar stoel, met haar nieuwe modieuze oversized bril. Het is 4 december 2024. 'Ja, mevrouw Vedder', zegt ze tegen CDA-Kamerlid Eline Vedder, 'het stikstofprobleem is niet voor niets supercomplex. Ik heb net als u kinderen thuis. Leg het ze maar eens uit. Dat valt gewoon bijna niet te doen.' Tijdens het debat valt ze terug op woorden als 'lastig', 'ingewikkeld', 'moeilijk' en vooral 'complex', vijftien keer om precies te zijn. Vier keer verzekert ze de Kamer dat ze de frustratie deelt, terwijl concrete maatregelen uitblijven.
Maar ook in januari 2025 zijn er nog nauwelijks concrete plannen.
Terwijl Wiersma in de Tweede Kamer al een halfjaar zichtbaar worstelt met de complexe stikstofproblematiek en de mestcrisis, dreigt de werkelijkheid buiten het Binnenhof haar genadeloos in te halen. Vorige week woensdag zette de Haagse rechtbank een dikke streep onder jaren van bestuurlijk getreuzel. Greenpeace kreeg grotendeels gelijk in een bodemprocedure. Opeenvolgende kabinetten hebben gefaald in hun wettelijke plicht om de natuur te beschermen tegen stikstofuitstoot. Het kabinet moet nu onder hoogspanning ingrijpende keuzes maken om de stikstofdoelen in 2030 alsnog te halen. De uitspraak is een mokerslag op een dossier dat al smeulde en nu elk moment kan exploderen.
Kort daarvoor had de Raad van State al een andere cruciale strohalm weggevaagd: intern salderen, het hergebruiken van vergunde stikstofruimte binnen bedrijven, mag niet meer. Deze dubbele juridische tik legt de diepere crisis bloot: stikstof raakt nu veel meer ministeries. Minister Barry Madlener van Infrastructuur en Waterstaat (PVV) maakt zich grote zorgen omdat tal van infrastructurele projecten niet door kunnen gaan. Minister Mona Keijzer (BBB) van Volkshuisvesting moet vrezen voor haar duizenden extra woningen. En de Nederlandse krijgsmacht kan niet groeien omdat er simpelweg geen stikstofruimte is. Een paar schietbanen zijn al feitelijk illegaal geworden.
'De tijd van juridische trucs en listen is nu echt voorbij', waarschuwde Johan Remkes al in 2019 toen hij als voorzitter van het Adviescollege Stikstofproblematiek het rapportNiet alles kanpresenteerde. Kijk naar wat er nodig is om door stikstof bedreigde natuur te herstellen, adviseerde hij. Koop daar boeren uit en verlaag daar de maximumsnelheid voor verkeer. Drie jaar later kwam hij metWat wel kan,'het eerlijke verhaal' met 25 aanbevelingen. Hij adviseerde onder meer de uitkoop van zo'n zeshonderd grote vervuilers in één jaar en hij schetste een hervorming van de landbouw - zonder empathie voor de boeren uit het oog te verliezen. Die leden, stelde hij, onder zwalkend vooruitgeschoven overheidsbeleid.
Er is sindsdien weer veel vooruitgeschoven. Tot wanhoop van de boeren. 'Als je mij zou vragen of er nog hoop is, dan zou ik antwoorden: een hoop ellende', schreef melkveehouder Alien van Zijtveld uit Rouveen in een column inVee & Gewas. Ze is voorzitter van Agractie en ziet hoe de problemen zich erger dan ooit opstapelen. 'We zijn weleens voor minder op de trekker gestapt om actie te voeren. Als er een moment is om harde beleidswijzigingen door te voeren om (onder andere) het stikstofdossier vlot te trekken, dan is het wel nú!'
Ook columnist Vergaderboer beschrijft in het bladBoerderijindringend de moedeloze sfeer. Wiersma 'zou het nieuwe frisse boerengeluid uitstralen dat BBB na verkiezingen in het kabinet bracht. Een grote teleurstelling.' Hij voegt er cynisch aan toe: 'Zo gaat het wegpesten door. Niemand neemt het op voor de boer.'
'Dat ferklearje en ûnthjit ik.'In een lilakleurige glitterjurk legt Femke Marije Wiersma (29 december 1984) in Paleis Huis ten Bosch in het Fries de eed af voor koning Willem-Alexander. Het is 2 juli 2024 en vanaf nu mag zij zichzelf minister van Landbouw, Visserij, Voedselzekerheid en Natuur noemen. De herintroductie van 'Visserij' in de departementsnaam was iets waar de BBB tijdens de coalitieonderhandelingen hard voor had gevochten. 'Natuur', al jaren als tweede genoemd, bungelt in de naam voortaan helemaal achteraan.
De laatste keer dat 'Natuur' achteraan stond, zwaaide staatssecretaris Henk Bleker, ooit van het CDA, de scepter. In de twee jaar dat hij daar zat (2010-2012) bewees hij dat het schuiven met zo'n titel echt niet alleen symbolisch was. Zo bezuinigde hij fors op natuurbeleid en zette hij het mes in de Ecologische Hoofdstructuur die hij 'elite-natuur' noemde. Het fijnmazige netwerk van natuurgebieden dat versnippering moest tegengaan, werd daardoor beknot, van ruim 728.000 naar 600.000 hectare. Daarmee kwam een definitief einde aan de geplande ecologische zone die onder andere de Veluwe met de Oostvaardersplassen moest verbinden.
Dankzij dat besluit kon Wiersma enkele jaren later in een campagnefilmpje een groot deel van de Oostvaardersplassen een 'mislukt project' noemen. De BBB wil de natuur daar niet meer beschermen of verbeteren, maar er een stad bouwen, genaamd Groenland. Driehonderdduizend woningen erbij. Niet op de voor de BBB heilige landbouwgrond, maar op de 'grijze toendra waar niets groeit en waar dieren omkomen'. De partij is niet tegen natuur, is de mantra, maar gelooft in 'boerennatuur', en dat mag nooit ten koste gaan van landbouwgrond.
Groenland is niet in het hoofdlijnenakkoord gekomen dat de BBB uitonderhandelde met coalitiegenoten PVV, VVD en NSC. Ook de oudere wens van een ministerie voor het Platteland, minstens honderd kilometer buiten Den Haag gesitueerd, 'tussen de mensen waarover het gaat', sneuvelde. Maar in het hooflijnenakkoord staat wel dat 'onze boeren, tuinders en vissers gekoesterd moeten worden'. Belangrijker nog: 'Er wordt niet gestuurd op gedwongen krimp van de veestapel en er komt geen gedwongen onteigening.' Voor de BBB is dat een cruciale overwinning. Bovendien heeft de partij nu de sleutel zelf in handen: het ministerie van Landbouw, Visserij, Voedselzekerheid en Natuur wordt immers met staatssecretaris Jean Rummenie en minister Femke Wiersma volledig bestierd door de BBB.
Voor de boeren lijkt tijdens de beëdiging van het kabinet-Schoof de donkere lucht die al jaren boven hun hoofd hangt een beetje op te klaren. 'We willen dat boeren, tuinders en vissers weer een toekomst hebben', staat er in het hoofdlijnenakkoord dat de titelHoop, lef en trotsdraagt. 'Ik weet dat de verwachtingen hoog zijn', zegt Wiersma in een kennismakingsgesprek met de nos. 'Ik vóel de hoop. Ik vóel de verantwoordelijkheid. Maar ik ben ook iemand die heel veel energie heeft en die ga ik gebruiken.' Voor BBB-leider Caroline van der Plas is de presentatie van haar dreamteam een hoogtepunt. 'Ik had vannacht een minister te logeren', post ze op X. 'Zonder gekkigheid: wat ben ik megatrots op Femke en alle anderen die dit kabinet gaan leiden.'
Maar op dag twee van Wiersma'sministerschap breekt er al chaos en ophef uit over de mestcrisis, vooral over het debat daarover. Lang mocht Nederland meer mest uitrijden dan andere landen. Maar wegens een zeer verslechterde waterkwaliteit - Nederland bungelt onder aan de lijstjes - bouwt de Europese Commissie deze uitzonderingspositie, die derogatie wordt genoemd, af. Volgend jaar moet het afgelopen zijn. De hoop van de BBB en minister Wiersma is om tóch nog een uitzondering bij de Europese Commissie los te weken. Een plan B is er niet.
Ondertussen mogen de boeren minder mest uitrijden op de weilanden dan voorgaande jaren. Terwijl de enorme veestapel in Nederland - 3,7 miljoen runderen, 10,6 miljoen varkens en 89,6 miljoen kippen - nauwelijks is afgenomen, blijft de dierlijke stront zich ophopen. Silo's en mestkelders zitten overvol en om daarvan af te komen moeten boeren de mest laten afvoeren door commerciële bedrijven. Een gemiddeld melkveebedrijf is daar jaarlijks dertig-tot veertigduizend euro aan kwijt, berekende de Wageningen Universiteit in opdracht van de Nederlandse Zuivel Organisatie.
Veel boeren dreigen financieel kopje-onder te gaan en daarover staat op woensdag 3 juli om 17.30 uur een debat gepland in een commissiezaal, tegelijk met het debat over de regeringsverklaring. Maar om 16.38 uur verzoekt BBB-Kamerlid Cor Pierik plotseling per mail het debat te schrappen, hij heeft al de steun van de rest van de kersverse coalitie PVV, VVD en nsC, een meerderheid dus. Dat machtsvertoon schiet in het verkeerde keelgat bij de oppositie die in allerijl een persconferentie organiseert. 'Een flauw geintje' noemt CDA'er Eline Vedder de methode van de BBB om Wiersma uit de wind te houden. Een geintje dat ten koste zou gaan van al die wachtende boeren, want het debat laat nu, door het aanstaande zomerreces, wekenlang op zich wachten.
Al snel verplaatst het Haagse relletje zich naar de grote vergaderzaal waar de fractieleiders over de regeringsverklaring debatteren. Totaal buiten de orde begint Caroline van der Plas, die lucht heeft gekregen van het mediaoffensief van de oppositie, haar straatje schoon te vegen. De BBB wil het debat helemaal niet schrappen, bagatelliseert ze, maar slechts verplaatsen. Ze somt een reeks gelegenheidsargumenten op. Wiersma moet, zoals de traditie voorschrijft, samen met alle andere bewindslieden in vak K zitten tijdens het debat over de regeringsverklaring. De minister heeft twee nachten nauwelijks geslapen. Ze heeft nog maar een dag ambtelijke ondersteuning. 'Ik bescherm mijn mensen.' Maar Ruben Brekelmans van de VVD, ook pas net minister van Defensie, kan wel gewoon meteen een debat doen.
Volgens D66-leider Rob Jetten past Van der Plas Haagse trucjes toe, ten koste van de duizenden boeren die daardoor de hele zomer in onzekerheid blijven. 'Tjonge, tjonge, tjonge. Echt, nogmaals, kijk eens even zelf in de spiegel', reageert Van der Plas furieus. 'Als er morgen verkiezingen zijn, denk ik echt niet dat er een boer op D66 stemt, hoor. Echt niet!' Ze noemt het schrappen van het debat door de coalitie, een meerderheid in de Kamer, 'democratisch'. Er volgt schamper gelach in de plenaire zaal, waarop ze, zoals ze vaker doet, geagiteerd reageert. 'Joh,man upeen beetje, zeg. Kom op, zeg. Jeetje, wat is dit voor zielig gedoe.'
Uiteindelijk bindt ze in met een compromis. De volgende dag komt er dan toch een debat. Allemaal 'verwarring' en 'ophef', zegt Femke Wiersma dan. Ze had het 'prima' de avond ervoor kunnen voeren, beweert ze. Ze is immers dol op mest, het is echt een van haar favoriete onderwerpen. 'Nutriënten, grondstoffen; de wereld van mest is ontzettend fascinerend. Ik kan daar op feestjes úren over praten, soms tot ongenoegen van mijn familie.'
Toen Femke Wiersma nogop de idyllische boerderij aan het riviertje Gein bij Abcoude woonde, boog zij zich over de ingewikkelde mestboekhouding van zeventig koeien. Haar toenmalige man, boer Gijs, was aangesloten bij de Vereniging tot Behoud van Boer en Milieu en zette zich in voor het bovengronds uitrijden van mest. In 2015 organiseerde ze samen met hem een mestruikerij voor Tweede Kamerleden, omdat er al twintig jaar mestbeleid werd gevoerd 'op basis van verkeerde aannames'. De parlementariërs kregen de unieke kans om te ruiken aan emmers stront en de verschillen te ontdekken. Want 'goede mest ruikt best lekker'.
Het leven op de boerderij droeg ze al snel uit, in columns, maar ook als iemand die de belangen van de agrarische sector behartigt bij overheden en volksvertegenwoordigers. PVV-Kamerlid Dion Graus, de huidige voorzitter van de landbouwcommissie, ontmoette haar destijds op de boerderij, vertelde hij tijdens een debat. 'Ik stond daar met mijn laarzen op de boerderij en weet nog dat ik tegen mijn team zei: daar gaan we nog veel van horen.'
Maar die rol, als boerin, was niet vanzelfsprekend. Femke Wiersma werd geboren in het Friese Dokkum, waar haar ouders een jaar na haar geboorte uit elkaar gingen. Ze bleef achter bij haar moeder en vertelde later in interviews dat dit niet altijd gemakkelijk was. 'Er waren problemen en we hadden het niet breed,memkon het niet goed aan.' Zonder hulp van anderen was ze niet gekomen waar ze nu is. 'Ik weet van huis uit wat een bijstandsmoeder meemaakt die in de schuldsanering zit', zei ze in 2022 inNieuwsblad Noordoost-Friesland. Na de mavo en havo/vwo werd ze matroos bij de Koninklijke Marine. Op haar 22ste kreeg ze haar eerste kind, kort daarna hield ze de marine voor gezien. Ze was korte tijd zorgconsulent in de Friese gemeenten Dantumadiel en Dongeradeel.
En toen zag ze in 2010 boer Gijs op tv en dacht: wat een leuke vent. Gijs (35, lang, krullen) zocht een vrouw via het tv-programmaBoer zoekt vrouwdat op de zondagavonden vijf miljoen kijkers trok. Ze had eigenlijk niets met het programma, maar besloot toch een brief te schrijven. Gijs bleek populair, er kwamen achthonderd brieven. Maar Wiersma had een voorgevoel dat zij weleens de uitverkorene zou worden, vertelde ze tegen Omroep Friesland. 'Dat is intuïtie.' Zij, netjes, zag een eerlijke, integere man, een man die te vertrouwen is. Hij, chaotisch, zocht een leuke vrouw. 'En dat is gelukt', zei hij stralend verliefd aan de boerenkeukentafel, met zijn arm op haar been.
De twee trouwden en kregen drie kinderen. Wiersma solliciteerde op een leer-werkplek als verpleegkundige, maar dat was toch niet wat ze wilde. Ze opende op het boerenerf een theetuin, De Boergondische Tafel, maar dat werd het ook niet. Uiteindelijk vond ze haar ware passie in het behartigen van de belangen van boeren. Die komen, is haar rotsvaste overtuiging, steeds weer in kwaad daglicht te staan. Ze sprong op de bres voor de megastallen ('de duizend koeien bij boer Richard hebben het gewoon hartstikke goed') en zette haar donaties stop aan clubs die opkomen voor dierenwelzijn. 'Wonende op een boerderij kwam ik erachter dat de realiteit anders is dan dat dit soort organisaties ons voorspiegelen', zei ze tijdens haar kennismakingsgesprek met de Kamer. 'Dierenleed wordt soms ernstiger voorgesteld dan het is.'
De mestcrisis in de zomer van 2015zette haar strijdlust pas echt in beweging. PvdA-staatssecretaris Sharon Dijksma wilde een nieuw fosfaatquotum invoeren en dat voelde voor veel boeren onrechtvaardig. Met een simpele Facebook-oproep mobiliseerde Wiersma duizenden reacties en leidde ze de oprichting van Netwerk Grondig, een belangenclub van grondgebonden boeren die zich zien als 'kringlooplandbouwers' omdat ze mest op eigen grond uitrijden.
In 2017 werd ze fulltime beleidsadviseur bij de Nederlandse Melkveehouders Vakbond. Daar ageerde ze steeds fanatieker tegen wat zij zag als 'verkeerde' frames waarin boeren hoofdschuldige worden gemaakt van de stikstofcrisis.
Op Facebook schreef ze dat veel mensen niet begrijpen wat het boerenleven inhoudt. 'Dat zit in je DNA.' Zo is haar zoon Siem een boer. Op een filmpje zie je hem, vijf jaar oud, in de cabine van een grote rode kraanmachine, hij bedient de grijper. 'Je wordt geen boer, je bent het. Het is je identiteit.' Volgens Wiersma ligt er 'een intergenerationele last op de schouders van de uitverkorene', het kind dat het bedrijf gaat overnemen. Die overname noemt zij de 'belangrijkste kernwaarde' in het boerengezin. 'En die belangrijkste fundering is de afgelopen tijd onder veel boerengezinnen weggeslagen. Ze worden gedemoniseerd door mensen die er niets van begrijpen. Dat raakt me. Hard.'
Om het negatieve beeld over boeren te veranderen, sloot Wiersma zich aan bij Team Agro, een stichting die boeren en tuinders pr-technisch wat meer in het zonnetje wilde zetten. De stichting was opgericht door Wim Groot Koerkamp, mededirecteur van communicatiebureau ReMarkAble, en Caroline van der Plas. Met de andere directeur, het huidige Kamerlid Henk Vermeer, besloten de vier een nieuwe politieke partij op te richten: de BoerBurgerBeweging.
Van der Plas zag in Wiersma, bekend van tv én in het agrarische wereldje, de ideale lijsttrekker. Maar dat kwam in oktober 2019 slecht uit. Net gescheiden van boer Gijs was ze weer terug in Friesland. Daar probeerde ze in Holwert met een fulltime baan en de zorg voor vier kinderen haar bestaan weer op te bouwen. Het lijsttrekkerschap zou daar een te zware wissel op trekken. Ze kwam wel in het bestuur van de BBB en kreeg plek twee op de lijst bij de verkiezingen van 2021, achter Van der Plas.
Ze behaalde 25.000 voorkeurstemmen, een mooie prestatie, maar onvoldoende voor een tweede zetel voor de BBB in de Kamer. Toch ging ze aan de slag in Den Haag, achter de schermen als parlementair beleidsmedewerker.'In machtich moaie rol',zei ze daarover in deLeeuwarder Courant. Ze ondersteunde Van der Plas met het schrijven van spreekteksten, schriftelijke vragen en moties. Bovendien gaf de rol haar de kans te spreken met wie ze maar wilde. Maar ze bleef wel in het Friese Holwert wonen. De lange uren op de A4, A10, A7 en A31 gebruikte ze om debatten terug te luisteren. Om het vak te leren. Als minister zou ze wel verhuizen naar Den Haag.
De band tussen haar en Van der Plas is hecht. Wie de afgelopen zes maanden van minister
Wiersma bestudeert, ziet dat Van der Plas steeds weer opduikt met allerlei ontregelende manoeuvres, vooral als de druk op 'haar' minister toeneemt. Ze noemen zichzelf 'Duo Penotti': Van der Plas met haar no-nonsense aanpak en stoere boots, Wiersma als de glamourvariant van de boerenvrouw. Altijd op hoge hakken. Ook in de koeienstal. Caroline van der Plas typeerde haar in deNRCtreffend als'the beauty and the brains'.
Wiersma had voor haar aantreden als minister haar omgeving naar haar goede eigenschappen gevraagd: 'daadkrachtig, koersvast en inhoudelijk'. Van der Plas zei in de talkshowOp z'n kopvan PowNed dat ze Wiersma niet voor niets heeft gevraagd. 'Het is een topvrouw, met gigantisch veel kennis. Op het ministerie wisten ze de eerste dag niet wat hun overkwam omdat daar iemand binnenliep die gewoon zo diep in de materie zit.'
Ambtenaren wareninderdaad verbaasd. Maar dan vooral over hoe Wiersma het beleid van haar voorgangers weggooide zonder dat er iets voor in de plaats kwam. De BBB ging al tijdens de coalitieonderhandelingen akkoord met het schrappen van het transitiefonds, de pot van ruim 24 miljard euro om onder andere boeren (vrijwillig) te kunnen uitkopen. Van der Plas had de pot bestempeld als 'graaifonds' en 'duizenddingendoekje'.
Vervolgens zette Wiersma ook een streep door het Nationaal Programma Landelijk Gebied, waarin provincies mét agrarische organisaties werkten aan een toekomst voor de natuur én de boer. Ambtenaren waarschuwden dat Nederland 'zonder alternatieve maatregelen' niet zou voldoen aan de wettelijke verplichting op het gebied van natuur, water en klimaat. Maar daar had Wiersma geen boodschap aan.
Bij de Provinciale Staten in Friesland kijken ze er niet vreemd van op. Met het stikstofbeleid had ze niet veel. 'De natuur verbetert niet door stikstof te reduceren', zei ze in de lokale krant. In het korte jaar dat Wiersma gedeputeerde was, verraste ze haar coalitiegenoten soms door zomaar zonder overleg beleid af te schieten, zoals de regenboogplannen of het Fairtrade-programma. Die stoïcijnse houding verbaast de Tweede Kamer inmiddels ook niet meer. Met Wiersma kan het crisis worden over een simpel onderwerp als de veeprikker, een stroomstootwapen waarmee vee wordt opgedreven. Alle partijen, behalve de BBB, eisten een verbod. Maar Wiersma wilde de kwestie eerst nog even onderzoeken. Pas toen het debat geschorst moest worden en er een heuse crisissfeer ontstond, gaf ze toe aan de Kamer.
En zodra de Kamer kritiek uit op haar aanpak, is Caroline van der Plas er als de kippen bij om haar minister te verdedigen. 'U moet zich kapot schamen', riep ze in september tegen CDA'er Derk Boswijk en D66'er Anne-Marijke Podt. 'Ik hoor hier allemaal termen als pyromanenpolitiek en Russische roulette. Maar u weet helemaal niet wat er straks komt! Dit is een kundige minister met veel kennis.' En: 'Dat u de minister durft uit te lachen', terwijl niemand tijdens het debat lachte. Een maand later moest Eline Vedder het ontgelden, de CDA'er die in tegenstelling tot Van der Plas wel jarenlang boerin was. 'Mevrouw Vedder met de houding: kijk mij eens even opkomen voor de boeren,pick me, pick me.'
Van der Plas blijft overal benadrukken dat Wiersma de puinhopen van haar voorgangers opruimt. Maar ook het beleid van de BBB biedt boeren weinig perspectief. Vooral de duizenden pAs-melders, boeren die door bestuurlijk gerommel zonder vergunning zitten, voelen de wanhoop toenemen. In verkiezingstijd leek de BBB pasklare oplossingen voor hen in het verschiet te hebben, maar daar blijft nu weinig van over.
Het voorgaande kabinet deed al te weinig om de stikstofdepositie omlaag te brengen, oordeelde de rechtbank in Den Haag woensdagochtend. Maar dit kabinet heeft ook nog eens het transitiefonds afgeschoten, en het Nationaal Programma Landelijk Gebied, waardoor de rechtbank geen enkel actief overheidsbeleid ziet om de stikstofdoelen wel te halen. Alles ligt in de prullenbak, en er is niets voor teruggekomen. De BBB lijkt zichzelf klem te hebben gereden. De partij wil geen gedwongen onteigening, maar de miljardenpot voor vrijwillige uitkoop is weg.
Zelfs zonder die rechtszaakwas de stand van zaken al vrij nijpend. NSC-Kamerlid en oud-veehouder Harm Holman noemde het landbouwbeleid van Wiersma in eenNRC-interview een 'ongecontroleerde chaos'. En ook onder de achterban beginnen de beloftes van daadkracht en hapklare brokken te botsen met de ruwe werkelijkheid. 'Van "wij gaan het voor u regelen" naar "u moet het zelf maar zien"', schreef Esther de Snoo inDe Telegraaf. 'Boeren zien dit ook. Ze morren dat BBB hen voor de gek heeft gehouden.' De hoofdredacteur van het aan de Land- en Tuinbouworganisatie (LTO) gerelateerde vakbladNieuwe oogstnoemde het uitblijven van beleid 'funest'. 'Waar autoriteit en dus het besturen verdwijnt, komt er economische macht in de plaats.' Familiebedrijven zullen, vreest zij, opgegeten worden door 'grootschalige landbouwbedrijven met diverse productlocaties aangestuurd door bedrijfsleiders in dienst van big agro'.
Mark van den Oever van Farmers Defence Force, met wie Wiersma vijf jaar geleden nog schouder aan schouder op de Haagse Koekamp stond om te protesteren tegen het stikstofbeleid, dreigt nu met acties tegen haar. 'We hebben de BBB op cruciale posities zitten', zei hij onlangs in zijn nieuwjaarsvideo. 'Maar er is nog niet echt vooruitgang gekomen.' Daar is hij 'zeer verbolgen' over. Volgens hem is de tijd voorbij dat regeringspartij BBB nog naar voorgangers kan wijzen. 'Júllie zitten er nu. Júllie moeten het gewoon gaan doen. De tijd is op.' Een dreigende stilte valt. 'Dus, mevrouw Wiersma, aan de bak. Zo niet, dan zul je eind februari de Farmers Defence Force in vol ornaat tegenover je vinden.'
Vlak na de rechterlijke uitspraak zette Van der Plas zichzelf vol in de schijnwerpers. Er moesten maar eens andere wetten komen, zei ze quasinonchalant tegen de verzamelde pers. Hoezo zou dat niet kunnen? Het vrouwenkiesrecht is toch ook ingevoerd, argumenteerde ze verder, en kinderarbeid is toch ook afgeschaft? In de avond krabbelde ze alweer een beetje terug bij het tv-programmaNieuws van de Dagvan SBS6 enDe Telegraaf.'Het moet natuurlijk wel allemaal een beetje juridisch geborgd zijn.' Misschien, zei ze ook, was het allemaal al wel gebeurd als het zo simpel was. Aan Wiersma, háár Wiersma, lag het in elk geval niet. 'Er is heel veel gebeurd.' Wat? Dat blijft vaag. Net als de oplossing voor het stikstofprobleem. Het gedwongen uitkopen van boeren gaat de minister in elk geval 'niet meemaken'. 'Dat is een persoonlijk taboe voor mij', zei Wiersma vrijdag om zich vervolgens achter de ministeriële commissie te verschuilen. De oude politieke kunst van het vooruitschuiven heeft ze na zes maanden in een kabinet al moeiteloos in de vingers.