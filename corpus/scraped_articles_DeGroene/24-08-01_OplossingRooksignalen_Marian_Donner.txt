Oplossing Rooksignalen Marian Donner

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
1 augustus 2024
We kunnen in paniek raken over AI. We kunnen ook, terwijl AI lelijke dingen maakt, gaan lanterfanten en links en rechts een praatje maken.
'Mensen die het zware werk doen voor een minimumloon, terwijl robots poëzie schrijven en schilderen, is niet de toekomst die ik me had voorgesteld', aldus een post op X die tienduizenden keren werd geliked. Want de belofte was toch andersom? Technologie zou ons ontlasten zodat wij, mensen, leuke dingen konden gaan doen.
Maar nu maakt AI opeens foto's en schilderijen. Het componeert muziek en zingt de liedjes in. Het heeft zijn eigen Miss-verkiezing: dit jaar won een virtuele influencer uit Marokko, gekleed in een gouden hijab. Het discussieert mee op sociale media. In een artikel voorThe Guardianvoorspelde de Duitse schrijver Daniel Kehlmann dat het nog drie jaar duurt eer AI de meeste films en televisieseries schrijft.
AI zingt, danst, is creatief. In feite leeft het de marxistische droom, vrij naar Marx: 'Dat geeft mij de mogelijkheid vandaag dit en morgen dat te doen, 's ochtends te jagen, 's middags te schrijven, 's avonds te filmen en na het eten op X de kritiek te beoefenen, al naar gelang ik verkies, maar zonder ooit jager, schrijver, filmmaker of criticus te worden.' En ondertussen trekt de mens zich almaar verder terug in zijn identitaire torens.
Volgens Kehlmann is het dan ook tijd om in paniek te raken over AI. Het zal alles overnemen wat we liefhebben, politici moeten de macht van AI-bedrijven daarom inperken, aldus Kehlmann. Maar dat gaat natuurlijk niet gebeuren. De AI-doos van Pandora is al geopend, die krijg je niet meer dicht. Nu AI al die leuke, creatieve dingen doet, kunnen we ons beter afvragen: wat zullen wij, mensen, eens gaan doen?
In een reportage in deNRCmeende ik een glimp van de toekomst te zien. Het ging over Teun, 'een vriendelijke reus met rode krullen', die sinds een paar maanden op station Utrecht voor de NS 'interventiemedewerker onbegrepen gedrag' is. Wat inhoudt dat Teun mensen aanspreekt, vraagt hoe het met ze gaat en soms na vijf minuten al iemands hele levensverhaal kent. Het doel van zijn functie is om overlast te beperken, maar in plaats van boetes uit te delen of te dreigen met een wapenstok, gaat Teun het gesprek aan. 'Luisteren, doorvragen en dan hopelijk een oplossing bieden', dat is wat Teun elke dag doet. Hij kent alle hulpinstanties, staat daarmee in nauw contact en begeleidt waar nodig iemand de juiste richting op. In zijn tas heeft hij wat bonnetjes om uit te delen voor een gratis koffie bij de kiosk.
Het deed me denken aan een verhaal dat een vriendin ooit vertelde over een school in Amsterdam waar Teun Kees heette en alles kon regelen. Als een leerling zijn proefwerk in het park wilde maken, zei Kees: zorg ik voor. Als een leerling meer wilde leren over vogels, kwam er een ornitholoog langs. En als iemand een paniekaanval had, hield Kees diegene vast. Wat het probleem ook was, welke vraag zich ook aandiende, Kees loste het op of regelde iemand die het kon regelen.
Stel je voor dat er nog veel meer Teunen en Keesen zouden zijn, of Aisha's en Afra's, overal! Bij zorgaanbieders, verzekeraars en woningbouwcorporaties, en dat hun enige functie dan is om met mensen te praten. Te vragen waar iemand mee zit en een oplossing te bieden. Dat zo iemand niet meer van het kastje naar de muur wordt gestuurd, vastloopt in een gekmakende bureaucratie die steeds meer bestuurd wordt door robots (geef me gewoon een mens aan de lijn!), maar echt geholpen wordt. Op een manier waar diegene iets aan heeft.
Stel je voor dat er een Teun of Kees in de politiek zou bestaan, op elk gemeentehuis: iemand die de boel voor burgers regelt.
Zou dit de toekomst van werk kunnen zijn? Mensen die betaald worden om te praten, te troosten, te helpen. Mensen die zo weer wat menselijkheid in de samenleving terugbrengen. Terwijl AI zijn lelijke foto's, schilderijen en liedjes maakt en loopt te schelden op X, lanterfanten wij wat over straat, zitten in cafés, knopen daar gesprekjes aan en kijken of er nog iemand hulp nodig heeft. Om wat bij te verdienen zou de influencer Amouranth als voorbeeld kunnen dienen, die volgens eigen zeggen tienduizend dollar per nacht verdient door te slapen. Kennelijk kijken mensen daar graag naar (nee, ze slaapt niet naakt).
Beetje babbelen, beetje slapen, ik zie het wel voor me. En natuurlijk zullen mensen tegen die tijd nog kunst maken, nog fotograferen en schrijven, maar laten we eerlijk zijn: veel van die kunst is nu al robotisch, geproduceerd voor de massa (of subisidiegevers), volgens regels die veel te slaafs worden opgevolgd (in film en televisieseries bijvoorbeeld waar de ijzeren wet geldt dat elke scène om conflict moet draaien).
Misschien dat door al dat babbelen en slapen zich wel heel nieuwe verhalen, heel nieuwe werkelijkheden ontvouwen. Stel je dat eens voor. Dat ergens op de achtergrond AI nog steeds zijn middelmatige troep over onze schermen uitspuugt, maar dat wij in een wereld leven waar Marx al van droomde: een waarin werk tot zelfontplooiing leidt. Niet alleen onze eigen zelfontplooiing, maar ook die van anderen.
Door al dat babbelen en slapen kunnen zich heel nieuwe werkelijkheden ontvouwen