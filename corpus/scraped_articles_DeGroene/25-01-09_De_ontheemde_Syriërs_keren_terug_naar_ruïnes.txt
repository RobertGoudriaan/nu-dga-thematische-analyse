De ontheemde Syriërs keren terug naar ruïnes

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
9 januari 2025
Idlib- Voor Ammoun Khalousi heeft de omwenteling in Syrië nog weinig merkbare gevolgen gehad. Zoals elke zondag staat de 52-jarige vrouw naast een kleine vrachtwagen op de hoek van twee modderige zandpaden in het El Amal-kamp, vlak bij de Turks-Syrische grensovergang Bab al-Hawa. Samen met andere vrouwen in het ontheemdenkamp koopt ze tweedehands kleding in op de markt in Idlib, de naburige provinciehoofdstad. Vanuit de laadbak worden de kleren verkocht aan kampbewoners. De kleine winstmarge is hun enige bron van inkomsten. 'Verder hebben we niets', zegt Khalousi, moeder van vier jonge kinderen. 'Mijn man is ziek, hij heeft diabetes. Kijk om je heen, alles is een probleem hier. Regen stroomt vanaf de heuvels zo het kamp in.'
Kort na de val van het regime-Assad was de vrouw teruggegaan naar haar dorp in de provincie Hama, om te zien wat er over was van het huis dat het gezin zeven jaar geleden had verlaten, op de vlucht voor het oorlogsgeweld. Wat ze aantrof: niets. 'Alles is gestolen, zelfs het ijzer uit de betonnen fundering.' Wat voor Khalousi en haar geliefden geldt, geldt voor miljoenen ontheemde en gevluchte Syriërs. Het land ligt deels in puin en het is maar helemaal de vraag wanneer zij naar huis kunnen terugkeren.
Daarachter ligt echter een veel grotere vraag: wat voor land wordt het nieuwe Syrië? De ervaring in andere Arabische landen leert dat het verjagen van een dictator niet vanzelfsprekend leidt tot het vestigen van een democratie. Leider Ahmed Hussein al-Sharaa van Hayat Tahrir al-Sham (hts), de opstandelingengroep die de machtsovername beklonk, heeft gezegd dat het zeker vier jaar zal duren voor er vrije verkiezingen gehouden kunnen worden. Dat geeft te denken.
Bovendien is hts een gematigde afsplitsing van al-Qaeda. Misschien dat minderheden als christenen en alawieten hun eigen rechtbanken en kerkelijke wetboeken krijgen, maar het lijkt onvermijdelijk dat soennitische moslims straks zullen leven onder een op de sharia gebaseerd wetstelsel.
Op z'n minst zal dat gelden voor de familiewetgeving, dus de regels inzake erfrecht, scheiding, voogdij en de rechten en plichten van huwelijkspartners. En zoals dat gaat met de islamitische wet: daarin trekt de vrouw aan het kortste eind. Welke rechten Ammoun Khalousi binnen en buiten de muren van haar te zijner tijd herbouwde huis zal hebben, dat moet ze maar afwachten. Eén schrale troost: ook onder Assad was de sharia uitgangspunt van het familierecht.