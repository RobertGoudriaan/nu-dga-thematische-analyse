De Griekse bosbrandbestrijders dreigen met een staking

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
3 oktober 2024
Athene -De laatste grote brand deze zomer vlak bij Athene was ditmaal géén bosbrand, maar een vlammenzee ontstaan door explosies in een olieraffinaderij van Motor Oil in Elefsina. Drie gewonden, helikopters, evacuatie-orders via massaal uitgezonden sms'jes aan bewoners en toeristen. Verder bleef het doodstil, geen woord over hoe zoiets kon gebeuren,
In de heetste Griekse zomer aller tijden hielden Atheners hun adem in. Ze waren nog maar net bekomen van de gigantische bosbranden begin augustus - meer dan tienduizend hectare verbrand - die zelfs de buitenwijken van de miljoenenstad bereikten. Huizen, ﬂatgebouwen en bedrijven aan de rand van Athene gingen in vlammen op. En dat nádat die zomer al driehonderdduizend hectare was verbrand in grote beschermde natuurgebieden dicht bij de Bulgaarse en Turkse grens, waar bosbranden meer dan de hele maand juli woedden.
In Athene werd één verkoold lichaam gevonden. De Griekse premier Kyriakos Mitsotakis pochte echter op tv dat de autoriteiten en vooral de brandweer professioneel en geweldig werk hadden geleverd, en dat allemaal dankzij zíjn regering. Er waren immers gelukkig geen dodelijke slachtoﬀers te betreuren, zei hij. De verkoolde vrouw bleek een immigrant, en levens van immigranten doen er allang niet meer toe in het land van de vele pushbacks en erbarmelijke vluchtelingenkampen. Ook vergat hij erbij te vertellen dat tijdens zijn regering, van 2019 tot nu, veel meer land is verwoest door bosbranden dan in de hele periode van na de dictatuur in 1974 tot in 2019.
Na bosbranden komen overstromingen, en die veroorzaken weer ecologische rampen. Zoals de dikke deken van miljoenen dode vissen - honderd meter breed, twaalf kilometer lang, vijftig centimeter diep - die eind augustus de kust en de haven van het stadje Volos veranderde in een stinkende hel. Alles werd pijlsnel geruimd, een peperdure operatie. De premier bedankte gemeente en kustwacht voor hun snelle optreden.
Mitsotakis bedankt ook altijd de brandweer in zijn tv-optredens. Die hebben daar inmiddels schoon genoeg van. Want er is niet alleen al jarenlang een tekort van vierduizend man, de meesten worden in oktober ontslagen, zijn in de winter gedwongen werkloos, en worden in juni weer aangesteld.
'Jullie respecteren ons niet, wij zullen jullie niet meer respecteren', scandeerden ze tijdens een grote demonstratie begin deze maand in Thessaloniki. Bosbranden volgend jaar? Geen jaarlijkse contracten en geen vierduizend man erbij? Dan zullen ze niet meer blussen, maar staken.