Emmy Eerdmans 30 augustus 1931 - 15 december 2024 Het einde

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
9 januari 2025
Schilder en tekenaar Emmy Eerdmans was van de grove, snelle lijnen, de meanderende gesprekken, de beweeglijke handen. Ze wilde alles vastleggen voordat het verdween.
Tekenaar Peter Vos, die halverwege de jaren vijftig bij haar in de klas zat op de Amsterdamse Rijksakademie, herinnerde zich vele decennia later zijn eerste gesprek met Emmy Eerdmans nog. Ze waren elkaar tegengekomen op de Stadhouderskade, op weg naar het academiegebouw: jij zit toch bij mij in de klas, zullen we samen oplopen? Daarna had Eerdmans de hele verdere wandeling uiteengezet hoe je het beste je tanden kunt poetsen.
Het is een veelzeggende anekdote. De schilder en tekenaar Emmy Eerdmans, die op 15 december in een woonzorgcentrum in het Gelderse Zetten overleed, was intelligent en betrokken en erg leuk om mee te praten, maar ze kon onverwachte afslagen nemen en dan lang doorgaan over een onderwerp waarvan je dacht: is dat nou wel zo belangrijk? Intussen vertelde ze zo oorspronkelijk en geestig dat je je toch met graagte aan haar meanderende gepraat overgaf.
In 2009 interviewde ik haar voor de radio. Ik liet haar eerst een tijdje praten over een aankomende tentoonstelling van haar werk, waarbij ze allerlei terzijdes aansneed, en stelde toen een vraag die ik van tevoren had bedacht: kun jij eigenlijk hoofd- en bijzaken van elkaar scheiden? Eerdmans kwam met een prachtig antwoord: 'Dan moet ik eerst voor mezelf bepalen wat hoofdzaak is. Er zijn mensen die bijzaken geen hoofdzaken vinden, en wat ik een hoofdzaak vind vindt een ander een bijzaak.' Maar, gaf ze toe: 'Er zijn weinig onderwerpen die ik niet interessant vind.'
Vooral tekenend kon ze bijbenen wat haar allemaal opviel. Nadat haar in 1957 als academieverlater de Prix de Rome voor de schilderkunst was toegekend, schreef de criticus Hans Redeker in hetAlgemeen Handelsbladal dat haar tekeningen beter waren dan haar schilderijen: 'De innigheid waarmee zij het leven benadert komt in elementaire schetsen het zuiverst tot haar recht.' Eerdmans noteerde zo ongeveer alles wat haar onder ogen kwam: landschappen en stadsgezichten, dingen en dieren en vooral heel veel mensen en menselijke interactie. Moeders met kinderen, kinderen met elkaar, medereizigers in de trein, pratende caf√©bezoekers om een tafel, kappers die hun klanten knippen, muzikanten in een band of orkest. Het zou me niet verbazen als er in haar vele schetsboeken ook tekeningen staan van mensen die hun tanden poetsen.
'Dingen vastleggen, dat is natuurlijk een drijfveer', zei ze in 2009. 'Want elk moment verdwijnt. Zeker als je portretten maakt van kinderen, die veranderen zo ontzettend hard. Maar een andere beweegreden om iets te maken is om aan andere mensen te laten zien: kijk eens hoe leuk of mooi dat is. Een soort mede deelzaamheid. Anderen laten meegenieten.'
Eerdmans durfde overal te tekenen, thuis en onderweg en als het moest te midden van grote drukte - in Tengenenge in Zimbabwe bijvoorbeeld, waar ze in de jaren negentig regelmatig verbleef met haar echtgenoot, de bronsgieter en graficus Ben Joosten (1931-2013). Hij werkte in die tijd aan een boek over de Zimbabwaanse beeldhouwkunst. In een paar lijnen kon Eerdmans iemands houding neerzetten: aan precieze gelaatstrekken kwam ze dan niet toe, maar door die karakteristieke houdingen zijn mensen toch als individu herkenbaar en begrijp je direct wat ze aan het doen zijn.
Bij de opening van een tentoonstelling in Wageningen, begin november, vertelde Eerdmans - inmiddels 93 en ongeneeslijk ziek - dat haar ogen de laatste tijd veel slechter waren geworden. Toch keek ze met plezier naar haar huisgenoten in het woonzorgcentrum, want zelfs uit de verte en onscherp waren die te herkennen aan hun typerende houdingen.
Zelf was Emmy Eerdmans ook interessant om te bekijken. Haar wat deftige gezicht en stemgeluid vormden een leuk contrast met haar wilde grijze haar en ietwat slonzige manier van kleden. Ze had onverwacht grote handen, die meebewogen met wat ze zei. De jonge fotografe Hanne van der Woude leerde Eerdmans en haar echtgenoot - ook al zo'n markante verschijning, met een droevige oogopslag en oudtestamentische baard - in 2009 kennen en besloot met haar camera hun leven vast te leggen. Ze raakte zo goed met het kunstenaarsechtpaar bevriend dat ze zelfs met ze meereisde naar een berg in Zuid-Frankrijk, waar een broer van Ben Joosten als een soort kluizenaar in een hut leefde.
Na Joostens dood bleef Van der Woude Eerdmans fotograferen, eerst in de grote oude dorpsschool van Dodewaard die ze 45 jaar bewoonde en de laatste jaren in het zorgtehuis in Zetten. In 2015 verscheen een eerste keuze uit de foto's in een boek,Vivace,en werden ze onder de titelEmmy's wereldtentoongesteld in het Amsterdamse fotografiemuseum Huis Marseille. Inmiddels werkt Van der Woude aan een film over Eerdmans, want naast foto's heeft ze ook veel bewegend beeld. Voor de soundtrack gebruikt ze voicemailberichten die ze in de loop der jaren van de kunstenares ontving. Op haar uitvaart waren alvast enkele fragmenten te zien, onder meer van de oude dame op een ladder in de sneeuw, bouwend aan een hok voor haar parelhoenders.
'Een beweegreden om iets te maken is om aan andere mensen te laten zien: kijk eens hoe leuk of mooi dat is'
Hanne van der Woude | 2011