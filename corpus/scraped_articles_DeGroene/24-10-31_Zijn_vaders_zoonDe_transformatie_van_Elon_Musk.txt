Zijn vaders zoon De transformatie van Elon Musk

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
31 oktober 2024
Elon Musk is zeker niet de enige Silicon Valley-libertariër die in uiterst rechts vaarwater is beland, maar wel de rijkste én de invloedrijkste. Wat beweegt hem? Volgens zijn familie lijkt hij op zijn ouweheer.
Wat hij deelt met Trump?In elk geval hebben beiden een dictatoriale, rijke patriarch. Die van Donald zette zijn nageslacht bewust tegen elkaar op. Om van zijn zoon eenkillerte maken, stuurde hij hem op zijn dertiende naar een militaire school. Elons verwekker - hij heeft hem in interviews weleens een 'verschrikkelijk slecht mens' genoemd - was niet minder grillig. Soms toonde deze Errol, een ingenieur uit Pretoria, ZuidAfrika, zich superaardig en charmant. Maar die joviale stemming kon elk moment omslaan. Hij mishandelde Elons moeder. Schreeuwde urenlang tegen zijn kinderen, die zich dan niet mochten verroeren.
Jaren later zal deze man opscheppen dat de eigenaar van elektrische-autofabrikant Tesla, ruimtevaartconcern SpaceX en het socialemediaplatform X (voorheen Twitter) zijn succes aan hem te danken heeft. Wat Elon Musk in werkelijkheid aan zijn vader heeft overgehouden? Een lijf dat zonder onderbreking in een stand staat die psychologen omschrijven alsfight-or-flight. Vechten of vluchten, maar nooit ontspannen. Wanneer een journalist van tijdschriftRolling Stonehem vraagt naar zijn jeugd, spreekt hij van mentale martelpraktijken. Hij barst in tranen uit.
Wanneer deze gevoelige, getormenteerde zoon is veranderd in wat zijn vijanden een 'rechtsradicaal' noemen, valt redelijk nauwkeurig aan te wijzen. In november 2020 was hij nog van plan om op de Democratische presidentskandidaat Joe Biden te stemmen. Net zoals hij voordien Hillary Clinton en Barack Obama heeft gesteund. In een tweet beschrijft hij zichzelf als een 'utopisch anarchist'. Maar onder het oppervlak borrelt er iets. Een frustratie die op een hete julidag in 2024, als de eerste berichten binnenkomen over een mislukte aanslag op Donald Trump, leidt tot de aankondiging dat hij zich achter de vlag vanMake America Great Againschaart.
De transformatie heeft zich voltrokken in de coronacrisis. Musk laat zich weliswaar vaccineren, maar is woest over de lockdowns en andere maatregelen om de pandemie te bedwingen. 'Dit is fascistisch. Dit is niet democratisch', foetert hij in gesprek met analisten. Kort daarvoor heeft de overheid hem opgedragen een Teslafabriek te sluiten. 'Geef mensen hun verdomde vrijheid terug.'
Waarmee we zijn aanbeland bij de waaromvraag. Die is zoals altijd een stuk lastiger te beantwoorden, niet op de laatste plaats voor Musk zelf. Want inderdaad: wat bezielt een vrijgevochten libertariër, opgegroeid in een welvarend gezin met Dungeons & Dragons-avonden enThe Hitchhiker's Guide to the Galaxy,om zich tot de autoritair-christelijke Trump-revolte te bekennen? Hoe komt een zelfverklaarde nerd-met-asperger, zwerend bij de wetenschappelijke ratio, erbij om complottheorieën te verspreiden en neonazi's te retweeten? Om de oorlog te verklaren aan een status quo die hem, met een geschat vermogen van bijna een kwart biljoen dollar, de rijkste man op aarde heeft gemaakt?
'Dit kunnen de laatste verkiezingenooit worden', zegt hij vanaf een podium inswing statePennsylvania. Het is half oktober en Elon Musk heeft zich ontpopt tot de op een na belangrijkste man binnen de campagne-Trump. Dat komt niet alleen door zijn financiële bijdrage - in één kwartaal doneerde hij al 75 miljoen dollar. Hij doet veel meer. Via zijn geliefde platform X en mettown hall meetingsals deze. 'Ik haat politiek', horen de mensen hem zeggen. 'Ik wil raketten en auto's bouwen. Maar er staat zoveel op het spel dat ik geen keuze had.'
Ze noemen hem de Henry Ford van zijn generatie. Hij wordt zelfs vergeleken met John Galt, de superheld-ondernemer en anti-overheidsrebel uit de romanAtlas Shruggedvan Ayn Rand. Net als Galt heeft Musk weinig op met de kleurloze bankiers en saaie managers met wie hij dagelijks om tafel zit. Hij máákt dingen, om maar iets te noemen. Durft groots te dromen. Over hersen implantaten die de mensheid een upgrade kunnen geven. Of over de kolonisatie van de ruimte. 'Het volgende, echt grote ding is om een zelfvoorzienende stad op Mars te bouwen en daar de dieren en wezens van de aarde te brengen', zo heeft hij het tegenoverTimeverwoord toen het tijdschrift hem uitriep tot 'persoon van het jaar'. Hij meende het nog ook.
Zijn aura van onfeilbare ondernemer is zo reusachtig geworden dat mensen vaak vergeten dat hij stottert. Ook in de rest van zijn houding - de schaapachtige lach, zijn onwennige reactie op vragen uit het publiek - schemert het gepeste kind van weleer door. Musk was de kleinste jongen van zijn klas. 'Hij had de behoefte noch het instinct om innemend te zijn', schreef zijn biograaf Walter Isaacson. 'Als gevolg daarvan was hij regelmatig het mikpunt van pestkoppen die hem achterna kwamen en hem in zijn gezicht stompten.' Eén keer belandde hij in het ziekenhuis.
Gelukkig heeft hij grote woorden om het ongemak te compenseren. 'Deze verkiezing gaat het lot van Amerika bepalen, en daarmee ook het lot van de westerse beschaving', roept hij, een geel campagneshirt over de schouder. Waarna hij het publiek inwijdt in een van zijn favoriete complotten. De Democraten, is zijn rotsvaste overtuiging, sluizen op dit moment massaal illegalen richting swing states. Door die nieuwelingen straks papieren te geven, zullen ze nooit meer een verkiezing verliezen.
Nog liever praat hij overbig government. Donald Trump heeft hem een 'ministerie voor Overheidsefficiëntie' in het vooruitzicht gesteld. Eerst zal Musk alle activiteiten en uitgaven van 'Washington' nalopen, legt hij de kiezers uit vanaf het podium. Alles wat niet werkt, gaat hij vervolgens schrappen. Wie is beter geschikt voor zo'n grote schoonmaak dan hij, met al zijn ervaring in het bedrijfsleven? Waarom zou hij het Tesla-kunstje niet kunnen herhalen bij die slome, spilzieke publieke sector?
Dat is hoe Musk zelf zijn overstapnaar de Republikeinen doorgaans verklaart. Hij weet dat er een tweede, cynischer verklaring de ronde doet. In die lezing is hij niet het geniale individu wiens tomeloze energie wordt verstikt door de bureaucratie. Nee, hij zou berekenend zijn. Een man die naast de toekomst van Amerika, de mensheid en het heelal vooral ook zijn eigen belangen voor ogen houdt. Deze Musk is, ondanks zijn minachting voor ambtenaren, op cruciale momenten in zijn carrière uit de brand geholpen door vadertje staat. Volgens econoom Mariana Mazzucato, auteur vanDe ondernemende staat,hebben zijn bedrijven minstens vijf miljard dollar aan subsidie opgestreken. In de kredietcrisis hielp de overheid Tesla door het diepste dal heen met een lening van 465 miljoen dollar.
Kort daarvoor was het SpaceX dat profiteerde. Na drie mislukte raketlanceringen stond zijn lievelingsonderneming op de rand van de afgrond. Sowieso was 2008 een rampjaar. Zijn eerste huwelijk was op de klippen gelopen. Het schijnt dat hij schreeuwde in zijn slaap, wild om zich heen sloeg. Soms moest hij kotsen van de stress. 'Ik stond naast de wc-pot en hield zijn hoofd vast', aldus echtgenote nummer twee. Uitgerekend toen kwam Nasa over de brug met een contract van 1,6 miljard dollar.'I love Nasa',was zijn reactie. 'Jullie zijn toffe gasten.'
Tegenwoordig schrijft hij zijn succes liever op eigen conto. Zoals de meeste mensen geneigd zijn te doen. De overheid is er om de schuld te geven van wat er misgaat, niet? Neem het bataljon toezichthouders dat hem treitert. Of de onzinnige belastingen - geld dat hij liever steekt in zijn grandioze plannen. En had hij al gezegd dat hij een grafhekel heeft aan vakbonden?
Het zijn stuk voor stuk kwesties waarin hij het volstrekt eens is met de Republikeinen. Toch moest hij onlangs in deFinancial Timeslezen over 'Elon Musks meest riskante gok tot nu toe'. Wint Trump, dan kan zich dat uitbetalen in nog veel meer lucratieve opdrachten van de overheid voor raketten en satellieten. Maar mochten de Democraten aan de macht blijven, dan hebben zij alle reden om op zoek te gaan naar alternatieven voor zijn diensten. De zakenkrant concludeert daarom dat het hem niet op de eerste plaats om zijn zakelijke belangen te doen is. Anders zou hij nu wel, net als zijn concurrent Mark Zuckerberg, lafjes laveren tussen Harris en Trump.
Blijft over de derde verklaring.Kan de succesvolste ondernemer op aarde niet ook gewoon persoonlijke beweegredenen hebben? Critici hebben hem ervan beschuldigd altijd al een losgeslagen projectiel te zijn geweest. Toen een voetbalteam vast kwam te zitten in een Thaise grot, maakte hij een reddingswerker uit voor 'pedo'. Op andere momenten waren het zijn tweets over crypto's en de koers van Tesla die voor ophef zorgden. Hij vindt ze grappig. Humorloze beleggers spreken van marktmanipulatie.
De laatste tijd zou hij onvoorspelbaarder zijn dan ooit. Hij weet dat in zijn omgeving gefluisterd wordt over verontrustend drugsgebruik. Dan gaat het over de slaapmiddelen die hij na zijn spartaanse werkdagen neemt om eindelijk wat uurtjes rust te pakken. Maar er is ook sprake van ketamine.
Anderen menen dat hij het slachtoffer is van zijn eigen algoritmes. Het klopt dat hij vele uren doorbrengt op zijn eigen platform. Net als iedereen bezorgenlikesenretweetshem een dopaminekick. Maar of hij daarom zijn eigen, zogenaamd 'extreem-rechtse', bubbel naar de mond is gaan praten? Is dat werkelijk de reden dat hij, om maar iets te noemen, deze zomer bij de rassenrellen in Groot-Brittannië zei dat een burgeroorlog 'onvermijdelijk' is?
Veel belangrijker vindt hij de ruzie die hij voor het oog van de hele wereld uitvocht met een van zijn twaalf kinderen. 'Ik ben in wezen mijn zoon verloren', zei hij nadat zijn transdochter Vivian uit de kast was gekomen. Het is dé reden dat hij ten strijde is getrokken tegen het'woke mind virus'.Zijn dochter op haar beurt weigert ooit nog contact te hebben met haar vader. 'Hij was koud', zei ze in een interview. 'Hij wordt erg snel boos. Hij is ongevoelig en narcistisch.'
Je zou bijna denken dat Elon Musk op zijn eigen ouweheer gaat lijken. Volgens zijn biograaf Isaacson heeft hij zelfs de lach van zijn vader. 'Sommige woorden die Elon gebruikt, zijn strakke blik, zijn plotseling omslaan van licht naar duister, doen zijn familieleden denken aan de Errol die binnen in hem broeit.'
Stel je voor. Musk heeft zijn naasten altijd gesmeekt hem daarvoor te waarschuwen. Nooit wil hij worden zoals Errol, de man die inmiddels twee kinderen heeft verwekt bij zijn eigen stiefdochter. Die openlijk toegeeft dat hij een snoeiharde opvoeder was. Die deze opmerking nota bene vergezeld liet gaan van de onheilspellende toevoeging dat zijn zoon 'later zelf die strenge alleenheerschappij zou toepassen bij zichzelf en anderen'.
Als de democratie op 5 november ten onder gaat, zal dat de schuld zijn van de foute vaders.
Michael Swensen / Getty Images | Elon Musk - 'Deze verkiezing gaat het lot van Amerika bepalen.' Op een evenement met de Republikeinse Senaatskandidaat Dave McCormick op 20 oktober in Pittsburgh reikte Musk één miljoen dollar uit aan een aanwezige