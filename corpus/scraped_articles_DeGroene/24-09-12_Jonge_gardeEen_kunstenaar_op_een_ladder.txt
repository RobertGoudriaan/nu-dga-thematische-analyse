Jonge garde Een kunstenaar op een ladder

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
12 september 2024
In de buik van het Stedelijk Museum in Amsterdam ontstaat nieuwe kunst. Hoe is het om in het atelier van kunstenaars te staan?
'Read Miranda July'is een aanbeveling die gretig werd opgevolgd deze zomer. Ik lees het zinnetje thuis, in zwarte letters op een wit computerscherm, in een lange lijst met raadgevingen. Erbij klinkt een monotone stem met Duits accent die de aanbevelingen op het scherm voorleest. Dit moet de oerversie zijn van hetManifesto for generation Yuit 2017 van de Duitse kunstenaar Lorraine Hellwig.
Hoe Hellwigs stem klinkt weet ik nog steeds niet. Wel weet ik dat ze tijdens haar werk soms een blauwe overall aan heeft, haar donkerblonde haar draagt ze los onder een blauwe pet. Toen ik haar zag, in de grote ruimte van Buro Stedelijk, was ze geconcentreerd aan het werk. Aan de muur had ze prints op A2-formaat naast elkaar opgehangen van afbeeldingen die ze eerder had gemaakt: vaak foto's voorzien van teksten die lijken op de teksten die ik thuis in haar manifest tegenkwam.'Read between the lines',staat er bijvoorbeeld bij een zwart-witportret van een jonge vrouw,'Nothing is enough',staat verderop.
Hellwig stond op een ladder met een nietpistool om de prints te zekeren tegen de achterwand. Samen met Kenneth Aidoo en Nazif Lopulissa heeft Hellwig haar atelier de komende maanden verplaatst naar deze ruimte. In de buik van het Stedelijk Museum in Amsterdam ontstaat nieuwe kunst. Omdat die achterwand een muur was in het museum dat volgens de tekst op de eigen website een voortrekkersrol heeft, en ik er als museumbezoeker kon rondlopen, moest dit ook meteen kunst zijn. Kunst in wording dus, met zichtbare ontstaansgeschiedenis, maar je kunt het ook zien als een performance.
Ik was er eerder op een zondagmiddag. Geen van de kunstenaars was aanwezig: ook zij rusten uit. Maar hun werk was er wel. Aidoo heeft een lange muur beschilderd met mannen die halfnaakt en aan de handen geboeid als op de bodem van een slavenschip over de muur verdeeld zijn. In een hoek stond zijn schildersezel, er lagen verftubes en -potten rondom. Op die ezel stond een portret van een zwarte man, het onderwerp dat Aidoo vaker schildert.
Lopulissa had een paar oudere werken aan de muur gehangen. Op de grond lagen voorwerpen die verwijzen naar zijn Molukse, Turkse en Nederlandse roots. Er lag een sterk uitvergrote zwart-witfoto van een moment waarop zijn origines botsten: een oude NS-trein met een silhouet van een gewapende man. Voor hen die het weten is dit een foto van de treinkaping bij De Punt in 1977.
Hellwig geeft als enige meteen een geschreven toelichting op haar werk: op een A4'tje legt ze uit dat ook deze fotomuur bij haar manifestproject hoort. Net als in sociale media komt er geen eind aan haar portret van haar eigen generatie Y, mensen geboren tussen 1985 en 2005. Maar nu stond het tastbare manifest dus even stil. Tegen een muur achteraf hing een geprint screenshot van de Wikipedia-pagina van deSinn des Lebens.
Lege ateliers als museum ken ik vooral van beroemde, lang geleden gestorven kunstenaars. Het atelier van Giorgio Morandi is te bezoeken in Bologna, dat van Francis Bacon is klodder voor klodder gereconstrueerd in Dublin. Maar dit zijn werkruimtes van jonge kunstenaars. Hoewel ze alle drie al een tijdje professioneel kunstenaar zijn, en hun werk volop te zien is - Aidoo heeft maar liefst drie tentoonstellingen parallel aan deze - is hun oeuvre nog niet 'af'. Gaat het maken van kunst, dat magische, ongrijpbare proces, ook door terwijl ze er niet zijn?
Als ik dinsdagmiddag terugkom, is de sfeer anders. Lopulissa zie ik zelfs al buiten de ruimte van Buro Stedelijk in de weer met de grote metalen objecten die zondag nog in elkaar geschoven in een hoek stonden. Het blijkt een test te zijn voor zijn latere solopresentatie. Aidoo zit achter zijn ezel op een witte tuinstoel. Hij draagt een geel shirt en heeft verfklodders op zijn broek. Hij schildert een sportschoen. Uit een versterker schalt muziek van Thelonious Monk. En Hellwig staat dus op de ladder. Ik maak foto's van de kunstenaars aan het werk, zoals ik normaal gesproken foto's maak van kunstwerken.'No end'staat rechts onder aan haar fotocollage. Deze kunst is net zo grenzeloos als het internet.
#39: To Be Determinedin Buro Stedelijk is tot 17 oktober te zien. Maandag- en dinsdagmiddag is de entree gratis vanaf de Paulus Potterstraat. Op 19 september, 3 en 19 oktober hebben de kunstenaars 's avonds een solopresentatie. Zie: burostedelijk.nl
Buro Stedelijk
Gaat het maken van kunst, dat magische proces, ook door als de kunstenaars er niet zijn?
#39: To Be Determined in Buro Stedelijk