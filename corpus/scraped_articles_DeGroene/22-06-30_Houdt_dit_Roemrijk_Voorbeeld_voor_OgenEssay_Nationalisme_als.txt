Houdt dit Roemrijk Voorbeeld voor Ogen Essay Nationalisme als volksvermaak

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
30 juni 2022
In veel boeken, films en muziek wordt het 'nationale gevoel' uitgedragen als feelgoodfactor, terwijl de natie er voor het verhaal vaak helemaal niet toe doet. Moet je dan roepen: foei, nationalisme, cancelen die hap?
Terwijl de strijd in Oekraïnewoedt, Viktor Orbán een nieuwe uitzonderingstoestand heeft afgekondigd, Noord-Ierland wordt ontwricht door de naweeën van de Brexit en Donald Trumpf zich opmaakt voor een politieke comeback, is in Nederland een nieuwe musicalproductie in voorbereiding. Zij heetWillem van Oranjeen adverteert zichzelf als de 'musical des vaderlands'. Er zijn de laatste tijd wel meer dingen die 'des vaderlands' heten te zijn, maar die zijn allemaal afgeleid van het oer-epitheton van De Zwijger zelf: de Vader des Vaderlands. Dat staat ook op de sokkel van zijn standbeeld op het Plein in Den Haag: Pater Patriae.
Dus naSoldaat van Oranjemet zijn drie miljoen bezoekers wordt nu Oranje zelf soldaat gemaakt. 'Mijn God, mijn God, heb medelijden met mij en met mijn arme volk': 's mans gevleugelde stervenskreet wordt nu wel heel invoelbaar. Maar kun je zulk onschuldig vermaak langs dezelfde meetlat van het nationalisme leggen als het oorlogszuchtige chauvinisme dat nu in de wereldpolitiek hoogtij viert? Ja, juist dat wil ik hier betogen.
Nationalisme kan zich voordoen in een fervente, actieve vorm en in een onopvallende, alledaagse vorm. Michael Billig spreekt van een scala dat verloopt van'hot'naar'banal nationalism'.Die 'banale' vorm is een vluchtige maar voortdurende achtergrondruis in het openbare leven. Je moet wel een heelwokekniesoor zijn om je over zoiets triviaals als een musical en over de 'Genitief des Vaderlands' op te winden. Nogal wat Nederlanders zullen het wegwuiven als een bevestiging dat 'ons land' heulemaal niet zo hard-nationalistisch is als Het Buitenland. Dat biedt meteen een definitie van banaal nationalisme: je vermeien in de gedachte hoe anders 'jouw' land is dan Het Buitenland.
De nationale, canonieke status van Willem de Zwijger is onmiskenbaar. Om dat te demonstreren hoeven we niet eens te kijken naar de twee (!) standbeelden in Den Haag of de doorwrochte recente biografie van René van Stipriaan. Als je even doordenkt besef je dat er veel banalere uitingen zijn, die niet lang in het collectieve geheugen blijven hangen maar wel onderling een soort culturele estafette van publiciteitsmomenten vormen. De verkiezing van de Grootste Nederlander aller Tijden. De tv-serie met Jeroen Krabbé. De postzegels die op gezette herdenkingstijdstippen het portret vertonen. De schoolreisjes naar de moordplek in het Delftse Prinsenhof. De centrale plek die hij krijgt als het Rijksmuseum weer eens een tentoonstelling van nationale helden inricht. Ja, wacht even, inderdaad, wanneer was dat ook weer?
En wie weet nu nog dat de eerste Nederlandse geluidsflm, die in 1934 in première ging,Willem van Oranjeheette? (Goede titel overigens.Willem de Zwijgerzou voor een nieuwerwetsetalkiewat mal hebben gestaan.) Ook die film paaide het publiek met een stevige dosis vaderland. Het was 'Neerlands nationale film'. De film huldigde Oranje's inzet voor de 'vrijheid van het Nederlandse volk' en presenteerde zichzelf aan datzelfde 'Nederlandse volk' als 'nationaal-historisch document'. Een Film des Vaderlands, zeg maar. Opmerkelijk dat het Nederlandse volk in twee hoedanigheden wordt aangeroepen: als het hedendaagse doelpubliek en als de toenmalige achterban van de hoofdpersoon. Het is 'het volk' dat de band schept tussen toen en nu, de bestendigheid waarbinnen Willems historische betekenis naar voren komt.
Bestendigheid, nationale identiteit. Maar hoewel de figuur van De Zwijger canoniek blijft, zijn de afzonderlijke activeringen van zijn celebrity-status een beetje efemeer. Zelfs die twee standbeelden waar je in de wandeling evenveel aandacht aan schenkt als aan een straatlantaren. Elk individueel moment is een paar jaar later alweer vergeten en na verloop van tijd lijkt de markt weer klaar voor een nieuwe portie De Zwijger. Of De Ruyter. Of Rembrandt.
Voeg daarbij de inerte maar gestage presentie van de honderden straatnamen die ons die Willem, Michiel en Rembrandt gedurig voor ogen houden, niet zozeer als historische individuen maar als adres, bushalte of cafénaam. Er zijn in Nederland 120 straten en dergelijke vernoemd naar Willem de Zwijger, de meeste in de wijken van na 1850. Daar, in de nieuwe wijken, moest een gevoel van nationale vertrouwdheid worden gecreëerd en daarom werden staatslieden, schilders en zeehelden uit de Gouden Eeuw zowat overal als Nederlandsbrandingezet. Nieuwbouwbuurten des Vaderlands, zeg maar, daterend uit de tijd van Ferme Jongens, Stoere Knapen, de blauwgeruite kiel-liederen van J.J. Viotta en J.P. Heije (sla er de roemruchte bundelKun je nog zingen, zing dan meemaar op na), en doordrongen van wat premier Jan Peter Balkenende nog de 'voc-mentaliteit' noemde.
Wie dit als historicusop een tijdlijn uitstippelt ontwaart enkele patronen. De negentiende eeuw is ontegenzeggelijk een intensiveringseeuw. Weliswaar gaat het historisch besef hier te lande verder terug dan 1800; het Delftse praalgraf dateert uit 1615, de portretten waren al vanaf de late zeventiende eeuw populair als gravures en Johan Nomsz schreef zijn grote (maar nu geheel vergeten) vers-eposWillem de Eerstein 1779. Maar het vaderlands historisme maakt een grote sprong voorwaarts in de eeuw van het nationalisme, de modernisering en de sociaal-institutionele integratie van het nieuw gevormde koninkrijk. De vrije tijd neemt toe, net als het vervoer en het toerisme. Vaderlandse geschiedenis wordt een schoolvak, historische reisbestemmingen worden bereikbaar en de cultus van herdenkingen en eeuwfeesten komt als een collectieve verjaardagskalender opzetten.
Wat ook opvalt: in de loop van de decennia worden de media waarin die herinneringscultuur vorm krijgt gaandeweg massaler, met een grotere verspreiding. Een vers-epos of een standbeeld, daar komt heel wat bij kijken, en Nomsz' boek werd nog met de hand gezet, gedrukt en gebonden. Films en tv-series, en zelfs musicals, zijn wel dure ondernemingen, maar je kunt ze in bulk verspreiden onder een massaal publiek tegen een schappelijke prijs. En bij postzegels, zangbundels, straatnamen en schoolreisjes zit je echt voor een dubbeltje op de eerste rang. We zien een verloop van 'beperkte' naar 'onbeperkte' media van cultuurproductie, om de terminologie van Pierre Bourdieu te hanteren.
Een derde patroon: de commercialisering. Herdenkingen worden in de negentiende eeuw nog aangezwengeld door een bondgenootschap van publieksintellectuelen en overheid. Dat met die historische straatnamen voor nieuwe wijken was bijvoorbeeld in Amsterdam een initiatief van de cultuurpausen Johannes Potgieter en Alberdingk Thijm, bekrachtigd door de gemeenteraad; voor de historiserende straatnamen van Barcelona's Eixample speelde de stadshistoricus Victor Balaguer een soortgelijke rol. En bij de meeste herdenkingen en monumentonthullingen was er wel een hoogwaardigheidsbekleder die de handeling verrichtte, een commissie van notabelen die de fondsenwerving had verzorgd, een hoogleraar die een toespraak hield, en een zangkoor dat vaderlandse liederen ten gehore bracht.
In de twintigste eeuw zien we hoe de commercie het voortouw neemt. Na het Rijksmuseum komen Madurodam en de rondvaartboten, na het standbeeld komt de film en vervolgens de musical. En de commercie draait op omzet: het product moet een zo talrijk mogelijk betalend publiek bereiken. Die opkomst van commercieel historisme valt samen met de moderniseringsprocessen die zo scherp door Walter Benjamin zijn onderkend: de technologie van het massaal reproduceerbare kunstwerk en de spectaculaire stedelijke schouwspelcultuur van winkelgalerieën, advertenties, tentoonstellingen, panorama's, diorama's en bioscopen.
Die nieuwe, twintigste-eeuwse media vormen een beschuttende camouflage waarin het nationalisme onopgemerkt kan voortbestaan, ondanks wereldoorlogen en dictaturen. Films alsWillem van Oranjeblijken overal legio te zijn. Het zijn niet de beeldbepalende kunstwerken zoals we die uit de filmhistorie leren kennen. Niet Fritz LangsMetropolisof Sergej EisensteinsPantserkruiser Potemkin,die hoekige, technologisch-modernistische verkenningen van de harde, zakelijke, hedendaagse samenleving; niet die traditie die uitmondt in HitchcocksVertigoof in Bergman, Godard of Fassbinder. Maar achter de film als modernistisch medium gaat ook een traditie schuil waarin de film het nieuwe medium wordt van het oude nationale historisme. Van Fritz Lang en Sergej Eisenstein kennen we ook deNibelungenen het epischeAlexander Nevski. Het ene is een bewerking van de canoniek-Germaanse sage waar Wagner zijnRing-cyclus op had geënt, het andere viert de Russische middeleeuwse held die het land beschermt tegen de aanstormende Duitse orde.
Parallellen tussen Alexander Nevski en Willem de Zwijger als nationale herinneringsfiguren zijn er volop. Ook rond Alexander Nevski was in de negentiende eeuw een nationaal-historische cultus opgebloeid. Niet zozeer straatnamen in nieuwe buitenwijken, maar vooral ook een hele zwik orthodoxe kathedralen die aan hem waren gewijd, allemaal aan de buitengrenzen van het tsarenrijk. Alexander Nevski-kerken bewaakten buitenposten als Tallinn, Lodz, Warschau, Bakoe, Tbilisi, Jalta, Sofia en Belgrado, allemaal gebouwd tussen 1871 en 1912, veertien in totaal. In de sovjettijd kwam dat natuurlijk stil te liggen, maar Stalin wist waar hij de mosterd moest halen toen hij Eisenstein opdracht gaf tot deze nationalistische film. En na 1989 werd de bouw hervat. Vijftien nieuwe Alexander Nevski-kerken sinds 1992 en twee remakes van de heldenfilm (1991 en 2008). Wie de diepere culturele wortels van Vladimir Poetins recente beleid wil begrijpen moet beseffen hoe Eisensteins film een twintigste-eeuwse vluchtheuvel bood voor de oversteek van Russisch nationalisme van de negentiende naar de 21ste eeuw.
De filmkunst van de periodetot 1940 blijkt bij nadere beschouwing doordesemd te zijn van negentiende-eeuws nationaal historisme, hergebruikt in een nieuw, technisch en commercieel massamedium. D.W. Griffith'sBirth of a Nationis een groots, schril voorbeeld. Een epische spektakelfilm van adembenemende cinematografische vakkundigheid, maar ontsprongen aan de nederlaag-rancune van de zuidstaten na de burgeroorlog, met een afstotelijke rassenhaat die de hedendaagse toeschouwer naar adem doet happen. Bewonderd door conservatief-patriottisch Amerika en één lange apologie voor de Ku Klux Klan en snoeihardwhite supremacy-racisme.
Minder 'hot' en meer 'banal' in hun nationalisme waren epische heldenverhalen over Grote Vaderlanders als Wilhelm Tell, Admiraal Nelson, Gustav Vasa en Napoleon. In het Oostblok leidde dat genre een taai leven, ook tijdens de Koude Oorlog. Soevoerov en Jaroslav de Wijze in Rusland, Jan Zizka in Tsjechoslowakije, Michael de Sterke en Tudor Vladimirescu in Roemenië; overal werd in de jaren vijftig, zestig en zeventig het romantisch-historische heldenverhaal voortgezet met nieuwe middelen. De partijbonzen beseften dat het grote publiek ook weleens wat anders wilde dan klassenstrijd, en de hoogtepunten uit het 'burgerlijk patriottisme' van de negentiende eeuw boden een acceptabele, stichtelijke verstrooiing. Bulgaarse en Poolse schoolkinderen werden ook in de communistische tijd doodgegooid met de melodramatische nationale romans uit de oude doos van Ivan Vazov en Henryk Sienkiewicz, ondertussen ook verfilmd. Dat actief bevorderde hergebruik van de klassiekers van het romantisch nationalisme biedt een belangrijke verklarende factor voor de krachtige heropleving van het nationalisme in de ex-communistische landen na 1989.
En in het Westen? De oversteek van deaction movienaar het episch-nationale, historistische heldenverhaal komt in 1995 met Mel Gibsons roemruchteBraveheart,over de blauw beschilderde Schotse hooglander William Wallace die, luidkeels'freedom!'brullend, de hegemonie van de Engelse koning fnuikt. De Engelse critici warennot amused,maar het Schotse filmpubliek juichte in de bioscopen. De Scottish National Party voer er wel bij en het neogotische, zwaar-romantische Wallace Monument bij Stirling kreeg nieuw elan. Het parkeerterrein aldaar werd verfraaid met een modern beeldhouwwerk, voorstellende Gibson in Braveheart-tenue boven het voorspelbare opschrift 'Freedom'.
Veel nationalisten noemen zichzelfFreedom Fighters, en ook op Willem de Zwijger werd in de film uit 1934 dat nobele ideaal al toegepast: 'de vrijheid van het Nederlandsche volk'. De begripsgeschiedenis van het woord 'vrijheid' laat rond 1800 een kantelpunt zien. Voordien is vrijheid iets verticaals: de mondigheid van een volkslaag ten opzichte van zijn overheersers. Later wordt het ook een horizontaal begrip: de autonomie van een volksgroep te midden van haar buren. In de retoriek van het nationalisme worden die twee dimensies, de sociale vrijheid en de nationale vrijheid, stelselmatig onderling verwisseld in een verbaal balletje-balletje-spel. Het ene moment moeten we onze vrijheid bevechten tegen de hoge heren, twee tellen later blijkt de bedreiging van onze vrijheid uit te gaan van islamitische fundamentalisten. Het programma van de Partij voor de Vrijheid biedt illustratiemateriaal te over; de Vrijheid des Vaderlands, zeg maar.
Ook in nationalistische romans en films wordt 'vrijheid' gebruikt om de nationale, xenofobe boodschap (weg met die rare enge buitenlanders!) te rechtvaardigen als een hoogstaand moreel principe (weg met arrogante elites,unearned privilegeen onderdrukking). Alsof William Wallace al voorvechter van het algemeen kiesrecht was geweest, alsof het trumpiaanseFreedom Caucusop de bres zou gaan voor de vrije beschikbaarheid van abortus.
Het nationalisme is opmerkelijk omdat het de kern van zijn politieke boodschap voorstelt als iets wat on-politiek is. De natie wordt gezien als iets wat 'natuurlijk' is, algemeen-menselijk. Voor de achttiende-eeuwse Duitse filosoof Johann Gottlieb Fichte is de saamhorigheid van de natie een rechtstreekse afgeleide van de band tussen ouders en kinderen: dat houdt de generaties bijeen in een bestendige cultuurgemeenschap. Voor zijn tijdgenoot Jacob Grimm is de liefde tot het vaderland een natuurlijk instinct, net zoals iedereen heimwee krijgt als je in ballingschap bent. Het verschuivende taalgebruik tussenHeimatenVaterland, HomelandenFatherlandgeeft aan dat intiem sentiment en publieke politiek communicerende vaten zijn, en het evidente gegeven van nostalgisch sentiment verklaart ook waarom 'diaspora-nationalisme' zoveel ferventer en romantischer is dan wat er onder de bevolking in het oorsprongsland leeft.
Nationalistische apologeten spinnen graag garen bij die gevoelsmatigeroots-verknochtheid en gebruiken haar als rechtvaardiging voor een politieke agenda. De Ier Douglas Hyde presenteerde in 1892 zijn programma voor cultureel nationalisme als iets wat 'boven de partijen' stond en 'geen politiek twistpunt' kon zijn, en deed dat, met droge ogen, onder de toch wel ietwat politiek klinkende titelThe Necessity for De-Anglicising Ireland. Hij werd later president van de inmiddels onafhankelijke Ierse republiek.
In de Eerste Wereldoorlog deed Thomas Mann (toen nog niet de kosmopoliet die hij later zou worden) iets soortgelijks. In zijn Duits-propagandistische oorlogsgeschriften stelt Mann dat 'politiek' en 'democratie' retorische uitvindingen zijn van de Fransen (praatjesmakers) en de Engelsen (onbetrouwbare uitbuiters), terwijl de Duitser, met zijn diepzinnige besef vanKultur,een organisch gemeenschapsgevoel beleeft dat moreel hoger staat, en dat ook de voedingsbodem en de rechtvaardiging is van de harde militaire strijd die Duitsland voert. Dat alles onder de titelBetrachtungen eines Unpolitischen. Mann volgt daarbij de logica die Wilhelm II bij het uitbreken van de oorlog uitsprak in de leus:Jetzt kenne ich keine Parteien mehr, ich kenne nur noch Deutsche!
In die Groote Oorlogwerd de romantiek gesmoord in bloed en modder. De serieuze avant-gardekunst had afgerekend met lyriek, tederheid, natuurgevoel. Expressionisme en surrealisme,Verfremdungen nieuwe zakelijkheid domineerden de literatuur en de visuele kunsten. Brecht beet zijn publiek toe:Glotzt nicht so romantisch!Maar het grote publiekwilderomantisch koekeloeren. Idyllische natuur en romantisch historisme kregen onderdak in de minder 'beperkte' cultuuruitingen zoals de driestuiversroman, het toerisme, de commerciële amusementscultuur. Het grote publiek werd in zijn naoorlogse nostalgie, na 1918 en na 1945, bediend met streekromans, historische avonturenverhalen voor een vrouwelijk dan wel jeugdig publiek (de 'damesroman' à la Jo van Ammers-KüllersDe Tavelincks; De scheepsjongens van Bontekoevan Johan Fabricius), Heimatfilms en operettes - onder meer over Sissi van Oostenrijk, blauwdruk van de latere Romy Schneider-verfilmingen. Onder het oppervlak van het modernisme, het existentialisme, de experimentele roman en het absurde theater zwijmelde de twintigste eeuw in de nostalgische naweeën en aftreksels van een vervlogen romantiek.
Het Oostenrijk vanThe Sound of Music(naar de HeimatfilmDie Trapp-Familie),het Frankrijk vanClochemerle,het Engeland van Miss Marple, het Italië van Don Camillo, het Nederland van Bert Haanstra'sFanfare. Politiek? Integendeel. Maar het bevestigde wel de herkenbare nestgeur van de natie als een lekker gezellig schurkend weldadigheidsgevoel. Zo kon het denkbeeld standhouden dat de natie als onpolitiek, moreel principe boven de politiek verheven is.
Met name Groot-Brittannië grossierde in dat onpolitieke geborgenheidsnationalisme. Soms uitte het zich massaal (zoals in de chauvinistische meezingers en het vlaggenzwaaien tijdens deLast Night of the Proms),maar meestal was het een besmuikte vertedering om iets wat nuEnglishnessheet, in kostuumfilms alsChariots of Fire. We herkennen dat inDownton Abbey. Iedereen schept behagen in de herkenbare personages, de gezapige plotwendingen en de fraaie setting en kostumering. In dit universum zijn saamhorigheid en traditie de ultieme, nimmer falende troefkaart bij de uitdagingen die het leven biedt. Deupstairs/downstairs-verhouding tussen adel en bedienend personeel wordt als ongedwongen gemeenschappelijkheid van ons-kent-ons voorgesteld, de bedienden omarmen hun ondergeschiktheid als een kostbaar goed, de edellieden zijn als zorgzame ouders, en zelfs de rebelse Ier wordt een loyale schoonzoon en staat op de bres voor de gevestigde orde.
Dit ideaalbeeld van een traditionalistische, harmonische Englishness staat politiek bekend alsone-nation Toryism. De auteur, Julian Fellowes, zetelt dan ook als conservatievepeer(Lord Fellowes) in het Hogerhuis. DatDownton Abbeydeel uitmaakte van de Brexit-aanloop, de door de Britse Conservatieven aangedreven breuk met de EU, is al herhaaldelijk betoogd. Hoe diep Fellowes schatplichtig is aan een Brits-propagandistische traditie blijkt uit het feit dat een aflevering geheel en al was geplagieerd uit de oorlogsfilmMrs. Miniver(1942), waarin huiselijke, ironische, landelijke en traditionalistische Englishness de kracht biedt waarmee het land zich in de donkerste oorlogscrises staande houdt.Downton Abbeytoont daarmee zijn familieverwantschap met de Churchill-revival die in diezelfde Brexit-aanloop op toeren kwam.
Het eigen land,en de persoonlijke achterban van de hoofdpersoon, wordt steevast als gevoels-Heimatvoorgesteld, een gemeenschap met geprononceerdefamily values. Sympathie-figuren als grootouders, moeders, verloofdes en kinderen zijn weliswaar zelden de hoofdpersonages van het verhaal, maar zij vormen een onmisbaar ingrediënt op de achtergrond: zij vermenselijken de held door hem (meestal hem) in te bedden in sympathieke, menselijk invoelbare gemeenschapsbanden. Dat geldt niet alleen voorDownton Abbeyen het idyllisch-nostalgische genre, het geldt ook voor de meer epische films die sindsBraveheartweer zo op de voorgrond zijn getreden. In deze knokfilms is de hoofdlijn van het verhaal een strijd tussen masculiene mannetjesputters, maar de Goeden verdedigen hun familiale achterban terwijl de Slechten die familiale gemeenschap juist bedreigen.
De epiek is geen genre dat aan nuance of gemengde gevoelens doet; de Ilias is geenMiddlemarch. Maar in de epische amusementscultuur van de twintigste eeuw is de schematische zwart-wittegenstelling tussen Goeden (wij) en Slechten (hullie) eerder van een negentiende-eeuws model: melodrama. Melodramatische avonturenverhalen en tranentrekkers(De graaf van Monte-Cristo, Oliver Twist, De twee wezen, Wat eene moeder lijden kan)volgen een stramien van schrille tegenstellingen. De slechten zijn verfoeilijke griezels, de slachtoffers steevast onschuldig, en de goeden door en door edelmoedig. De handeling jojoot op en neer tussen hoogtepunten van geluk en afgronden van wanhoop. En om aan te geven wie we aardig moeten vinden en wie de griezels zijn, biedt het morele ingrediënt van de natie houvast.
De historische roman heeft een hoogstaande traditie van Walter Scott, via Tolstoj en Lampedusa, naar Hella Haasse en Amitav Ghosh. Maar de historische spektakelfilm wortelt in een meer melodramatisch-epische variant. Neem bijvoorbeeldDe leeuw van Vlaenderen(boek van Hendrik Conscience, 1838; film van Hugo Claus, 1984). Weinig nuance, een oplopend conflict waarin de Goeden (Vlamingen en hun gezinnen) uiteindelijk de Slechten (arrogante Franse edellieden) in de pan hakken, met als conclusie een oproep in de geest van 'Houdt dit Roemrijk Voorbeeld voor Ogen!' VanBravehearttot en metMichiel de Ruyteris dat de obligate verhaallijn van de nationaal-historische spektakelfilm. Wat uiteindelijk een commerciële onderneming is krijgt daardoor ook een hoogstaand nationaal-historisch sausje.
Birth of a Nation, Alexander Nevski,Braveheart:steeds laten de slechten zien hoe infaam slecht ze zijn door vrouwen te verkrachten en kleuters op de brandstapel te gooien. Dát is het wat de furieuze vechtlust van de held aanspoort en waarom de toeschouwer zich helemaal kan vinden in de strijd tegen die infame ploerten. We nemen dan graag op de koop toe dat die ploerten toevallig ook steeds buitenlanders zijn en dat de vrouwen en kinderen worden gewroken door de Vrijheid des Vaderlands te bevechten.
Inmiddels is het stramien 'lijdende vrouwen, razende mannen' wereldwijd in tientallen, zo niet honderdtallen nationaal-epische spektakelfilms gemeengoed geworden, die eerder via dvd, tv en streaming verspreid worden dan via de bioscoopzaal. Rusland, India en Turkije horen bij de meest productieve landen in dit genre. De filmaffiches vertonen allemaal hetzelfde beeld: de held staat voor een stormachtige hemel en kijkt met agressieve doodsverachting in de lens. De verhalen lopen allemaal van het beginpunt 'sadistische vreemdelingen slachtofferen onschuldige familieleden' naar 'de held neemt wraak en bevrijdt zijn land/volk'. De verhaallijn brengt aldus vanuit een mondiale, transnationale industrie een nationale boodschap naar de privé-setting waarin we, een portie popcorn op schoot, meeleven met het verhaal. De natie wordt gecolporteerd en gretig geconsumeerd als feelgoodfactor en als identificatieplatform.
Moet je nu roepen: foei, nationalisme,toxic masculinity,bah, cancelen die hap? Natuurlijk niet. De wereld zou er niet echt beter aan toe zijn zonderDownton Abbey. Wel nodig is het om de manipulatieve koppelverkoop van nationaal gevoel en verhaalsentiment te doorzien en te benoemen. Er is een culturele en wetenschappelijke noodzaak om dit soort cultuurpatronen bewust in kaart te brengen en niet als vanzelfsprekende, louter gevoelsmatige beheptheid passief te ondergaan als iets wat 'nu eenmaal zo is'.
Wat ik als historicus wil begrijpen is hoe het nationalisme, na de catastrofe van de wereldoorlogen, decennia van totalitaire dictatuur en decennia van internationalisme in het Westen tijdens de Koude Oorlog, nu weer, net als in 1913, de krachtigste ideologie ter wereld is geworden. Billigs theorie van het banale nationalisme is waardevol maar niet geheel afdoende. Nationalisme oscilleert tussen een saillante politieke aanwezigheid en een latente, gecamoufleerde standby-status - een beetje zoals dolfijnen die onder water zwemmen maar op gezette tijden boven de waterlinie opduiken: soms zie je ze, soms niet. Wie de huidige saillante aanwezigheid van het nationalisme wil begrijpen, moet ook de latente aanloop analyseren, en het onprestigieuze culturele repertoire waaruit wordt geput.
Dit is de Nederlandse versie van het afscheidscollege dat hoogleraar Europese studies Joep Leerssen op 22 juni hield aan de UvA
Na verloop van tijd lijkt de markt weer klaar voor een nieuwe portie De Zwijger. Of De Ruyter. Of Rembrandt