'We willen jullie hier niet!' Mennonieten krijgen voet aan de grond in Suriname

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
12 december 2024
Mennonieten uit Bolivia en Belize zoeken grond in Suriname voor landbouw. De Surinaamse regering ziet de komst van de doopsgezinden als een kans om het land te ontwikkelen. Groene ngo's zijn faliekant tegen, maar de sekte is al met de eerste ontbossing begonnen.
Het is vroeg in de ochtendin Witagron, een dorp in West-Suriname waar voornamelijk Kwinti's wonen, de kleinste van de zes marronstammen in Suriname. Officieel wonen er zo'n kleine honderd inwoners in Witagron, dat 'land van mijn voorvaderen' betekent in het Sranan Tongo, de lingua franca van Suriname. Er is een basisschool, een polikliniek en een klein winkeltje waar wc-papier, zout en gasoline wordt verkocht. Maar op deze donderdagochtend in februari 2024 lijkt het dorp zo goed als verlaten. Op de smalle zandwegen rijdt zelden een auto. De huizen staan ver uit elkaar en lijken al maanden onbewoond. Bij de meeste zijn de houten raamluiken gebarricadeerd en is de tuin overwoekerd met hoog gras.
We treffen een man op een veel te kleine fiets. Zijn lange rastaharen zijn met een doek op zijn hoofd gewikkeld. Hij stelt zichzelf voor als 'Moksi' en werpt ons een brede glimlach toe. In gebrekkig Sranan Tongo leggen we uit dat we op zoek zijn naar de grond waar de mennonieten zich willen vestigen, maar Moksi begrijpt ons verkeerd en denkt dat we zelf op zoek zijn naar grond voor de mennonieten. Als door een wesp gestoken springt hij op van zijn fiets en maait wild met zijn armen in de lucht. 'We willen jullie hier niet! Ik weet niet wie jullie zijn, maar jullie zijn niet welkom. Versta je me? Jullie moeten hier niet komen', schreeuwt hij.
Uiteindelijk kalmeert Moksi enigszins. 'We willen hier vrij leven, niet met onbekende mensen', legt hij uit. Van achter het erf valt zijn vader,basjaTheo Boomdijk, hem streng in de rede. De basja is de assistent van de kapitein, de leider van een dorpsgemeente. Hij beveelt Moksi om te zwijgen en verwijst ons vriendelijk maar kordaat naar degranman,de hoogste gezagsdrager binnen de marrongemeenschap. De granman is het gezicht en de stem van zijn volk. Hij zal uiteindelijk beslissen of de mennonieten welkom zijn in Witagron.
Mennonieten vormen een traditionele christelijke leefgemeenschap die afgezonderd van de moderne wereld leeft. Ze staan bekend als hardwerkende en efficiënte boeren met een sterk geloof in het verband tussen religie en landbouw. De wortels van mennonieten liggen in Duitsland en Nederland. Menno Simons was een rooms-katholieke priester uit Friesland die werd verbannen uit de katholieke kerk en een invloedrijk religieus leider werd. Zijn volgelingen werden bekend als mennonieten, in Nederland meestal doopsgezinden genoemd. Meer dan honderd jaar geleden migreerden ze via Canada naar Latijns-Amerika op zoek naar godsdienstvrijheid, land en afzondering. Die zoektocht brengt hen nu naar Suriname, het meest beboste land ter wereld.
In oktober 2022gaf het Surinaams ministerie van Buitenlandse Zaken, International Business en Internationale Samenwerking (bibis) toestemming aan vijftig mennonietenfamilies uit Bolivia om naar Suriname te komen 'om hier in de landbouwsector te werken voor een periode van drie jaar', zo blijkt uit een officiële brief van het ministerie. De mennonieten moeten wel zelf in hun landbouwgrond voorzien. 'Ze hebben beloofd dat ze alles op hun eigen kosten doen en zelf voor hun grond zouden zorgen', zegt Albert Ramdin, minister van bibis.
Christiaan Ruud Souverein, een Nederlandse ondernemer die al jaren in Suriname actief is in de landbouwsector, begeleidt de komst van de mennonieten. 'Ik ben al drieënhalf jaar in contact met mennonieten', zegt hij begin 2024 in het Surinaamse televisieprogrammaOnder de loep.'Het zijn goedlachse en vrolijke mensen.' Het contact liep via Adrián Barbero, een Argentijnse vastgoedondernemer die al langer dan twintig jaar bemiddelt in landdeals voor mennonieten in Bolivia, van wie er inmiddels 150.000 in het land wonen. In 2020 sloeg Barbero zijn vleugels uit naar Suriname.
Volgens Souverein, 'planoloog van origine', zijn de mennonieten bereid om hier op termijn vijftig miljoen Amerikaanse dollar te investeren. Het uiteindelijke doel is om zo'n 150.000 hectare in Suriname te beplanten met soja en mais, blijkt uit een presentatie die Souverein hield voor de regeringsraad in Suriname. De ondernemer is zelf geen mennoniet, maar werpt zich op als hun lokale vertegenwoordiger.
In de buurt van Witagron heeft Souverein vorig jaar 35.820,28 hectare grond aangevraagd ten behoeve van de mennonieten. Dit deed hij via vijf naamloze vennootschappen die hij oprichtte voor 'het opzetten en exploiteren van kwekerijen (grootschalige landbouw en veeteelt) en fabrieken'.
Hij diende 79 aanvragen in voor percelen tussen driehonderd en vijfhonderd hectare, die precies naast elkaar liggen. Voor zover bekend is slechts voor één van deze aanvragen ook goedkeuring verleend. Het Surinaamse ministerie van Grondbeleid en Bosbeheer (gbb) heeft in september 2023 een bereidverklaring uitgegeven voor een stuk grond van 404,06 hectare in de buurt van Witagron. De verklaring staat op naam van Agriculture Reinland. Souverein is het enige bestuurslid in deze nv. Dinotha Vorswijk, minister van Grondbeleid en Bosbeheer, beweert echter dat de regering geen gronden heeft toegewezen aan mennonieten. 'Ik heb ook nog geen specifieke aanvragen van mennonieten gezien en afgehandeld', zei ze in het parlement.
Ook Souverein ontkent dat de overheid al grond heeft uitgegeven. 'Tot op dit moment is er aan Terra Invest of de mennonieten geen land gegeven of verkocht', zegt hij. Maar de zoektocht is nog niet voorbij.
Ook in andere delen van Suriname, van het oosten tot het westen, zijn er de afgelopen maanden mennonieten 'gespot'. Zeven kolonies uit zowel Bolivia als Belize hebben in februari 2024 al 'meer dan dertig trips naar Suriname gemaakt', erkent Souverein. In een WhatsApp-bericht vertelt hij dat de mennonieten jaarlijks 'tot 1 miljard Amerikaanse dollar aan de Surinaamse economie kunnen bijdragen'. Maar dan moeten ze eerst een geschikt stuk land vinden waar de lokale bevolking hen wil verwelkomen. 'De mennonieten komen niet naar Suriname als ze niet welkom zijn.'
In Tibiti, een klein inheems dorplangs de Rijweg naar West-Suriname, een onverharde weg van ruim driehonderd kilometer die de dorpen in West-Suriname met elkaar verbindt, is het bijna gelukt. Het plaatsje, niet meer dan een handjevol huizen aan weerskanten van de weg, heeft geen school en geen winkel. Op straat lopen meer honden dan inwoners en telefoonbereik is er alleen bij een van de grote mangobomen. De bus naar Paramaribo passeert maar één keer per week. Het is hier, dicht bij een dorp waar nooit wat gebeurt, dat de mennonieten vorig jaar in alle stilte bos begonnen open te kappen.
Op zeven kilometer van Tibiti hebben de mennonieten een weg aangelegd die leidt naar een grote open vlakte. 'Hier wilden ze hun eerste nederzetting stichten', zegt Lydia Uralime, de kapitein van Tibiti. Haar broer heeft de mennonieten geholpen met de verkenning van het gebied. De mennonieten kwamen in pick-ups en helikopters, brachten beloftes en organiseerden een informatieavond waar ze promotiefilmpjes afspeelden voor de inwoners van het dorp. 'Dat heeft indruk gemaakt', zegt Uralime.
Haar broer Bruce zag hoe de mennonieten een handvol aarde in hun hand namen en het proefden met hun tong, om vast te stellen of het aan hun eisen voldeed. Kort daarna begonnen ze met het aanleggen van een landingsbaan op zeven kilometer van het dorp.
Souverein ontkent in mei 2024 dat mennonieten land hebben ontbost, en al zeker niet voor een clandestiene landingsbaan. Bruce Uralime vindt het jammer dat hij de mennonieten niet meer ziet. 'Het zou ontwikkeling en werkgelegenheid voor het dorp betekenen', zegt hij terwijl hij naar de open vlakte voor hem kijkt. 'Nu is er niets.'
In Witagron, twee uur rijden vanaf Tibiti, ziet ook winkelhouder Roy Brahm, die in 2014 uit Nederland naar Suriname remigreerde, voordelen in de komst van de mennonieten. 'Witagron is een mooie plek. Er valt veel uit te halen, maar het moet ontwikkeld worden', zegt hij op het lege terras voor zijn kleine winkel. 'Mijn winkel zou meer klanten krijgen.'
Toch zijn veel inwoners wantrouwig. 'Mensen in het dorp denken nog te veel aan de slaventijd, maar zo komen we niet vooruit', vindt Brahm. 'Als wij de plek hebben en de mennonieten het geld, laten we samenwerken.'
'De mennonieten zijn potentiëleinvesteerders die economische bedrijvigheid kunnen realiseren in de agrarische sector', zegt Ramdin, minister van bibis, begin dit jaar in zijn kantoor in Paramaribo. Met een schuld van ruim drie miljard Amerikaanse dollar en nauwelijks productie is Suriname naarstig op zoek naar - met name buitenlandse - ondernemers die willen investeren om zo de economische crisis te bezweren. President Chandrikapersad Santokhi wil de importeconomie van Suriname transformeren naar een exporteconomie, met landbouw als leidende sector. De komst van de mennonieten moet gezien worden in dat kader, stelt Ramdin. 'Suriname is altijd een land geweest van immigratie, onze bevolking is samengesteld uit diverse etnische groepen. Dus als er nu een groep hiernaartoe wil komen om zich te vestigen op een vreedzame manier, waarom niet?'
Daar hebben ngo's in Suriname wel een antwoord op. Kort nadat in augustus 2023 bekend wordt dat Ramdin een groep mennonieten uit Bolivia toestemming heeft gegeven om zich te vestigen in Suriname, trekt een collectief van groene ngo's aan de alarmbel. Het vreest voor de gevolgen voor de natuur als de mennonieten uit Bolivia zich in Suriname settelen. In Bolivia worden ze namelijk beschuldigd van illegale ontbossing en het binnendringen van inheems grondgebied. In het zuidelijke Amazonegebied van Bolivia hebben mennonitische boeren in twintig jaar tijd 210.980 hectare gekapt - bijna een derde van alle ontbossing in dat gebied, aldus een rapport van het Amazon Conservation's Monitoring of the Andean Amazon Project. In Peru omschrijft ngo Amazon Conservation de mennonieten als 'de nieuwe hoofdoorzaak van georganiseerde, grootschalige ontbossing, meer dan agribusiness en de oliepalmindustrie'.
Als land met een hoge bosbedekking (92,6 procent van het landoppervlak) en lage ontbossingsgraad speelt Suriname een cruciale rol in de wereldwijde strijd tegen klimaatverandering. Samen met buurland Guyana is Suriname het enige land in de Amazone waar grootschalige landbouw (nog) niet tot de grootste oorzaken van ontbossing behoort.
'In Suriname is de goudmijnbouw de grootste veroorzaker van ontbossing. We verliezen jaarlijks tussen negenduizend en vijftienduizend hectare bos', zegt Rudi van Kanten, directeur van Tropenbos Suriname, een van de Surinaamse ngo's die ageert tegen de komst van de mennonieten. 'We willen er niet nog het probleem van de grootlandbouw bij hebben.'
Het probleem met grootlandbouw is bovendien dat er steeds meer grond nodig is om de productie op peil te houden, stelt hij. De mennonieten doen volgens hem aan een vorm van kolonisatie. 'Het begint met een nederzetting van vijftig families, maar als we kijken naar de trend in andere landen, komen er altijd meer kolonies bij.'
'Grote gezinnen zijn kenmerkend voor mennonieten', erkent Ben Nobbs-Thiessen, voorzitter van het Mennonieten Studieprogramma in Canada. 'De meeste mennonieten in Canada worden beschouwd alsmainstream protestants',zegt hij. 'Maar in Latijns-Amerika hebben ze hun traditionele kijk op het leven veelal behouden en passen grotendeels endogamie toe. Huwen buiten de gemeenschap is niet toegestaan.' Ze zweren het gebruik van technologie af, houden vast aan hun eigen taal - Plautdietsch, een Nederpruisisch dialect - en kledingstijl en leven volgens zeer specifieke richtlijnen, weet de historicus die al zo'n zeventien jaar onderzoek doet naar mennonietenmigratie in Latijns-Amerika. 'Ze beschouwen zichzelf als een volk apart van de wereld.'
In Bolivia, waar Nobbs-Thiessen een jaar lang een kolonie volgde voor zijn onderzoek, is de mennonitische bevolking in vijftig jaar tijd bijna vertienvoudigd. 'Acht tot twaalf kinderen per gezin is geen uitzondering. Binnen tien tot twaalf jaar kan de bevolking verdubbelen.' Mennonitische gemeenschappen moeten daarom altijd land vinden voor de volgende generatie. 'Ze zijn over het algemeen goede buren, maar als je specifiek kijkt naar de gevolgen voor het milieu, dan moet je rekening houden met hun groeipotentieel in de toekomst.'
Vlak bij Witagron woontRemon Clemens in een houten huis midden in het dorp Kaaimanston. Op zijn balkon wappert een grote Surinaamse vlag. De granman van de Kwinti's vertelt over zijn eerste ontmoeting met de mennonieten, inmiddels al ruim een jaar geleden. 'Ze kwamen onaangekondigd en waren niet vriendelijk. De grond hadden ze van de regering gekregen, vertelden ze, en ze wilden soja en mais planten in ons gebied.' Clemens stuurde de mennonieten met lege handen naar huis. 'We zijn niet tegen het plan, maar wij willen eerst onze eigen grondenrechten op papier zien. Zolang wij geen recht hebben op de grond van onze voorouders, kunnen wij ook geen grond geven aan anderen.'
Suriname is het enige land in de Amazone dat de grondrechten van inheemse en tribale volkeren niet erkent. Het stuit Clemens tegen de borst dat de Surinaamse overheid 'buitenstaanders' ondertussen wel in aanmerking laat komen voor landtitels in zijn gebied. Zo verloren de Kwinti's in het verleden al een groot deel van hun grondgebied met de uitgave van houtconcessies aan bedrijven zoals Greenheart, een internationaal bosbouwbedrijf uit Hongkong en tevens een van de grootste natuurlijke boseigenaren en exploitanten in Suriname, en door de uitbreiding van het Centraal Natuur Reservaat, een van de grootste beschermde tropische regenwouden ter wereld. De mennonieten wil hij er niet bij hebben.
'Wij mogen niet meer jagen en vissen in ons eigen bos', zegt de 66-jarige Theo Boomdijk, de vader van Moksi, misnoegd voor zijn huis. Nu we een bezoek hebben gebracht aan de granman is Boomdijk bereid ons te woord te staan. Naast het huis braadt Moksi een vis boven een open houtvuur. We mogen mee-eten. Mevrouw Boomdijk zit voorovergebogen over een grote plastic teil en raspt awara's, een veelvoorkomende fruitsoort in Suriname. In de voortuin zitten een varken, een everzwijn en een aap elk in hun eigen kooi. Ze kauwen op de etensresten die voor hen zijn achtergelaten. Een kleuter rent achter een stel kippen met kuikens aan.
Basja Boomdijk slaat er nauwelijks acht op. 'We mogen geen plank meer uit het bos halen om ons eigen huis te herstellen of geen boom meer kappen om een boot te maken', vertelt hij. 'Maar ondertussen worden er wel wegen aangelegd om het bos kaal te kappen en wordt ons hout door vreemden naar buiten gedragen.' Hiermee doelt hij op de houtconcessies die in het gebied zijn uitgegeven. 'We willen niet nog meer vreemden in ons gebied. De Kwinti's zijn misschien met weinig, maar we gaan het niet laten gebeuren. Als we hier nog een mennoniet zien, komen we meteen in opstand. Deze grond is van ons', zegt hij vastberaden.
De misnoegde reacties gaan niet voorbij aan de regering. Op 19 maart stelt president Santokhi tegenover journalisten dat de toestemming voor de mennonieten om naar Suriname te komen is ingetrokken. In het parlement wordt deze informatie bevestigd.
Groot is de verbazing als vorige maand opnieuw een groep mennonieten wordt gesignaleerd in Tibiti. Het gaat om zeven families uit Bolivia die door Suriname Pig Farms aan het werk zijn gesteld, een varkensbedrijf onder leiding van Lex van Dijk. De mennonieten zullen hier 240 hectare inzaaien met mais, soja en sorghum. De tot voordien onbekende ondernemer is ervan overtuigd dat de mennonieten een toegevoegde waarde kunnen hebben voor de Surinaamse veesector - en in het bijzonder voor zijn eigen bedrijf. De overheid is niet betrokken bij de plannen. Via Terra Invest, het bedrijf van Souverein, zijn (nog) geen mennonieten in Suriname gevestigd.
Granman Clemens benadrukt dat hij geen toestemming heeft gegeven voor de komst van de mennonieten naar zijn gebied. 'In het Kwinti-gebied hebben we ook nog geen mennonieten gezien', zegt hij. De Surinaamse overheid beschouwt de kwestie inmiddels als 'afgesloten'. Maar in Witagron is het niet langer stil en rustig.
Zoë Deceuninck | Het kleine dorp Tibiti, Suriname, 2024