In de moskee van de eerste 'gay imam' was iedereen welkom

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
27 februari 2025
Kaapstad- De immer schokkende Zuid-Afrikaanse misdaadstatistieken (6953 moorden tussen 1 oktober en 31 december 2024) tonen niet de tragedies die achter de cijfers schuilgaan. Bijvoorbeeld de dood van de zevenjarige Emaam Solomons, die in 2020 werd geraakt door kogels die werden afgevuurd tijdens een vuurgevecht tussen twee bendes. Of het lot van de 57-jarige Muhsin Hendricks, die onlangs door twee mannen werd vermoord in Gqeberha, in de Oost-Kaap. Dat de dood van Hendricks het nieuws wel haalde had te maken met het feit dat hij bekend stond als de eerste'gay imam'van Zuid-Afrika.
Hendricks maakte in 1996 zijn homoseksualiteit openbaar. Kort daarna richtte hij Inner Circle op, een organisatie die zich inzet voor een samenleving zonder discriminatie op grond van religie, seksuele geaardheid en genderidentiteit. In 2011 opende Hendricks in Kaapstad de Masjidul Ghurbaah Moskee, een gebedsruimte waar iedereen welkom was, ongeacht gender of seksuele geaardheid. Hendricks' visioen van een tolerante islam werd verder uitgedragen via de Al-Ghurbaah Stichting. Ghurbaah betekent 'vreemdeling' in het Arabisch. En 'vreemdelingen' bestaan al sinds de stichting van de islam in de zevende eeuw. 'Het waren degenen die in de marge van de samenleving leefden, de armen, de zondaars, de verstotenen (...) zij die niet voldeden aan de normen van de samenleving, de lagere kasten, de prostituees, de gemarginaliseerden', meldt de Al-Ghurbaah-website.
Ondanks dreigementen ging Hendricks onbevreesd te werk. 'De behoefte om authentiek te zijn is groter dan de angst om te sterven', zei hij inThe Radical,een documentaire uit 2022. Op 15 februari was hij in Gqeberha om daar een huwelijk tussen twee lesbische vrouwen bij te wonen. Een van hen was moslim. Na de plechtigheid werd de auto waarin hij zat klemgereden. Twee gemaskerde mannen stapten uit en schoten diverse malen op Hendricks die op de achterbank zat.
Zuid-Afrika staat bekend als het meest vooruitstrevende Afrikaanse land wat betreft lhbtiq+-rechten. In 2006 werd het homohuwelijk officieel toegestaan. Maar op lokaal niveau laat de acceptatie van mensen uit de lhbtiq+gemeenschap vaak te wensen over. Lesbische vrouwen zijn regelmatig het slachtoffer van haatmisdrijven. Activist Zackie Achmat legde de schuld voor de moord op Hendricks bij intolerante moslimleiders. De Muslim Judicial Council riep in 2022 een fatwa af over moslims uit de lhbtiq+-gemeenschap omdat homoseksualiteit onnatuurlijk en westers zou zijn. 'Net zoals Donald Trump het geweld van racisten, transfoben, vrouwenhaters, islamofoben en xenofoben aanwakkert, zo heeft het leiderschap van de moslimgemeenschap haat verspreid', vertelde Achmat tegen newssiteDaily Maverick.