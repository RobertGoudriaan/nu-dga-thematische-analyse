In den vreemde Kroniek van kunst&cultuur

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
1 september 2022
KUNST Wanderlust
De titelWanderlust: Nederlandse kunstenaars op reis, 1800-1900doet vermoeden dat het gaat om reislustige schilders met een romantische inborst die, aangemoedigd door Goethe en Schubert, de Rijn op voeren om de Drachenfels te zien, en daarna doorwanderden tot in het landwo die Zitronen blühn. De tentoonstelling in Dordrecht is echter veel omvangrijker opgezet. De complete negentiende eeuw wordt erin betrokken, en niet alleen Italië en het Rijndal worden bereisd, maar ook België, Noorwegen, Normandië, Marokko, Algerije en zelfs Suriname en Indonesië.
Dat levert heel interessante kennismakingen en vergelijkingen op. De zalen zijn naar regio ingericht en gaan, zoals je misschien zou verwachten, van start met kunstenaars in Italië (de fenomenale Knip, Teerlink, Dubourcq) en Duitsland (Koekkoek, Van Sandick, Abels). De variatie is groot; de periode, geografie en de kwaliteit van de kunstenaars zijn wel zó ruim genomen dat er eigenlijk maar één gemeenschappelijk kenmerk overblijft, dat van 'werk gemaakt door Nederlanders in den vreemde'. Deze kunstenaars verschilden verder hemelsbreed in hun opvattingen over de kunst, hun artistieke en commerciële ambities, en in hun persoonlijke ethiek.
Het is dan navrant te merken dat de samenstellers daar een zekere kritisch-moralistische beoordeling op loslaten, maar dan weer niet op allemaal, en dat maakt de tentoonstelling uiteindelijk onevenwichtig. Koloniale appels worden met koloniale peren vergeleken. Zo krijgen August Legras en Marius Bauer, gekende 'oriëntalisten', op hun kop omdat er in hun werk niets te zien is van 'de koloniale aanwezigheid of de moderne ontwikkelingen' in Noord-Afrika. Van Suriname toont men een tweetal tekeningen van een plantage gemaakt door Hendrik Huygens, schipper op een stoomschip, en één portretje door de bestuursambtenaar Adriaan van Geffen. Beiden zijn amateurs, het zijn niet meer dan schetsboeken, en toch wordt ook deze Hendrik Huygens vermaand omdat zijn beeld niets laat zien van 'de grootschaligheid en het leed van de gewongen arbeid'. Alleen al gezien Huygens' gebrekkige vaardigheid is dat ongerijmd; niet iedere schilder komt immers op dezelfde manier tot zijn resultaat, en niet iedere schilder voelt zich verplicht de werkelijkheid te tonen.
De carrière van de Vlaamse kunstenaar Antoine Payen is een fijn voorbeeld van zulke complexiteit. Hij werd naar Indonesië gestuurd met de opdracht een grote serie Indische landschappen te schilderen voor koning Willem I - er zijn er hier vier van te zien. Payen was opgeleid in de traditionele Franse landschapsschool; Indonesië werd dus een totale openbaring. Alles wat hij geleerd had stond op losse schroeven. Payen reisde tien jaar rond, hield grote afstand van de Nederlandse ambtenaren en zou de mentor worden van Raden Saleh, die in Europa juist weer beroemd zou worden als exotisch fenomeen. Payens schilderijen zijn per saldo door en door Europese kunstwerken, gemaakt in opdracht van de koloniale potentaat; het zijn tegelijkertijd volstrekt nieuwe visies op een onbekende cultuur en een betoverend landschap, gemaakt door een hoogst originele, ontvankelijke, moderne geest. Snibbig moralisme doet hem in alles tekort.
Koen Kleijn
Wanderlust: Nederlandse kunstenaars op reis, 1800-1900.
T/m 8 januari 2023, Dordrechts Museum,https://dordrechtsmuseum.nl
Rijksmuseum Amsterdam | Josephus Augustus Knip, Het Colosseum te Rome, 1809. Potlood, penseel in kleuren, 42,5 x 59,7 cm