De opkomst van hyperpolitiek

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
8 juni 2023
Over elke tijd wordteen politiek verhaal verteld. Het verhaal over de tijd waarin ik opgroeide, de jaren negentig, is dat het een tijd was van politieke sluimering. Het betrof de jaren na de val van de Muur. Thatcher en Reagan waren weg, dus links kon ademhalen. In die korte adempauze ontblootte Tony Blair zijn holle grijns op de bbc. Bill Clinton stak nog een sigaartje op. Francis Fukuyama riep het einde van de geschiedenis uit. Achteraf is het moeilijk te bevatten dat zo'n grandioos begrip - 'het einde van de geschiedenis' - ooit serieus werd genomen. Misschien drukte het meer een gevoel uit dan iets anders: opluchting na de spanningen van de Koude Oorlog. In elk geval bleef het idee dat er iets definitief ten einde was gekomen plakken. Ook Nederland was 'af'. Het was de tijd van 'postpolitiek'.
Natuurlijk was het niet het einde van de geschiedenis, en ook de politiek stond niet stil. Kapitaal en arbeid stonden nog steeds tegenover elkaar. Religieuze ideologieën sluimerden in de woestijn. Bestuurders in het vrije Westen (nu tijdelijk strekkend tot aan Mongolië) aanbeden de 'onzichtbare hand' van de markt. De wereldgeest ontvouwde zich wel degelijk, misschien met wat minder aplomb. Het was wachten op een nieuw politiek verhaal. Dat kwam er rond 2010. Althans, volgens de Vlaamse historicus en filosoof Anton Jäger. In zijn bundel essaysDes te erger voor de feitenvertelt hij het verhaal van deze tijd. Volgens hem leven we in een tijd van 'hyperpolitiek'.
Jägers analyse is scherp. In de essays zien we dat de geschiedenis goeddeels weer tot leven is gewekt (of accurater: dat ze nooit is weggeweest) en dat oude politieke tegenstellingen terug zijn. In zekere zin is Jäger zelf het product van deze ideologische herijking: zijn positie is zelfverzekerd en uitgesproken links. Maar wat tegenwoordig mist, en dit is cruciaal in zijn betoog, zijn de traditionele vehikels van politieke macht. Vakbonden zijn uitgehold. Politieke partijen zijn niet langer de grootste dragers van politieke verandering. In plaats daarvan is ons politieke bewustzijn uitgesmeerd over het dagelijks leven. Ze is gemoraliseerd en barst uit in 'bewegingen' van links tot rechts, veel vloeibaarder dan voorheen. De politiek van onze tijd, zegt Jäger in navolging van Zygmunt Bauman, is 'fluïde'. Ze kleurt mee met de mores van het moment.
Zulke 'bewegingen' schieten als paddenstoelen uit de grond en verdwijnen ook weer, soms na nog radicalere sporen te hebben voortgebracht. De Tea Party transformeerde tot trumpisme. Occupy werd Bernie Sanders en aoc. Partijen bewegen een beetje hulpeloos mee met dit fenomeen en definiëren zich tegenwoordig ook het liefst als 'netwerken' of 'bewegingen'.
Jäger schrijft: 'GroenLinks stelt in een recent communiqué dat ze "meer dan een partij (zijn)... wij zijn een beweging. En met die beweging laten we regelmatig zien: wij zijn met meer."' En dit terwijl de ledenaantallen over de breedte afnemen. De hyperactieve tijdelijkheid van Twitter en Facebook lijkt zich definitief te hebben genesteld in onze politieke ervaring. Een belangrijke vraag door Jägers boek heen is: kan de oude partijdemocratie zich handhaven of bewapenen met troepen en meutes - hij noemt ze 'zwermen' - die komen aanstormen uit de digitale democratie?
Beeldschermen hebben een belangrijke plek in deze stukken. Wat opvalt is dat het engagement van het hyperpolitieke tijdperk onze betrokkenheid met schermen grotendeels weerspiegelt. In de politieke 'bewegingen' zien we dezelfde afstandelijke betrokkenheid; dezelfde gratuite verbinding, vluchtig maar oprecht gemotiveerd. Jäger schrijft: 'Hoewel het interactieve internet de monoloog van het televisietoestel grotendeels heeft vervangen, is de algemene zingevingscrisis die de nieuwe media inluidden niet afgenomen.' Maar hij blijft niet hangen in filosofische of sociologische abstracties. Hij zoomt ook in op de concrete, maatschappelijke consequenties van onze hyperpolitieke tijden. Zo schrijft hij in een van de essays mooi over de sociologische wortels van eenzaamheid.
Het zal me niks verbazen als de term 'hyperpolitiek' blijft plakken, zoals ooit de term 'postpolitiek' verankerd raakte in onze collectieve verbeelding. De term vangt de snelheid van de veranderingen aan de ene kant, en aan de andere de overdreven hijgerigheid van het discours. De belangrijkste les uit de essays is dat links het zich niet langer kan veroorloven om de kiezer te demobiliseren. De politiek van 'gaat u maar rustig slapen' is definitief failliet. De woede van 'de gewone man' - gele hesjes, antivaxxers, klimaatactivisten - moet worden gevangen in een coherent frame. Ze mag niet worden overgelaten aan rechtse slangen met nationalistische sprookjes. Dat leidt weer tot nieuwe vragen: is er plaats voor een links populisme, en hoe moet dat er dan uitzien? Met een terugkeer naar klasse, à la Ewald Engelen, of juist vormgegeven als een breed en inclusief anti-elitair project? Anton Jäger analyseert dit alles grondig, maar geeft geen definitieve antwoorden. In plaats daarvan legt hij een tijdperk vast met het tempo van een hogesnelheidscamera. En, belangrijk: hij schrijft heel mooi over een lelijke tijd.
Is er plaats voor een vorm van links populisme?
ANTON JÄGER Des te erger voor de feiten: Politieke essays van banken- tot coronacrisis EPO, 222 blz. Sebastian Steveniers | Anton Jäger geeft geen definitieve antwoorden