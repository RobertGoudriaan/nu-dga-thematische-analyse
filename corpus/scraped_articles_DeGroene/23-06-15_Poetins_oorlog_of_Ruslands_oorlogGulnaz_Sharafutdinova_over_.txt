Poetins oorlog of Ruslands oorlog? Gulnaz Sharafutdinova over de 'homo sovieticus'

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
15 juni 2023
Het Russische volk legt zijn oorlogszuchtige president geen strobreed in de weg. Komt dat alleen door Poetins binnenlandse repressie? Of is de 'homo sovieticus' herboren, met zijn volgzaamheid en eerbied voor de sterke staat?
De meeste Moskovietendie voor het YouTubekanaal '1420' op straat worden ondervraagd, blijven voorzichtig. Hoogstens een enkele oudere spreekt aarzelend iets van steun uit voor de 'speciale militaire operatie' in Oekraïne. 1420 is een sinds 2019 bestaand kanaal waarop de 21-jarige Daniil Orain voorbijgangers vraagt naar hun mening over actuele kwesties. Hoewel op uiten van kritiek op de oorlog zware straffen staan - mensen krijgen draconische geldboetes of jaren kamp voor een 'verkeerde' tweet of een papiertje met een anti-oorlogstekst - pogen de passanten er het beste van te maken.
Van fanatieke steun aan de oorlogsinspanning zoals die dagelijks op de televisie over het volk wordt uitgestort is, zeker bij jongeren, niets te merken. Gelatenheid en de neiging zo ver mogelijk bij de oorlog vandaan te blijven overheersen. Een enkeling wil in het geheel niets zeggen, 'je weet wel waarom', of probeert zo vaag mogelijk kritisch te zijn. Bijna iedereen is pessimistisch. 'Alles is nu mogelijk', zegt een jongeman over aanvallen met drones op Moskou. Iedereen hoopt dat het allemaal gauw voorbij is.
Op één onderwerp komt de mening van de voorbijgangers echter opvallend vaak overeen met de overheidspropaganda: dat het Westen een pesthekel heeft aan Rusland en dit land welvaart en macht misgunt. Gevraagd naar de reden achter de westerse sancties noemt bijna niemand de inval in Oekraïne. Wel afgunst en de wens om Rusland klein te houden.
Het Russische flegma zoals dat te zien is op 1420 komt overeen met Russische opiniepeilingen, zoals die van het onafhankelijke LevadaCenter. Sinds het begin van de oorlog is er maar een kleine terugloop als het gaat om indicatoren als het vertrouwen in president Poetin, het overheidsbeleid in het algemeen en de toekomst van de economie. Dat doet de vraag rijzen waar de schuld voor de oorlog in Oekraïne eigenlijk ligt: alleen bij de president die hem, tot ieders verbazing, is begonnen? Of draagt ook de lauw reagerende Russische samenleving verantwoordelijkheid? Is het, zoals de Russisch-Amerikaanse politicologe Gulnaz Sharafutdinova zich onlangs afvroeg in een artikel voor de Russische website in ballingschap Meduza, 'Poetins oorlog' of 'Ruslands oorlog'? En wat betekent dat voor onze verhoudingen met Rusland in de toekomst na de oorlog?
Gegevens over de Russische publieke opinie moeten met argwaan worden bezien. In een land waar op oppositie zware straf staat en waar bijna alle informatie tot propaganda is verworden, is de neiging groot om de opiniepeiler en de man met de microfoon op straat 'gewenste' antwoorden te geven. De politicologe Jekaterina Sjoelman wees er onlangs op dat Russen zichzelf bij enquêtes vaak tegenspreken: zo geven zij desgevraagd blijk van hoog consumentenvertrouwen en beperken ze tegelijkertijd drastisch hun particuliere bestedingen.
Het beeld is dat van een bevolking die lijdzaam afwacht en inmiddels probeert zo ver mogelijk uit de buurt te blijven van de oorlog - fysiek en mentaal. 'Elke dag bang zijn is veel te uitputtend', zei een jonge vrouw op 1420.
Natuurlijk is niet iedereen afwachtend:heldhaftige opposanten riskeren bewust jaren kamp. Meer dan een half miljoen mensen hebben Rusland permanent of tijdelijk de rug toegekeerd, uit afkeer van de oorlog of uit vrees voor mobilisatie. In de eerste dagen van de oorlog protesteerden mensen op straat, als eenling of in groepen. Hun aantal - enkele honderden in enkele grote steden - was beduidend geringer dan het aantal dat in 2021 betoogde tegen de arrestatie van Aleksej Navalny, hoewel op dat moment de repressieve wetgeving nog niet was aangescherpt. Op 146 miljoen inwoners in de Russische Federatie was het niet veel.
Die lijdzaamheid kwam onverwacht voor veel westerse waarnemers, die een grotere schok onder de Russen hadden verwacht. Zowel het Kremlin als het Westen heeft zich in het begin van de oorlog in veel vergist. Het Kremlin merkte dat het onmogelijk was om binnen een paar dagen in Kyiv de wet te vervangen. Zowel de Oekraïense militaire weerstand als de westerse steun overtrof de verwachtingen. Voor het Westen viel de verwachting in duigen dat economische sancties tot een snelle economische ineenstorting van Rusland zouden leiden. Daarnaast bleken de door sancties onder druk gezette oligarchen niet bij machte Poetins politiek te beïnvloeden. Er zijn ook geen serieuze aanwijzingen dat Poetins autoritaire bestuursmodel in een systeemcrisis terecht is gekomen, zoals velen bij de mobilisatie vorig jaar en de teleurstellende militaire prestaties op het slagveld verwachtten. De bevolking legt zijn president geen strobreed in de weg.
Deze situatie is geenszins bevorderlijk voor de goede naam van de Russische Federatie - overigens geen natiestaat maar een multinationale constructie. Vooral landen die in het verleden al zwaar hebben geleden onder Russische expansiedrang, zoals Oekraïne, Polen en de Baltische landen, zijn, net als radicaal ingestelde denkers over Rusland zoals de historici Timothy Snyder en Anne Applebaum, voorstander van drastische afrekening met een politieke cultuur van Russisch imperialisme. Een duidelijke nederlaag lijkt hun de beste oplossing.
Niet alleen de staat, ook het Russische volk en de Russische cultuur komen in een slechte reuk. Terwijl het in het Westen meestal als ouderwets wordt gezien om het nog over de collectieve karaktertrekken van 'de Hollander', 'de Duitser' of 'de Fransman' te hebben, doen over Russen volop allerlei stigma's de ronde: onbeschaafd, gewelddadig, zonder begrip van democratie of mensenrechten, geneigd tot imperialisme en racisme en gespeend van eerbied voor andere culturen.
Dat komt ervan als een volk eeuwenlang met de knoet geregeerd wordt, is de gedachte. Of om ons wat meer in de tijd te begrenzen: de 'homo sovieticus', dit menstype vervormd door meer dan zeventig jaar totalitaire dictatuur, is nog springlevend. Zelfs in het werk van grote Russische schrijvers als Aleksandr Poesjkin of Joseph Brodsky worden passages gevonden die getuigen van een 'imperiale instelling' en minachting voor Oekraïners en andere volkeren. Russen, zeggen de Rusland-haters, zijn onverbeterlijk.
Overigens levert het regime van Poetin zelf ook een bijdrage aan de stigmatisering van Russen door die in de propaganda neer te zetten als een aparte 'civilisatie', gekenmerkt door opofferingsgezindheid voor het moederland, zin voor het collectief ten koste van het individu, diepe religiositeit en gehechtheid aan 'traditionele waarden'.
'Het belangrijkste middelwaarover Poetin nu in eigen land beschikt, is een door vele jaren beleid geheel gedepolitiseerde samenleving', zegt Gulnaz Sharafutdinova in een Zoom-gesprek. Zij is hoogleraar Russische politiek aan het Ruslandinstituut van Kings College in Londen. In haar jongste boekThe Afterlife of the 'Soviet Man': Rethinking Homo Sovieticus(2023) trekt ze van leer tegen de wijdverbreide gedachte dat de huidige lijdzaamheid van Russen aantoont dat er sinds het einde van de Sovjet-Unie in 1991 weinig veranderd is in de collectieve attitudes van inwoners van de Russische Federatie.
Het Rusland van Poetinvertoont juist weinig overeenkomsten met de vroegere Sovjet-Unie, zegt Sharafutdinova - haar familienaam getuigt van haar Tataarse origine. Zij heeft zich naar eigen zeggen ontwikkeld van een sovjetmeisje dat in het dorp op de ganzen paste tot een in Amerika opgeleide politicologe. De Sovjet-Unie in de laatste decennia van haar bestaan, zegt ze, werd gekenmerkt door een collectief bestuur van het Politbureau, een verregaande institutionalisering van het openbare leven en een gecentraliseerde staatseconomie. Nu is er één man die de besluiten neemt. En hoewel veel Russen in de collectieve sector werken, moet de Russische economie het deze dagen van de particuliere bedrijven hebben - bij het broodnodige omzeilen van sancties door 'parallelle import' bijvoorbeeld.
Zeker worden praktijken uit de sovjettijd af en toe nieuw leven ingeblazen, zoals de 'patriottische opvoeding' van schoolkinderen. Het meest lijkt het Rusland van Poetin nog op sommige dictaturen in Latijns-Amerika of Afrika, denkt Sharafutdinova, met zwakke instituties en grote afhankelijkheid van één persoon. 'In de gedepolitiseerde, geatomiseerde Russische maatschappij geldt: wij gunnen jullie je eigen leven en in ruil daarvoor laat je ons doen wat we willen', zegt ze. 'In de publieke sector zijn de salarissen stabiel. Wie echt arm is, krijgt steun van de staat. Er zijn programma's voor kindertoeslag, ondersteuning van gezinnen van militairen, en voor leniging van de ergste armoede. Vaak zijn die programma's verbonden aan de persoon van de president, soms heten ze zelfs "presidentiële toeslagen". De staat is als een vader. Het systeem vermengt depolitisering en cliëntelisme.'
Hoe het huidige systeem is ontstaan beschreef Sharafutdinova in een eerder boek:The Red Mirror(2022). 'Poetin is al veel te lang aan de macht en in die tijd is de samenleving door allerlei toppen en dalen gegaan', zegt ze. 'In de jaren voor de ﬁnanciële crisis van 2007 was er een geweldige dynamiek, op economisch vlak en bij de herbouw van de staat na de rampzalige ineenstorting in de jaren negentig. De mensen waren over het algemeen gelukkig en er kwam een middenklasse op, vooral in de steden, die in het buitenland kon zien hoe mensen elders leefden. Dat leidde tot een nieuwe houding tegenover de staat en tot verlangen naar fatsoenlijke politiek.'
Aan die ontwikkeling kwam ruw een eind toen Vladimir Poetin en Dmitri Medvedev, die vanaf 2008 het presidentschap waarnam, in 2011 onder elkaar uitmaakten dat Poetin voor een derde termijn als president zou terugkeren. 'Dat was een regelrechte vernedering voor de mensen die in de voorgaande jaren hadden geleerd anders over hun land na te denken en leidde tot grote demonstraties in Moskou, Sint-Petersburg en in mindere mate in andere steden', zegt Sharafutdinova. 'Waar de demonstranten eisten dat de uitslag van de verkiezingen zou worden geëerbiedigd, begrepen de machtigen van hun kant dat modernisering van de samenleving niet langer een deugdelijk middel was om hun macht te consolideren. Dat bracht Poetin en de zijnen tot de omslag van modernisering naar conservatisme. De Russen in de grote steden golden opeens niet meer als "echte Russen".'
De onvrede daarover werd kort daarna gedempt door de verovering van de Krim in 2014, die Poetin populairder dan ooit maakte. Sharafutdinova: 'De president leek een tovenaar die van de ene op de andere dag van Rusland weer een machtig land maakte, zonder één druppel bloed te vergieten. Poetin brak met alle regels van het internationale spel en werd er toch niet voor gestraft. Russen hadden het gevoel dat zij een heel bijzondere leider hadden, met een charisma dat hem in staat stelde de grootsheid van Rusland in de toekomst veilig te stellen.'
De euforie was van beperkte duur, merkte Sharafutdinova tijdens sociologisch veldwerk in de provincieplaatsen Samara en Kazan. Impopulaire pensioenhervormingen drukten in 2017 en 2018 de stemming. Poetin bleef wel populair, maar steeds meer als de vermoedelijk minst slechte optie voor het hoogste ambt. Zijn populariteit is sinds het begin van de oorlog, die iedereen verraste, zeker niet gestegen. Bij opiniepeilingen in 2021, vlak voor het begin van de invasie, sprak maar tien procent zich uit voor een militaire oplossing voor de Donbas, zoals het conﬂict toen werd omschreven. Tegelijkertijd was een meerderheid van 65 procent ervan overtuigd dat een escalatie van het conﬂict de schuld van het Westen zou zijn.
Dat de invasie er toch kwam, was een schok, meent Sharafutdinova. Afgezien van een kleine minderheid die vóór de oorlog is en zich in de staatsmedia luid roert, overheersen bij de mensen onzekerheid en een gevoel van kwetsbaarheid. 'Het is zeker geen moment waarop het Kremlin zijn populariteit kan verhogen, hoogstens een waarop het kan proﬁteren van de door de jaren opgebouwde passieve steun. Mensen hebben geen andere keus dan hun leven voort te zetten, als in een bubbel, en te hopen dat de oorlog dat leven niet verstoort. Het gaat niet aan om in het openbaar te laten zien dat je bang bent. Diep vanbinnen, denk ik, willen de meeste Russen echter dat de oorlog ophoudt. Ik denk ook dat het Kremlin er rekening mee houdt dat de mensen zouden kunnen rebelleren als de oorlog te dichtbij komt.'
Die beroemde 'homo sovieticus',met zijn voorkeur voor het collectief, zijn opoﬀeringsgezindheid voor het vaderland, zijn eerbied voor de sterke staat en volgzaamheid, bestaat die nog? 'Het concept is door sommigen nieuw leven ingeblazen na de annexatie van de Krim', zegt Sharafutdinova. 'Als je onder het sovjetsysteem hebt geleefd, zoals mijn familie en ikzelf als kind, ben je voor het leven beschadigd, is de redenering. Ik heb een te groot vertrouwen in de mensheid om te denken dat een hele maatschappij door haar ervaringen onherstelbaar beschadigd is. Kijk naar de Duitse samenleving: die heeft zich na 1945 toch bevrijd van jaren nazistische hysterie? Hetzelfde geldt voor de Japanse samenleving.'
InThe Afterlife of the 'Soviet Man'schetst Gulnaz Sharafutdinova de geschiedenis van het begrip 'sovjetmens'. Van de sovjetmens een heel nieuw, socialistisch wezen maken was al kort na de revolutie in de jaren twintig de bedoeling. In zijn huidige, meestal pejoratieve betekenis gaat het begrip terug op dissidenten in ballingschap die in de jaren zeventig merkten dat de term aansloeg in het Westen, als verklaring voor veel wat westerlingen in Rusland slecht en raadselachtig voorkwam. De schrijver Aleksandr Zinovjev (1922-2006), een originele geest die net als veel andere Russische ballingen teleurgesteld raakte door wat hij zag als de zinledigheid van het westerse leven, schreef een roman met als titelHomo Sovieticus. Hij veranderde het aanvankelijk afkeurende epitheton in een term die Russische superioriteit beduidde en maakte nog mee dat Poetin hem in een toespraak met ere citeerde.
De geschiedenis hoeft dus geen doem of gevangenis te zijn - voor Russen evenmin als voor andere volkeren. Daarmee is natuurlijk niet gezegd dat er geen werk aan de winkel is, wanneer Poetin ooit zal zijn verdwenen en Rusland weer democratie zal kennen, zegt Sharafutdinova. 'Makkelijk wordt dat niet. Maatschappijen veranderen niet zo snel. Hoelang heeft het wel niet geduurd voordat westerse landen zich begonnen te bevrijden van post-imperiaal denken en racisme? En dat waren dan landen als Groot-Brittannië en de VS, waar zaken vrijelijk aan de orde gesteld konden worden, in het onderwijs, in de media, in ﬁlms. In Rusland bestaat dat gesprek in het geheel niet, terwijl het talrijke nationale minderheden kent, ook niet-witte. De sovjet-ideologie ging uit van de gelijkwaardigheid van de volkeren en de strijd tegen het westerse imperialisme. Wij hadden zogenaamd geen racisme-probleem, maar intussen was het bijvoorbeeld voor wie vooruit wilde wel degelijk zaak Russisch zonder accent te spreken.'
Ze concludeert: 'Het is van het grootste belang dat in Rusland het gesprek op gang komt over culturele hiërarchie, over de veronderstelde superioriteit van de Russische cultuur en al dat soort dingen. Een eeuw is misschien niet genoeg om echt tot veranderingen te komen, zoals je in het Westen kunt zien. Toch moet het, van binnenuit. Wij kunnen in het buitenland betogen wat we willen, maar er gebeurt niets als het niet vanuit Rusland zelf komt. Maar eerst moet de oorlog voorbij zijn. De huidige oorlogsobsessie van de macht bevriest alles en maakt discussie over maatschappelijke problemen onmogelijk.'
Gegevens over de Russische publieke opinie moeten met argwaan worden bezien
... eigen beeld Gulnaz Sharafutdinova | Gulnaz Sharafutdinova weet: bij het volk overheerst een gevoel van kwetsbaarheid