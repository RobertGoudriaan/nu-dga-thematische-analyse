'Thuis is niet langer thuis' Dubravka Ugresic (1949-2023)

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
30 maart 2023
'Mijn boeken arriveerden eerder in Amsterdam dan ikzelf', stelde Dubravka Ugresic. In 1991 verschenenSteffie Steek in de klauwen van het levenenDe sleutelroman ontsloten,beide in het Nederlands vertaald door Tom Eekman. Het waren speelse, postmoderne romans met een feministische inslag, die Ugresic in de jaren tachtig schreef en die haar roem bezorgden in wat toen nog Joegoslavië was. Toen ze begin veertig was viel haar vaderland uiteen tijdens een bloedige oorlog en verliet ze het − of zoals ze het zelf zei: 'Mijn thuisland verliet mij door op te houden te bestaan.'
Het werd het begin van een nomadisch bestaan, waarin ze doceerde aan universiteiten in de Verenigde Staten, langere tijd in Duitsland verbleef, door Europa reisde, van docentschap naar een positie alswriter-in-residence. En het veranderde haar schrijverschap: dat werd politiek en essayistisch, overigens zonder de lichtvoetigheid te verliezen. De Nederlandse literaire gemeenschap speelde daarbij een belangrijke rol. DeNRCvroeg haar een column; die vormde de basis voor haar boekIdentiteit: geen,dat in 1993 verscheen in de vertaling van Roel Schuyt (die haar vaste vertaler zou blijven).
Ugresic verzette zich als geen ander tegen het nationalisme dat haar 'thuisland' in zijn greep had, waarbij ze altijd een scherp oog had voor de culturele component ervan. Zo schreef ze bijvoorbeeld ironisch over de blikken 'zuivere Kroatische lucht' die bij kiosken in Zagreb te koop waren. In de nationale pers werd ze vervolgens bestempeld als landverraadster waarna een georkestreerde golf van leugens en bedreigingen aan haar adres volgde. Ze werd omschreven als 'heks', 'feministe die Kroatië verkracht' en 'Joego-nostalgicus'. Internationaal werd ze ondertussen met haar essays en boeken alsIdentiteit: geen, De cultuur van leugens(1995) enMuseum van onvoorwaardelijke overgave(1997) de belangrijkste stem van post-Joegoslavië. Haar stukken verschenen in gezaghebbende kranten van over de hele wereld; haar boeken werden in meer dan twintig talen vertaald.
Allengs ontpopte ze zich steeds meer als algemeen criticus van de hedendaagse cultuur, pessimistisch, zoals het cultuurkritiek past, maar ook altijd geestig enwitty,heen en weer slingerend tussen de hoge cultuur van de Russische avant-garde en de populaire cultuur uit Amerika. Zoals inEuropa in sepia(2015) enTijdperk van de huid(2019) met essays over wat zij de karaoke-cultuur noemde of over de betekenis van tatoeages - een aantal van die essays verscheen de afgelopen jaren inDe Groene. Wat haar fascineerde was het eeuwige heden waarin de 'homo digitalis' van nu leeft en de vergetelheid waarmee hij zich omringt.
De vergetelheid, die uiteindelijk het lot is van de meeste schrijvers, maar van schrijvers van 'kleine' talen net iets meer, en van vrouwelijke schrijvers nog weer iets meer, hield Ugresic de laatste jaren zeer bezig. Ze dacht na waar ze haar archief graag zou onderbrengen en de keuze viel op de Bijzondere Collecties van het Allard Pierson Museum. Haar werk was hier eerder, maar sinds 1996 woonde ze in Amsterdam, ze werd Nederlands staatsburger en in Amsterdam overleed ze.
Alleen: ze schreef (en sprak) niet in het Nederlands.
In een brief aan het Allard Pierson, waarin Ugresic haar archief aanbood, gaf ze aan dat ze zich realiseerde dat een deel van de Nederlandse literaire gemeenschap haar 'gebaar' daarom misschien cultureel 'ongepast' zou vinden: ze was geen 'Nederlandse auteur'. Ze voegde daar echter meteen aan toe: 'De traditionele opvattingen over de vraag waarbij of bij wie iemand behoort (en die zijn meestal gebaseerd op de nationaliteit of de etnische afkomst van een schrijver) zijn echter aan veranderingen onderhevig. Veel hedendaagse schrijvers wonen niet in hun "land" of "vaderland". Bovendien is het concept van het eigen land, en daarmee ook dat van ballingschap, de laatste jaren veranderd. Thuis is niet langer thuis, ballingschap is geen ballingschap meer en velen van ons werden "migranten" of "potentiële migranten".'
Het was haar verwachting dat deze situatie (inter)nationale literaire 'instituties' tot een herbezinning op hun beleid zou nopen. 'Een modern archief zou niet alleen moeten dienen om nationale schrijvers voor de vergetelheid te behoeden', schreef ze in diezelfde brief, 'want dat zou een te eenvoudige doelstelling zijn, maar ook om de complexe ontwikkelingen in de moderne literatuur zichtbaar te maken.'
Ze was er zelf het voorbeeld van: 'Mijn levensloop, en dus ook mijn biografie, werd bepaald door mijn ervaringen en contacten met verschillende taal- en cultuurgebieden: Rusland (door mijn academische belangstelling voor Russische literatuur), Joegoslavië (het was een unieke ervaring om te schrijven in de taal van een land dat uiteenviel, zodat zich ook vier afzonderlijke talen aandienden, met elk hun eigen literatuur: Kroatisch, Bosnisch, Servisch en Montenegrijns), de Balkan, Europa en Amerika. Op dit moment kan mijn "leven" als schrijver als een nadeel worden gezien, maar morgen misschien als een cultureel voordeel. Het lijkt erop dat de tegenwoordige cultuur op migratie is gebaseerd. Ik ben een "door mezelf verbannen" schrijver in een geglobaliseerde wereld.'
Het is te hopen dat het archief van Dubravka Ugresic een 'thuis' vindt in Amsterdam.
Bob Bronshoff | Dubravka Ugresic in Amsterdam, 2019