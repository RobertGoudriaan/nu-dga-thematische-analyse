Volgens China's wet Buitenland

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
6 juni 2024
'Waarom hecht een autoritair land als China eraan om een dissidente journaliste vrij te laten als haar straf erop zit?' vraagt een redacteur van een radioprogramma naar aanleiding van de zaak-Zhang Zhan. De redacteur ziet namelijk dat Chinese autoriteiten over het algemeen gewoon doen wat ze willen, ongeacht wat internationaal als eerlijk of rechtmatig wordt gezien. 'Dus waarom houden ze haar niet langer vast?'
Zhang, van oorsprong advocaat, trekt op 1 februari 2020 naar Wuhan om daar met haar mobieltje verslag te doen. Er is corona uitgebroken en Wuhan is dan net een week in lockdown. In haar filmpjes zien we overvolle ziekenhuizen, crematoria die 24 uur per dag draaien en lege winkels. Zelivestreamtde filmpjes, ook op buitenlandse sociale media zoals YouTube en Twitter. De overheid houdt het ware aantal besmettingen en doden bewust achter, stelt ze.
In mei verdwijnt ze van de radar. Ze blijkt opgepakt, en eind december wordt ze officieel veroordeeld tot vier jaar cel voor 'ruzie zoeken en moeilijkheden uitlokken'. Dat is de vage beschuldiging die vaak wordt gebruikt tegen dissidenten.
Begin mei zat haar straf erop en een week later verschijnt er een filmpje waarop ze te zien is in een roze pluche ochtendjasje. Ze staat wankel op haar benen. De politie heeft haar naar haar broer gebracht, zegt ze. Ze mag niet praten met wie ze wil, ze is bang dat haar telefoon wordt afgepakt en waarschijnlijk houdt de politie haar voortdurend in de gaten. Het is het lot van veel dissidenten: die krijgen hun vrijheid nooit meer echt helemaal terug.
Toch hecht China aan haar formele invrijheidsstelling. Daarmee willen de autoriteiten onderstrepen dat China, anders dan boze tongen beweren, wel degelijk een rechtsstaat is. Niemand wordt er willekeurig vastgehouden, alles gebeurt gewoon volgens de regels. 'Net als bij jullie', zegt China daar steeds bij.
China gaat zelfs een stapje verder: de wetten en de rechtspraak zouden van een hoger niveau zijn dan elders. Want, zo is de redenering, in China bepaalt de Communistische Partij van China uiteindelijk welke wetten er moeten komen. En omdat de Partij de wil van het volk vertegenwoordigt, heeft het volk in China betere rechten dan in het Westen.
China wil namelijk de maat der dingen op het wereldtoneel worden. Een internationaal voorbeeld dat anderen graag volgen. China baseert zich daarbij formeel niet op macht, maar op het recht en op hogere morele principes. China wil een wezenlijk andere grootmacht zijn dan de VS. Dat land legt volgens China zijn wil op aan de rest van de wereld zonder dat daar een legitieme basis voor is.
Het is de reden waarom het land veel investeert in de Verenigde Naties. Want, zo zegt China, de VN, en niet de VS, moeten bepalen en bewaken welke normen en wetten er internationaal gelden.
Dit kan de basis van de internationale rechtsorde grondig veranderen. In die nieuwe orde is het bijvoorbeeld niet langer acceptabel om je met de mensenrechten in een ander land te bemoeien: elk land heeft het recht om zelf zijn eigen interne beleid te bepalen: soevereiniteit gaat boven alles.
Deze tactiek heeft al de nodige vruchten afgeworpen. Zo wordt het steeds moeilijker om China binnen de VN aan te klagen voor het beleid in Xinjiang. Veel landen kiezen liever voor het behouden van China's economische steun dan voor het uitspreken van een veroordeling voor iets wat ver van hun bed staat. Of ze willen de vrijheid houden om in eigen land vergelijkbare misdaden te begaan.
Voor Zhang Zhan zijn dat allemaal ongunstige ontwikkelingen. Ze werd veroordeeld op buitengewoon vage gronden, ze kreeg nauwelijks toegang tot advocaten, haar proces vond achter gesloten deuren plaats. Ze kreeg een zware straf voor iets wat normaal onder de vrijheid van meningsuiting valt. Ze werd in de gevangenis met slangetjes in haar neus gedwongen gevoed om haar hongerstaking te breken. Met de handen vastgebonden aan haar bed, zodat ze de slangetjes niet zelf los kon trekken. Toen haar advocaat dat vertelde, werd hij van de zaak gehaald.
Volgens China is alles 'volgens de wet' verlopen.
Alles gebeurt gewoon volgens de regels. 'Net als bij jullie', zegt China