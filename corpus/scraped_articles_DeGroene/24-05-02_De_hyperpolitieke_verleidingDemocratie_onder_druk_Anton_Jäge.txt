De hyperpolitieke verleiding Democratie onder druk Anton Jäger

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
2 mei 2024
Politieke verontwaardiging is tegenwoordig overal. Maar omdat de traditionele instituties zijn uitgehold, blijft het engagement vluchtig. 'Hyperpolitiek' noemt de Belgische historicus Anton Jäger dat, en vooral radicaal-rechts gedijt er goed bij.
Anton Jäger is geboren in 1994,in een tijd die hij zelf kenschetst als 'postpolitiek'. De Muur was gevallen, de grote ideologische strijd kwam ten einde en veel van zijn generatiegenoten groeiden op zonder zich bovenmatig te engageren voor een maatschappelijk ideaal. Jongeren waren minder vaak te vinden in de kerk of op de barricades en vaker bij raves of in het winkelcentrum. En ook volwassenen waren drukker met zelfontplooiing dan met het verbeteren van de wereld. Politieke partijen zagen hun leden weglopen en de vakbond leek een archaïsch instituut geworden. Beleidsvorming, zo was de gedachte, kon worden overgelaten aan slimme technocraten.
Inmiddels heeft Jäger zijn dertigste verjaardag gevierd en is de politiek, of beter gezegd de 'politisering', weer helemaal terug. Scholieren gaan de straat op om te demonstreren voor het klimaat. Met hashtags tonen sociale-mediagebruikers hun solidariteit met of afkeer van de Black Lives Matter-protesten. Boeren uiten hun ongenoegen door met hun tractoren de snelwegen te blokkeren. En op menig verjaardag of familiediner ligt een verhit debat over 'woke' op de loer. 'Mensen die vijftien jaar geen enkele interesse leken te tonen in politiek, verkondigen nu overal hun mening over', zegt Jäger. 'Er verschijnen studies die aangeven dat er in de geschiedenis van de mensheid nog nooit zoveel is geprotesteerd als na 2010.'
Ooit liep Jäger(full disclosure)stage bijDe Groene. Sindsdien promoveerde hij aan de Universiteit van Cambridge, schreef hij boeken over het populisme en de geschiedenis van het basisinkomen, werd hij docent aan de Katholieke Universiteit Leuven en publiceerde hij essays in verschillende internationale media, waaronderThe New York Timesen dit weekblad. Zijn recentste boek verscheen oorspronkelijk bij de prestigieuze Duitse uitgeverij Suhrkamp en kwam onlangs uit in Nederlandse vertaling:Hyperpolitiek: Extreme politisering zonder politieke gevolgen.
In dat boek probeert de Belgische historicus grip te krijgen op de veranderde politieke tijdgeest. 'Er heerst toch een gevoel dat er de afgelopen tien à vijftien jaar, zeker in het Westen, iets wezenlijks is verschoven in de politieke cultuur. Met de term hyperpolitiek probeer ik een ogenschijnlijke paradox te verklaren: het engagement is terug en tegelijkertijd zijn de politieke organisatievormen zwak gestructureerd. De politisering schiet omhoog, maar dat is niet terug te zien in het ledenbestand van politieke partijen of organisaties.'
Om scherper te krijgen wat deze hyperpolitiek precies kenmerkt, schetst Anton Jäger het contrast met de 'massapolitiek' van de jaren vijftig en zestig, toen grote partijen de dienst uitmaakten, de zuilen nog stevig overeind stonden en het sociale leven was ingebed in allerlei verenigingen. Ook toen was de politisering hoog, maar de belangenstrijd werd uitgevochten via de geijkte kanalen. Politiek bedrijven voldeed nog aan de bekende omschrijving van de Duitse socioloog Max Weber: 'Krachtig en langzaam boren in harde planken, met gedrevenheid en inschattingsvermogen.' Hoe anders is dat nu. Nieuwe partijen komen op als een komeet, om de verkiezing erop weer te imploderen. Nog voordat het stof van de ene demonstratie heeft kunnen neerdalen, zwelt de volgende protestgolf alweer aan. En ook de vakbond kan nog niet echt profiteren van de hernieuwde actiebereidheid. Het engagement is vluchtig, wat maakt dat de opbrengst mager is.
'Hyperpolitiek is veel meer gericht op de korte termijn', zegt Jäger. 'Institutioneel gezien volgt er vaak weinig op. Neem de Black Lives Matter-protesten: naar schatting trokken 25 miljoen Amerikanen in 2020 de straat op. Dit was een van de grootste protestbewegingen in de geschiedenis. Maar ondertussen zijn we bijna vier jaar verder en in de Verenigde Staten zitten er nog altijd meer zwarte mensen in de gevangenis dan ooit. Het politiegeweld is nauwelijks gedaald.'
Doet u daarmee de invloed van protestbewegingen niet tekort? Het gaat toch niet alleen over concrete wetgeving, maar ook over bewustwording, wat misschien pas later een politieke vertaalslag krijgt?
'Die invloed wil ik ook niet ontkennen. Ik denk bijvoorbeeld dat een campagne zoals die van Bernie Sanders niet mogelijk was geweest zonder Occupy Wallstreet. En zonder Bernie was de huidige Biden-regering er nooit gekomen. Maar vergelijk dat met de burgerrechtenbeweging in de jaren vijftig en zestig: het duurde zeker vijftien jaar voordat die erin slaagde om de segregatie af te schaffen. Dat was een strijd van de lange adem. Welnu, we zitten inmiddels ruim vijftien jaar na de financiële crisis en je kunt niet zeggen dat de bankensector nu zoveel beter is gereguleerd, of dat de sociale ongelijkheid ontzettend is gedaald.
Waar je wel een verschuiving ziet is op persoonlijk vlak. In de VS is de acceptatie van interraciale huwelijken bijvoorbeeld enorm gegroeid. Dat is een goede zaak, begrijp me niet verkeerd. Maar je zit wel met de situatie waarbij racisme in de persoonlijke levenssfeer taboe is geworden, terwijl de raciale ongelijkheid op structureel niveau in stand blijft. Er is misschien minder openlijk racisme, maar het aantal zwarte Amerikanen dat in armoede leeft is nog steeds ontzettend hoog. Om daar echt iets aan te veranderen moet je instituties opzetten, coalities smeden. Dat vergt massapolitieke macht die erg moeilijk te realiseren is voor huidige activistische milieus.'
Hoe verklaart u dat radicaal-rechts gedijt in het hyperpolitieke tijdperk?
'De lat ligt daar lager. Het is nogal een verschil of je wil dat iedereen het volkslied zingt bij het openen van de scholen, of dat je een einde wil maken aan bezuinigingsbeleid. Voor dat laatste moet je echt bepaalde machtsverhoudingen in de samenleving verstoren. Daar is Wilders eigenlijk amper in geïnteresseerd. Dat zie je ook bij de PiS in Polen of bij Giorgia Meloni in Italië, uiteindelijk tornen zij niet aan de macht van werkgevers en het georganiseerde kapitaal. Rechts is met veel minder tevreden en wordt ook minder snel afgerekend door de kiezer, dus Wilders hoeft op beleidsvlak eigenlijk weinig voor te leggen, behalve een soort georganiseerde sabotage. Dat vinden kiezers geen probleem, omdat puur protest de bedoeling is. Terwijl op links de belofte is dat er op een structureel niveau iets verandert. En het is lastiger geworden om dat te realiseren.'
Begrijpt radicaal-rechts het belang van organisatie ook beter? Ik moet denken aan Forum voor Democratie, dat actief leden werft, eigen mediakanalen heeft opgezet en zelfs een aparte school is begonnen. Is dat dan een nastrevenswaardige strategie?
'In armere delen van Vlaanderen zijn er voorbeelden waar de socialisten letterlijk hun volkshuizen hebben verkocht, die vervolgens zijn overgenomen door Vlaams Belang. De nationalisten hebben de rode stoelen buiten gesmeten en daar gele stoelen voor in de plaats gezet. Het is niet gek dat Vlaams Belang nu goed scoort op die plekken. Het laat zien dat er niet alleen een soort romantische aantrekkingskracht schuilt in dat verenigingsleven, maar dat het ook electoraal wat oplevert. Een kaartclub is leuk en een mooie manier om eenzaamheid tegen te gaan, maar uiteindelijk helpt het ook om politiek iets te verwezenlijken. Maar in het digitale tijdperk is het moeilijker geworden om mensen permanent aan je te binden. Met flitsende pr en marketing kun je op korte termijn een krachtige campagne voeren en daarmee verkiezingen winnen, maar als je een keer een schandaal hebt zijn de kiezers direct weer weg. De volatiliteit is heel hoog, zeker omdat het online zo makkelijk is om in of uit te stappen.'
Hoe belangrijk is die veranderde technologie?
'Ik ga niet mee in de analyse dat sociale media alles om zeep hebben geholpen, een refreintje dat prominent was na Brexit en Trump. Zo'n pessimistische visie op technologie vind ik niet zo interessant. Ik wil de impact van sociale media niet ontkennen, maar de vraag is eerder: in welk landschap werden ze gelanceerd? Veel van de ontwikkelingen die sociale media nu tot zo'n gevaarlijke factor maken bestonden al voor de komst van het internet. Dan heb ik het over de leegloop van politieke partijen en de depolitisering. Je geeft sociale media te veel eer door hen als schuldige aan te wijzen.
Wat ik wel zie is dat sociale media de hyperpolitieke tendens in een stroomversnelling brengen. Onlinegemeenschappen zijn de perfecte vaten voor de vloeibaarheid die ons politieke leven vandaag karakteriseert. De bubbel is iets anders dan een zuil, want het is makkelijker komen en gaan. Jezelf politiek uiten is laagdrempelig geworden. Vroeger moest je toegang hebben tot een redacteur bij een krant of je moest ergens affiches printen. Nu kun je eenvoudig je mening ventileren op een platform. Rond 2011, in de nasleep van de bankencrisis, leefde even het gevoel van "iedereen is razend". Maar waar ging die woede naartoe? Peter Sloterdijk heeft politieke partijen ooit omschreven als "woedebanken": een plek waar je woede deponeert die zij dan vervolgens in beleid verzilveren. Het probleem is dat die woedebanken failliet zijn.'
Is het erg dat kiezers meer zijn gaan zweven? Is het geen teken van emancipatie dat burgers niet langer klakkeloos de lijn van hun zuil volgen, maar eigen keuzes maken?
'Ja, de nieuwe mondigheid wordt het wel genoemd. Ik denk dat daar zeker elementen inzitten die toe te juichen zijn. Het is ook niet zo dat ik terug wil naar de tijd van verzuiling. Voorheen drong de partij vrij ver de persoonlijke levenssfeer binnen: een communist was je ook in de slaapkamer, een conservatieve katholiek mocht niet thuiskomen met een progressieve protestant. Dat is een vorm van hiërarchie en discipline die vandaag de dag absoluut niet meer mogelijk en ook onwenselijk is. Het scheiden van privé en politiek heeft natuurlijk iets bevrijdends gehad.
Het probleem is alleen dat de neergang van de partijdemocratie hand in hand gaat met groeiende sociale kloven. Het is moeilijker geworden om bepaalde maatschappelijke problemen aan te pakken, omdat mensen zich niet duurzaam laten organiseren. Dat lijkt me de schaduwzijde van het verhaal: deels is die individualisering een bevrijding, maar het is ook een oorzaak van een enorme reddeloosheid en machteloosheid. Zeker omdat werkgevers en zakenwereld zich nog altijd goed hebben georganiseerd. We vergeten weleens dat veel van de verworvenheden die we vandaag nog koesteren, zoals de welvaartsstaat, het resultaat zijn van een massapolitieke strijd. De vraag is dus niet: hoe zorgen we dat mensen op zondag weer naar de kerk gaan? Het gaat erom dat we in de 21ste eeuw met enorme uitdagingen geconfronteerd worden, of het nou gaat om klimaatverandering, sociale ongelijkheid of geopolitieke spanningen, waar we organisatorisch heel slecht voor uitgerust zijn.'
Hoe duidt u, door de lens van hyperpolitiek, de Nederlandse verkiezingsuitslag?
'Nederland zit sinds Fortuyn in een cyclische verrechtsing. Dat heeft natuurlijk ook te maken met de afwezigheid van een serieuze kiesdrempel, waardoor je een soort permanente impertinentie krijgt van de partijpolitiek. De paradox is dat de PVV binnen die vloeibaarheid een soort standvastigheid heeft en met weinig digitale uitgaven, weinig televisieoptredens, dus eigenlijk een weigering om het spel van de mediademocratie ten volle mee te spelen, toch de grootste kon worden. Kennelijk helpt een bepaalde consistentie toch in deze nieuwe kortetermijnpolitiek.
Tegelijkertijd is de PVV geen echte partij: er zijn geen leden, er is nauwelijks een echt beleidsprogramma, niks. Het is een politiek experiment van een ongezien nihilisme. Dat illustreert perfect het hyperpolitieke probleem, want dat maakt het moeilijker om zijn programma erdoor te krijgen. Voor iets als een migratiestop of het sluiten van moskeeën moet je de grondwet wijzigen. Zulke langetermijnvisies lijken me heel moeilijk te realiseren als je een non-partij bent. Wat natuurlijk niet wil zeggen dat de PVV geen invloed heeft. Hoe het debat gevoerd wordt, welke beleidskeuzes andere partijen maken, daar heeft Wilders een enorme invloed op.'
Na ruim een uur pratenis het woord 'populisme' nog niet gevallen. Opvallend, want het promotieonderzoek van Anton Jäger ging over het populisme, specifiek over de Amerikaanse People's Party die al eind negentiende eeuw de strijd aanbond met de gevestigde orde. Dit originele populisme had nog geen obsessie met sterke leiders en combineerde anti-establishmentretoriek met een inhoudelijke beleidsagenda. In zijn publieksboekKleine anti-geschiedenis van het populisme,uit 2018, beschreef Jäger hoe het populisme een steeds negatievere lading kreeg, tot op het punt dat het een scheldwoord werd om politieke oproerkraaiers af te serveren.
In uw nieuwe boek bent u terughoudend in het gebruik van het 'p-woord'. Waarom is dat?
'Tja... je moet je afvragen: heeft die term ons meer geleerd over de opkomst van nieuwe bewegingen de afgelopen vijftien jaar? Ik denk dat de opbrengst daarvan redelijk beperkt is gebleven. Je ziet dat zelfs iemand als Cas Mudde, toch een beetje de paus van de populismestudies, het woord minder in de mond neemt als hij gevraagd wordt om te praten over radicaal-rechtse verkiezingsoverwinningen. Als je het over radicaal- of extreem-rechts wil hebben, moet je naar de specifieke kenmerken kijken en dan biedt "populisme" slechts een beperkte analytische meerwaarde. Wat die term wel goed beschrijft, is dat je ziet dat door het verdwijnen van verzuilde electoraten het aantrekkelijker is geworden om een appèl te doen op een onbepaald volk. Politiek bedrijven uit naam van het volk is haast onweerstaanbaar geworden.'
De Belgische politicoloog Chantal Mouffe pleit voor een links populisme. Wat vindt u daarvan?
'Nou, Mouffe mag zich verheugen dat het antagonisme terugkeert naar de samenleving - er wordt weer volop gepolariseerd. De vraag is altijd: polariseren voor wat? Vandaag zie je zoveel polarisatie die nergens naartoe gaat, mensen surfen van de ene kwestie naar de andere, ook naar non-kwesties. Dat zag je bij covid goed. In principe ging het bij de bestrijding van de pandemie over wezenlijke politieke vragen, maar het werd direct een cultuuroorlog of je een mondkapje draagt of niet. Uiteindelijk moeten meningsverschillen ervoor zorgen dat krachtsverhoudingen duidelijk worden, dat er een belangenconflict uitgevochten wordt. Polariseren om het polariseren lijkt me voor links niet zo interessant, dat doet rechts veel beter en gemakkelijker.'
Hoe kijkt u naar de vergelijkingen met de jaren dertig? Staat de democratie opnieuw onder druk door de opkomst van radicaal-rechts?
'Ik wil niet doen alsof er vandaag geen gevaarlijke zaken aan de gang zijn. Maar we zitten vast in een moreel fabeltje waarbij alles wat een bedreiging vormt voor de democratie door de bril van de jaren dertig bezien moet worden. Dat vind ik een probleem, omdat het meer verhult dan dat het blootlegt. Het originele fascisme koppelde een hoge graad van polarisering aan een sterke institutionalisering. Er was een heel sterk fascistisch verenigingsleven dat cruciaal was. Vandaag de dag is dat er simpelweg niet. Een partij als FvD probeert dat misschien, maar als je Baudet in de Tweede Kamer dan weer hoort over samenzweringstheorieën of 9/11, dan denk je ook: wat is de ideologische consistentie?
Het is niet alsof er geen historische lijnen te trekken zijn, een term als "omvolking" komt uit de koker van het twintigste-eeuwse fascisme. De Italiaanse premier Giorgia Meloni heeft wel degelijk banden met een partij die ooit door fascisten is gesticht, maar er zit wel een enorm verschil. Dat is relevant als je nadenkt over de strategische vraag hoe je die partijen bestrijdt. Het feit dat veel radicaal-rechtse partijen zo'n zwakke band hebben met hun kiezers is zowel een voordeel als een nadeel. Het voordeel is dat je ze relatief makkelijk kunt losweken, omdat ze niet sterk gebonden zijn aan een partij. Het nadeel is dat de kiezers voor iedereen volatiel zijn, dat geldt zowel voor de PVV als de SP. Dat is de uitdaging: dat je moet zien te hermobiliseren met een heel grillig en wispelturig electoraat.'
Hoe valt die herinstitutionalisering te realiseren? Is de geest van de hyperpolitiek wel terug de fles in te krijgen?
'Ik ben daar agnostisch over, maar optimistisch agnostisch. Er zijn ook tijdperken geweest, bijvoorbeeld begin negentiende eeuw, waarin het samenleven niet heel sterk georganiseerd was. Op een gegeven moment zijn er partijen gesticht die leden hebben moeten werven. Dus het is zeker niet onmogelijk. Het is al eerder gedaan. Je hoeft ook niet nostalgisch te zijn naar de extreem georganiseerde, strakke partijdemocratie van weleer om vandaag te geloven dat herinstitutionalisering mogelijk is. Er zijn voorbeelden - de Belgische pvda/ptb of het Vlaams Belang - dat je mensen met een hybride model, dus zowel met klassieke leden als digitaal, aan je kunt binden.
Kijk ook naar de sociale plekken waar mensen elkaar nog tegenkomen. Dan denk ik bijvoorbeeld aan de wereld van het werk. Ondanks de flexibilisering blijft de werkvloer een plek waar mensen zich kunnen organiseren. Daar ligt ook een rol voor de vakbonden. Al zal het lastig zijn om de concurrentie aan te gaan met de cultuur van verstrooiing. Als je 's avonds naar een vakbondsvergadering kunt of je kunt thuisblijven met Netflix, dan is de keuze snel gemaakt, vooral als je doodop bent van je werk. Dus het is niet onmogelijk, maar de hyperpolitieke verleiding is groot.'
Anton Jäger: 'Voor huidige activistische milieus is massapolitieke macht erg moeilijk te realiseren'
Fred Debrock / ID