James Earl Jones 17 januari 1931 - 9 september 2024 Het einde

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
19 september 2024
Angstaanjagend kon zijn stem klinken, waarvan Hollywood goed gebruikmaakte: James Earl Jones was Darth Vader en Thulsa Doom. Maar de acteur zette ook op Broadway prachtige Shakespearerollen neer.
Als kind leefde hij in mijn nachtmerries, eerst als 'Sith Lord' Darth Vader en toen als cultleider Thulsa Doom, die voor je ogen in de fantasywereld van Conan de Barbaar in een reusachtige slang verandert. Net toen ik dacht dat het niet enger kon wat de Amerikaanse acteur James Earl Jones met zijn personages deed, zag ik vlak na zijn dood een clip waarin hij als jongeman het alfabet in het kinderprogrammaSesamstraatvoorlas.
Die stem. Duister, dreigend. Alsof een dolende geest vanuit de griezelvallei tot je spreekt. Dit effect maakt Jones' filmperformances zo memorabel. Maar als acteur mét lichaam was Jones zoveel meer dan alleen 'die stem', niet in de laatste plaats als theateracteur in stukken van Shakespeare, Tsjechov, Eugene O'Neill en August Wilson. Hiervoor werd hij herhaaldelijk bekroond, evenals voor zijn spel in vele televisiefilms en series en voor zijn filmrollen.
Zijn grote doorbraak kwam begin jaren zestig toen Stanley Kubrick in New York was om naar George C. Scotts performance als Shylock inThe Merchant of Venicete kijken. In hetzelfde stuk was Jones te zien. Kubrick was zo onder de indruk - was het die stem, was het dat grote, sterke lichaam? - dat hij behalve Scott ook Jones inDr. Strangelovecastte, als luitenant Lothar Zogg, bemanningslid van de B-52 die ongecontroleerd richting de Sovjet-Unie vliegt om atoombommen te gaan afwerpen.
'Bombardier ready, sir.' Daar heb je die stem. Zogg/Jones klinkt als iemand die in een druk keukentje kookinstructies voorleest: 'Bomb fusing master safety's on. Electronic, biometric, time and impact.' In de benauwde stuurcabine staat de man los van zijn lichaam; Jones' Zogg is geen mens maar een radertje in een verschrikkelijke machine, brenger van Armageddon.
Een jaar naDr. Strangeloveverscheen Jones inAs the World Turns,waarmee hij de eerste zwarte acteur werd met een terugkerende rol in een soap. Het was een roerige tijd in Amerika, temeer voor acteurs zoals Jones die moesten laveren tussen opstand tegen rassendiscriminatie en spelen in films en series gemaakt voor een wit publiek terwijl zij wisten dat dezelfde werken om die reden in feite racistisch waren.
Misschien kun je achteraf zeggen dat Jones hierop 'reageerde' met Shakespeare. Op het podium schitterde hij, werd hij 'het best bewaarde geheim van Broadway', zoals vakbladVarietyhet stelde. Jones speelde Oberon, Macbeth en Othello. Niet slecht voor een jongen geboren op een boerderij in Mississippi, die op school het stotteren te boven kwam door literatuur aan klasgenoten voor te lezen. Zijn succes als theateracteur werd bezegeld met een Tony voor zijn performance inThe Great White Hope,over de eerste zwarte man die wereldkampioen boksen in het zwaargewicht werd.
Hoewel hij tot ver in de jaren 2000 op de planken stond, kwamen hoofdrollen in grote films mondjesmaat. Vaak speelde Jones bijrollen tegenover witte acteurs in films waarin de leefwereld van zwarte mensen niet bestond. Hij was de kluizenaar-schrijver in het honkbaldramaField of Dreams(1989) tegenover Kevin Costner en in de jaren negentig de admiraal in Tom Clancy-thrillers tegenover Alec Baldwin en Harrison Ford. Een cameo-rol had hij als 'zichzelf' inNaked Gun 33⅓: The Final Insult, wat misschien alles zegt over James Earl Jones en Hollywood.
Hij was de stem van cnn, de stem van koning Mufasa inThe Lion King. Kun je dan zeggen dat hij als zwarte man geen lichaam mocht hebben, tenzij dat lichaam a) onschadelijk was of b) juist angst moest aanwakkeren alleen maar doordat het zwart was? Dat gaat ver, maar toch: het gebrek aanleading man-rollen springt eruit. Hoezo lukte dat James Earl Jones op Broadway maar niet in Hollywood? Misschien was hij gewoon te goed. Er is een prachtige foto van hem gemaakt in 2005. Hij is bij basisschool Sojourner Truth in Harlem, New York, om aan kinderen voor te lezen uit Faith RinggoldsIf a Bus Could Talk: The Story of Rosa Parks, over de Montgomery bus-boycot van 1955. Met het boek in zijn hand kijkt Jones liefdevol naar de kinderen en zij kijken op precies dezelfde manier naar hem.
Hoe wrang - prachtig! - dat dezelfde man de ergste nachtmerrie van zulke kinderen is. Zie hetSesamstraat-filmpje waarin hij het abc voordraagt. Dat was aan het begin van zijn carrière toen er nog geen Darth Vader of Thulsa Doom was. Deze figuren zie je nu met terugwerkende kracht in Jones terwijl hij voordraagt: 'A, B, C...' (hij laat zijn tanden zien)... 'F' (het lijkt of hij gaat vloeken)... 'G' (hij lacht, maar het is alsof hij je uitlacht)... en ga zo maar door ('Z' is bijzonder angstaanjagend, want dan zie je opeens die lege ogen). Het is deze Jones - mét lichaam - die je zo graag in meer grote filmrollen had gezien.
Tenminste hebben we Vader en Doom, respectievelijk de psychotische vader van Luke in deStar Wars-films en de aartsvijand van Conan (Arnold Schwarzenegger) in John Milius' verfilming uit 1982 van Robert E. Howards fantasyverhalen. Jones is zo goed, omdat alleen een acteur met Shakespeare in de vingers teksten zoals 'You don't know the power of the Dark Side!' en 'What is steel compared to the hand that wields it' geloofwaardig kan uitspreken.
Doom, zoon van een serpent, is zijn grootste rol. Zie hem Conans moeder emotieloos onthoofden, honden zijn vader laten opeten! Zie zijn gedaanteverwisseling, zie hem slang worden! Zie hem Schwarzenegger, een schare volledig in het wit geklede cultisten én ons hypnotiseren met zijn ogen! Zie James Earl Jones uiteindelijk de show stelen zonder ook maar een woord te zeggen.
Het gebrek aan leading man-rollen springt eruit. Was hij te goed?
Elisa Leonelli / Shutterstock / ANP | In 1977