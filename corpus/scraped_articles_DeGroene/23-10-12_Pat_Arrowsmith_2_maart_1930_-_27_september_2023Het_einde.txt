Pat Arrowsmith 2 maart 1930 - 27 september 2023 Het einde

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
12 oktober 2023
Acties, protestmarsen, stakingen; het actievoeren zat de Engelse Pat Arrowsmith in het bloed. Ze streed niet alleen tegen kernbewapening, voor vrede, homo- en vrouwenrechten, ze schreef hier ook over.
In de voorzomer van 2016 demonstreerden Engelse vredesactivisten nabij het dorp Aldermaston waar werd gewerkt aan een nieuwe nucleaire onderzeeër. 'Tussen de twintig en dertig mensen waren op enig moment betrokken bij de blokkade', zo meldde een verslaggever vanThe Guardian, 'onder wie een 87-jarige die op de weg was gaan liggen.' Deze hoogbejaarde wegligger kon maar één iemand zijn: Pat Arrowsmith, de bekende vredesactiviste die onlangs op 93-jarige leeftijd overleed. Voor Arrowsmith moet het'a trip down memory lane'zijn geweest, want een kleine zes decennia eerder was ze op die plek een landelijke bekendheid geworden. Aldermaston was indertijd het eindpunt van een door haar georganiseerde protestmars tegen kernbewapening, een optocht die tachtig kilometer verderop in Londen was begonnen en waar duizenden bezorgde burgers aan meededen.
Deze demonstratie was de geboorte van de Campaign for Nuclear Disarmament (CND) waar de domineesdochter een grondlegger van was. Vanaf haar schooljaren stond het leven van Arrowsmith in het teken van protesteren en demonstreren. Nucleaire ontwapening was haar voornaamste zorg, zozeer dat ze tijdens de Varkensbaai-crisis begin jaren zestig met haar vriendin Wendy Butlin tijdelijk in het westen van Ierland ging wonen om de naar haar idee onvermijdelijke kernoorlog te overleven. Maar ze streed ook voor homo- en vrouwenrechten, en tegen elke vorm van geweld. In haar lange loopbaan als actievoerder is ze elf keer in de cel beland, meestal vanwege het niet betalen van boetes die ze bij haar acties had ontvangen. Volgens Amnesty International, waar ze lang heeft gewerkt, was ze de eerste gewetensgevangene in het Verenigd Koninkrijk.
Een van haar eerste gevangenschappen, in 1961, leidde zelfs tot Kamervragen omdat ze tegen haar wil, met een buisje, voedsel kreeg toegediend. Arrowsmith was namelijk in hongerstaking gegaan uit protest tegen de linnen zakken die ze met haar medegevangenen moest maken. Dit zinde haar niet omdat deze, zo vermoedde ze, als zandzakken zouden worden gebruikt op het slagveld. Uiteindelijk ging ze weer gewoon eten, maar het toonde haar radicalisme. Het leven in de gevangenis vreesde ze allerminst, wijzend op haar ervaringen op twee kostscholen, eerst eentje in Devon en vervolgens het gerenommeerde Cheltenham Ladies' College. Op beide scholen was ze in problemen met de autoriteiten geraakt. Zo werd ze op Cheltenham gestraft omdat ze in 1945 was gaan spijbelen om bevrijdingsdag te kunnen vieren.
De bekeringsdrang zat in de familie van Margaret Patricia Arrowsmith. Haar grootouders aan moederszijde waren missionarissen die tijdens een bezoek aan het Chinese Shanghai door een meute werden gestenigd. De moeder van Arrowsmith, een baby toen nog, werd uit deze vijandelijke omgeving gesmokkeld. Haar vader George was een behoudende prediker die nooit heeft kunnen accepteren dat zijn dochter lesbisch was. Zo had hij vastgelegd dat ze alleen een erfenis kon krijgen als ze getrouwd zou zijn. Na zijn dood huwde Arrowsmith voor een dag met een bevriende anarchist, om vervolgens haar deel van de erfenis te verdelen onder liefdadigheidsinstellingen.
Ze ging in Cambridge geschiedenis studeren, gevolgd door studies in Ohio en Liverpool. In de laatste stad kreeg ze haar eerste echte baan: verpleegkundige in een inrichting. Aan die betrekking kwam een eind toen ze collega's opriep actie te voeren tegen kernproeven. Ze was geïnspireerd door een bejaarde Quaker die in 1957 van plan was om met een boot naar het Kersteiland in de Grote Oceaan te gaan om de eerste Britse kernproeven te verhinderen. Van dit voornemen kwam niets, maar het sprak tot de verbeelding van Arrowsmith en vele anderen. Een jaar later was de mars naar Aldermaston succesvoller dan ze had gedacht. Bij deze actie werd ook het vredessymbool voor het eerst gebruikt, ontworpen door een bevriende kunstenaar, Gerald Holtom.
Ze maakte reizen om haar afkeer van oorlog duidelijk te maken, van Noord-Ierland tot Vietnam. Het doelwit van Arrowsmith betrof meestal de acties van westerse mogendheden, maar in 1968 ageerde ze ook tegen de Russische inval die een gewelddadig einde maakte aan de Praagse Lente. De Tsjechische leider van toen, Alexander Dubcek, stuurde haar als dank een broche. Deze koesterde ze in haar eenvoudige huurflat in Noord-Londen, te midden van parafernalia die ze bij acties had meegenomen, zoals stukken prikkeldraad en rubberen kogels uit Belfast. In eigen land is ze altijd actief geweest bij het organiseren van stakingen, tot in de gevangenis aan toe. Tussendoor werkte ze onder meer als serveerster, krantenbezorger en schoonmaker.
Arrowsmith publiceerde romans over vrouwenliefde(Somewhere Like This),gevangenschap(The Prisoner)en de Aldermaston-acties(Jericho).Over haar eigen leven schreef zeI Should Have Been a Hornby Train.Na haar geboorte kregen haar oudere broers te horen dat er een verrassing aan kwam. Ze hoopten op een nieuwe speelgoedtrein maar kregen tot hun teleurstelling een baby. Tot op oude dag bleef Arrowsmith een rebel. Enkele jaren terug kwam ze in aanvaring met de buren en het stadsdeel wegens het voeren van duiven. InThe Guardianschreef een bevriend gemeenteraadslid dat hij ambtenaren had aangeraden dit dossier maar te sluiten omdat de oude dame in kwestie bereid was om voor haar 'vredesduiven' naar de gevangenis te gaan.
Ze kwam in aanvaring met het stadsdeel door het voeren van duiven
Evening Standard / Hulton Archive / Getty Images | 1979