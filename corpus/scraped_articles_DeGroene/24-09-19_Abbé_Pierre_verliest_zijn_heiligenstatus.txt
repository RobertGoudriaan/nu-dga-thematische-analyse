Abbé Pierre verliest zijn heiligenstatus

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
19 september 2024
Parijs- Nog geen twee maanden na het rapport over het seksueel overschrijdend gedrag van Abbé Pierre (1912 -2007) jegens zeven vrouwen, hebben nog eens zeventien vrouwen een belastende verklaring afgelegd, zo werd vorige week bekend uit onderzoek van Radio France. De charismatische priester genoot na zijn aanklacht tegen de Parijse sloppenwijken in de winter van 1954 en oprichting van daklozenorganisatie Emmaüs in Frankrijk bijna een heiligenstatus. Waar de 'vader' kwam, werd hij bestormd door een menigte fans, waaronder vele vrouwen die een plukje van zijn baard wilden dan wel een knoop van zijn habijt.
Zijn vlees bleek zwak, maar tegelijkertijd dermate sterk dat hij in ruil voor onderdak of andere hulp talrijke vrouwen, waaronder enkele minderjarigen in nood, tegen hun zin aan zijn seksuele driften onderwierp.
'Hij was een verschrikkelijke zondaar', reageerde paus Franciscus afgelopen weekend tijdens een persconferentie in het vliegtuig dat hem vanuit Azië terugbracht naar Rome. Ook het Vaticaan was op de hoogte, erkende hij, 'zeker na zijn dood'.
Zijn misdragingen waren al veel eerder bekend. Uit de vrijgegeven archieven van Emmaüs blijkt dat in 1955, na de aanklacht van verschillende dames tijdens een reis door Amerika, de priester gedurende de rest van de trip nooit meer alleen werd gelaten met een vrouw. Uit angst voor een schandaal werd de priester op last van de kerk en de Emmaüs-beweging een jaar lang opgesloten in een psychiatrische inrichting in Zwitserland, om 'moreel en fysiek weer op krachten te komen'.
Fysiek zeker, moreel niet, zo blijkt nu. Begin jaren zestig werd hij na seksueel geweld Canada uitgezet. Hij ging graag terug naar Genève, werd regelmatig gesignaleerd in een chique bordeel en had een relatie met een vrouw. In 1989 zocht een jonge vrouw, nadat ze haar gewelddadige echtgenoot had verlaten, hulp bij de op dat moment 77-jarige priester, schreef ze in een nagelaten brief. Hij onderwierp haar aan zijn perverse praktijken, waaronder zijn riem. 'Wie zou me hebben geloofd?' vertelde een ander slachtoffer vorige week geëmotioneerd tegenover de Franse onderzoekssite Mediapart. 'En als het bekend was, waarom liet men hem begaan?'
De Franse kerk belooft haar archieven open te stellen, de Fondation Abbé Pierre ziet haar inkomsten dalen en verandert haar naam. Net als de Emmaüs-beweging, die vreest voor de gevolgen voor haar doelgroep en zich bezint op een mogelijke schadevergoeding voor de slachtoffers.