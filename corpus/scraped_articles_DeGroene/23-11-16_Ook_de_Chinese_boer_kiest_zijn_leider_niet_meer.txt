Ook de Chinese boer kiest zijn leider niet meer

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
16 november 2023
Beijing -Xi Jinping blijkt toch niet almachtig te zijn. De Volksleider heeft het zelf gezegd: het platteland onttrekt zich vaak aan het gezag van de Partij, dus aan het zijne. Daarom moeten de boeren, nog altijd zo'n half miljard mensen verspreid over ruim twee miljoen dorpen, tot de orde worden geroepen door een veel sterkere controle van de Partij op hun leiders. Dat maakt de dorpsverkiezingen, de enige rechtstreekse verkiezingen die er in China worden gehouden, tot een zinloze exercitie.
In zijn laatste boek foetert Xi dat sommige dorpen zijn overgenomen door de religie en de onderwereld. Hij klaagt dat de morele normen zijn vervaagd en dat ontvoering en verkoop van vrouwen en kinderen normale praktijk zijn. De prijzen van de bruidsschatten lopen de spuigaten uit en de dorpelingen aanbidden het geld in plaats van de Partij. Kortom, de stabiliteit wordt levensgevaarlijk bedreigd. De ontwikkeling van het platteland volgens de voorschriften van de Partij is immers van vitaal belang voor de voedselvoorziening en de binnenlandse consumptie, die de aanjager van de economie moet worden nu de export en de bouw in crisis zijn.
Boeren waren de ruggengraat van Mao's revolutie. Eind jaren tachtig kregen ze het recht om zelf hun leiders te kiezen. Het Westen heeft lang geloofd in de fabel dat die dorpsverkiezingen de eerste fase waren van de democratisering van China: geleidelijk zouden er ook verkiezingen komen voor hogere bestuurslichamen, met als eindpunt algemene verkiezingen voor de nationale leiders. Dat is boerenbedrog gebleken. Hoger dan het dorpsniveau zijn directe verkiezingen nooit gekomen, en zelfs die dorpsverkiezingen heeft de Partij altijd gewantrouwd. Alleen kandidaten die de steun hebben van de Partij mogen aan de verkiezingen meedoen. Waarna de dorpelingen hun stem verkopen aan de kandidaat die, in geld of natura, het meeste biedt.
Toch heeft dat controlesysteem meermalen gefaald. Dorpelingen die protesteerden tegen de landroof door plaatselijke potentaten en vrije verkiezingen eisten, zijn keihard afgestraft. Steeds meer moeten de gekozen dorpsleiders dezelfden zijn als de niet-gekozen lokale partijbazen. Maar die trekken zich vaak weinig aan van het centrale gezag, want volgens het oude adagium zijn de bergen hoog en is de keizer ver weg. Daarom gaat Xi die bazen eens goed communistische mores leren. Waarmee de dorpsverkiezingen worden teruggebracht tot een totale farce.