President Macron overleeft het bezoek van koning én paus In de wereld

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
5 oktober 2023
Parijs -Het was een 'historische week' verklaarde een zichtbaar opgeluchte president Emmanuel Macron tijdens het Franse achtuurjournaal. Het staatsbezoek van koning Charles III inclusief diner in de Spiegelzaal van Versailles, was in het land van de Franse Revolutie en gesanctioneerd door disgenoten als Mick Jagger en Charlotte Gainsbourg, zonder incidenten verlopen. Evenals het pausbezoek aan Marseille, waar deze voor 62.000 mensen de mis opdroeg in het Stade Vélodrome, waar daags ervoor tijdens het WK Rugby Frankrijk met 96-0 Namibië had verslagen. Macron was aanwezig tijdens de dienst ondanks de'laïcité',de wettelijke scheiding tussen kerk en staat, die er begin september nog voor zorgde dat de abaya op de Franse scholen werd verboden. Hij was er als 'president' en niet als 'katholiek', pareerde hij de kritiek van de linkse oppositie.
Die prees op haar beurt de Heilige Vader die de 'immense begraafplaats' in de Middellandse Zee aanklaagde en een pleidooi hield voor de migranten: 'We mogen ze niet wegsturen maar moeten ze veiligstellen.' Ondanks de weigering een deel van de jongste vluchtelingengolf op Lampedusa op te vangen, toch een boodschap die ook Macron goed uitkwam. Zijn immigratie-wetsvoorstel, inclusief het tijdelijk legaliseren van asielzoekers in beroepen waar arbeidstekorten bestaan, moet immers nog door het parlement worden geloodst. Het Kamerdebat over het wetsvoorstel voor 'actieve hulp bij overlijden' was wijselijk uitgesteld tot na het pauselijk bezoek. 'Je speelt niet met het leven! (...) Niet met het begin en niet met het eind', zei de paus nog in het vliegtuig terug naar Rome.
De 'historische week' gold niet in de laatste plaats de succesvolle veiligheidsmaatregelen dankzij de mega-inzet van het landelijke politiecorps. De dagenlange rellen afgelopen zomer na de dood van Nahel Merzouk door een politiekogel, waardoor het bezoek van de zojuist gekroonde Charles werd afgezegd, liggen nog vers in het geheugen. Net als de chaos vorig jaar tijdens de finale van de Champions League in Parijs toen supporters met toegangskaartjes werden geweigerd terwijl anderen zonder tickets over de hekken klommen en er door heftig politieoptreden vele, ook Britse, gewonden vielen. Zijn de Fransen wel in staat de orde en veiligheid te garanderen tijdens de aanstaande Olympische Spelen in Parijs? Zo klonken ongeruste internationale reacties. Vooralsnog lijkt ook die hobbel met succes genomen.