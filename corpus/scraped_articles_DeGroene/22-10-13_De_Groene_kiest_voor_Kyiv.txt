De Groene kiest voor Kyiv

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
13 oktober 2022
Begin dit jaar stondDe Groene Amsterdammervoor een dilemma. De oorlog in Oekraïne was nog maar net begonnen, in steden als Odessa en Charkov en in hoofdstad Kiev streed het Oekraïense leger tegen de Russen, zo schreven we, en president Volodimir Zelenski toonde zich een moedig leider van een land dat vocht voor zijn voortbestaan.
Dit kon op kritiek van lezers rekenen - en die ging niet zozeer over de inhoud van onze stukken. Wel ging het over de schrijfwijze van 'Zelenski': waarom deden we dat met een 'i'? En waarom spraken we niet van Kyiv, zoals de Oekraïense transcriptie vanuit het cyrillische schrift luidt, maar hielden we vast aan de Russische versie? Kozen we soms partij voor het Kremlin?
De argumenten voor Kyiv waren ons bekend - het is de Oekraïense voorkeursvariant, ontdaan van het sovjetverleden - maar wij besloten vast te houden aan de vernederlandste schrijfwijze, zoals we ook consequent kiezen voor de de hier ingeburgerde exoniemen Lissabon, Parijs en Rome en niet voor Lisboa, Paris en Roma.
Hoe langer de oorlog duurde, hoe onhoudbaarder deze stellingname werd. Vasthouden aan Kiev is óók een keuze, en bovendien eentje met politieke betekenis. De gruwelijkheden die de Russen nu al ruim een half jaar in Oekraïne begaan, twee weken geleden gevolgd door de illegale annexatie van vier Oekraïense provincies in het oosten van het land, is voorDe Groenede aanleiding om voortaan te kiezen voor Kyiv.
Het is niet voor het eerst dat de redactie een dergelijke omwenteling maakt. Eerder besloten we bijvoorbeeld om Belarus te schrijven in plaats van Wit-Rusland, waar de door Poetin gesteunde president Aleksander Loekasjenko in 2020 met harde hand de burgeropstand tegen zijn autoritaire regime neersloeg. 'Wit-Rusland' is geen deel van Rusland; de realiteit dwong ons kleur te bekennen - en dat doen we nu weer.
Internationale media alsThe New York Times, The EconomistenThe Atlanticgingen ons hierin voor, nadat de campagne met de hashtag #KyivNotKiev enkele jaren geleden in de Angelsaksische journalistiek voet aan de grond kreeg. In Nederland koos eerder dit jaar alleende Volkskrantvoor de Oekraïense schrijfwijze; andere kranten hielden vast aan het lange tijd gebruikelijke Kiev.
Vanaf ditGroene-nummer kiezen wij er dus ook voor de transcriptie uit het Oekraïens leidend te laten zijn. Kiev wordt Kyiv, Charkov schrijven we als Charkiv, Zelenski verandert in Zelensky. Daarbij baseren we ons op de transcriptor die is opgezet door taalkundigen van onder meer de Radboud Universiteit en het Instituut voor de Nederlandse taal (transcriptor.nl).