Niña Weijers

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
28 november 2024
Stel, er bestaat een pil die je verlangen naar eten wegneemt. Naar vet en zout en suiker, met name. Zou je die pil slikken? Het antwoord is, natuurlijk, dat die pil allang bestaat, maar dan als injectie.
Ozempic, het ultieme medicijn in een wereld van extreem exces en schrijnend tekort, neemt niet alleen de honger zelf weg door een stimulering van de insulineproductie, maar ook de honger naar de honger. Niemand schijnt precies te weten hoe het werkt, maar het spul rommelt zodanig met de dopaminerge circuits, dat het de dopaminerush die mensen normaal gesproken krijgen van burgers, chips, ijs en chocola uitschakelt. Geen beloning meer dus, voor dingen die slecht en verslavend zijn.
Het klinkt als een wondermiddel, behalve dat het geloof in wondermiddelen, onder het volwassen deel van de bevolking, op zichzelf een gevaarlijk soort verslaving is. De kinderen van Nederland leren dat momenteel viaHet Sinterklaasjournaal,waar dit jaar uit het niets een 'Pieterbaas' is opgedoken die de boel wel even zal regelen. Hoe? Simpel: door de mensen gewoon alles te geven wat ze willen hebben. Terwijl de chaos onder zijn niet al te toeziend oog losbarst, blijft hij deze mantra voor de camera herhalen - de blik in zijn ogen is er een van schoofiaanse doodsangst.
Ondertussen is ook tot de fastfoodindustrie doorgedrongen dat Ozempic en zijn afgeleiden een potentieel gevaar vormen voor haar gouden bergen van friet en E-nummers.
Het zou zomaar kunnen, lees ik in een reportage inThe New York Times,dat over tien jaar in elk geval al zo'n 24 van de ruim 100 miljoen obese Amerikanen het medicijn tot zich zullen nemen. Allemaal mensen die niet alleen te weinig eten, maar ineens ook kiezen voor andere producten dan alleen de extreem bewerkte. 'Big Food' zoekt naarstig naar manieren om consumenten verslaafd te houden, en het lijkt waarschijnlijk dat er uiteindelijk smaakversterkers en componenten zullen zijn die de effecten van Ozempic (deels) tenietdoen.
Dat de ene industrie extreem veel winst maakt over de ruggen van verslaafde en in wezen tamelijk hulpeloze consumenten is op zichzelf kwaadaardig, maar dat die ándere industrie, de farmaceutische (na het produceren van allerlei verslavende pijnstillers) nu een hit scoort met verslavingsonderdrukkende afslankmiddelen is hallucinant. Wie het zich kan veroorloven, injecteert zichzelf met een wapen tegen prikkels, en ondertussen proberen de wetenschappers en voedseltechneuten van Nestlé, Unilever en PepsiCo die prikkels zodanig door te fokken dat ze dwars door die bewapening heen breken.
Je kunt allerlei vragen stellen bij een farmaceutische oplossing voor een probleem dat eerder maatschappelijk van aard is en vooral te maken heeft met de extreme ongelijkheid tussen sociale klassen. Of bij het idee dat een gezondheidscrisis wordt geframed als een morele, waarin dik-zijn verwordt tot een persoonlijke karakterzwakte. Of bij het vooruitzicht van, opnieuw, een medicijn waar nooit mee te stoppen valt omdat stoppen een onmiddellijk verval in oude patronen inhoudt. Wat ik opmerkelijk vind (maar ook ten diepste begrijp), is het gemak waarmee men massaal bereid is om zoiets als verlangen zelf te offeren voor een slanker lijf. Want Ozempic blijkt niet alleen het verlangen naar eten te onderdrukken, maar ook allerlei andere soorten verlangens, zoals die naar drank, seks of zelfs een doodgewone hobby. Gebruikers voelen zich vaak lusteloos en een beetje leeg. Een gebrek aan verlangen kan het boeddhistische doel zijn van een pad naar verlichting, maar in dit geval ontbreekt het pad zelf. Het pad dat ons gaande houdt, ons via onze verlangens verbindt aan het leven zelf.
Het verrichten van wonderen, ooit een belangrijke post op de route naar heiligheid, is een seculiere belofte geworden van industrieën en machthebbers die streven naar een zo vlug mogelijke ontheiliging van de wereld ten gunste van persoonlijk gewin. Het is de belofte van eenquick fix, van een vorm van persoonlijk leven die niet raakt aan andere levens, zodat je je over die andere levens ook niet hoeft te bekommeren. Misschien zal Ozempic voor veel mensen meer goed doen dan kwaad, maar het is symptoombestrijding die afleidt van het werkelijke probleem: dat we worden misleid en bedrogen, en dat daar uiteindelijk maar heel weinig mensen beter van worden. Zelfs mijn zoon van drieënhalf begrijpt dat er niet méér in zijn schoen past dan een cadeautje in zijn eigen, bescheiden maat.
Heb je een relatie? Ik denk dat je ongeveer, eh, twintig pond onder je ideale body mass index zit?
Ottessa Moshfegh,Mijn jaar van rust en kalmte