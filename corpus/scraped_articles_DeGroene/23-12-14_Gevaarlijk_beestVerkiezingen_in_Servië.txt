Gevaarlijk beest Verkiezingen in Servië

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
14 december 2023
Op 17 december kiest Servië een nieuw parlement. Volgens de oppositie en onderzoekers gaat het om een schijnverkiezing en worden er vuile spelletjes gespeeld.
In de lantaarnpalenop de Svetogorskastraat in het Servische Belgrado verlicht kerstversiering splinternieuwe billboards van de regerende Servische Progressieve Partij (sns). Een appartementenblok is versierd met een banner van president Aleksander Vucic en zijn partijgenoot en ex-burgemeester van Belgrado Aleksander Sapic. Op 17 december kiest Servië zijn nieuwe parlement en de overheid van ongeveer zestig gemeenten.
De vervroegde parlementsverkiezingen komen na een periode van politieke turbulentie. In Belgrado werden eerder dit jaar massaprotesten georganiseerd na twee dodelijke schietpartijen, waarvan een op een basisschool. Demonstranten eisten een nieuwe regering. In het parlement ligt de oppositie al maanden in de clinch met de regerende rechtse partijen. Oppositieleiders en demonstranten beschuldigen Vucic en zijn bondgenoten van corruptie, het verstikken van de media en diepgewortelde banden met de georganiseerde misdaad.
Volgens opiniepeilingen zal de populistische Servië Mag Niet Stoppen-coalitie, waar Vucic' snsbij hoort, de grootste worden. Daarna volgt de linkse pro-Europese oppositie Servië tegen Geweld (spn) en Ivica Dacic' Socialistische Partij Servië (sps), de voormalige partij van oorlogsmisdadiger Slobodan Milosevic. Daarna komen de kleinere rechtse partijen en die van de Bosnische, Hongaarse en Kroatische minderheden.
Onderzoekers, oppositieleden en onderzoeksjournalisten in het Balkanland spreken van een schijnverkiezing: volgens hen heeft Vucic' coalitie een oneerlijke voorsprong. De sns, zeggen ze, beheerst al jaren het grootste deel van de media, oefent illegaal druk uit op kiezers en speelt smerige spelletjes met oppositiepartijen in de aanloop naar de verkiezing.
Met een donderend applausstapt Vucic op het podium in het Arena-sportstadion in Belgrado. Het is zaterdagavond 2 december, bijna twee weken voor de verkiezingen. Het stadion zit nokvol met tienduizenden aanhangers van de sns. Ze zwaaien met partijvlaggen, er is tromgeroffel en er hangt een gigantische banner met Vucic' portret. Dan stapt president Vucic het podium op, balt zijn vuisten en steekt ze triomfantelijk de lucht in. 'Ik zal me niet aan hen aanpassen, want ik behartig alleen de belangen van de Servische burgers', zegt hij. Het publiek applaudisseert hard. De president heeft het over de diplomatieke druk uit Brussel. De Europese Unie wil dat de regering van het Balkanland - een kandidaat-lidstaat - het sanctiepakket voor Rusland steunt en voortgang boekt in onderhandelingen over de erkenning van Kosovo. Zonder een oplossing voor de Kosovo-kwestie mag Servië niet toetreden tot de EU.
In 2008 verliet Vucic de extreem-rechtse en nationalistische Servische Radicale Partij (srs) van oorlogsmisdadiger Vojislav Seselj en richtte de centrum-rechtse sns op, die nu meer dan een decennium aan de macht is. De populistische partij maakt zich hard voor economische groei, de ontwikkeling van infrastructuur en armoedebestrijding. De sns werkt vaak in coalitie met nationalistische en extreem-rechtse partijen. De meeste zijn tegen EU-integratie, eisen een strikt antimigrantenbeleid, willen sterkere banden met Rusland en zijn sterk tegen de internationale erkenning van de onafhankelijkheid van Kosovo.
Onder Vucic' regime zijn de relaties met de Kosovaarse regering in Pristina daarom ook sterk verslechterd. In september stuurde sns-minister van Defensie Milos Vucevic legertroepen naar de grens met Servië's voormalige provincie. De militaire actie kwam na een aanval van een groep Servische Kosovaren op een Kosovaarse politieman. Na een telefoongesprek met de Amerikaanse minister van Buitenlandse Zaken Antony Blinken trok Vucic de troepen terug. Politieke analisten zeggen dat Vucic de ontvlambare situatie in Kosovo gebruikt als bliksemafleider voor binnenlandse onrust.
'Ik stem op hem omdat hij een weg naar mijn moeders huis bouwt', zegt een man met een zwart bomberjack op de sns-partijconventie in Belgrado. De Serviër, die zegt 'fan van Poetin' te zijn, wil niet met zijn naam in een westerse krant. Hij zegt dat de sns werkgelegenheid creëert in Novi Sad, de stad waar hij met zijn vrouw en kinderen woont. Maar er is ook een andere reden, zegt hij: 'Vucic is de enige politicus die hoer genoeg is om de VS, China en Rusland tevreden te houden, en dat is goed voor ons.' Onder Vucic onderhoudt Servië al jaren diplomatieke banden met het Westen, Rusland en China. Tijdens vergaderingen met westerse leiders presenteert hij zich als prowesters. Maar in Servië gebruikt Vucic de staatstelevisie en andere mediakanalen die onder zijn controle staan om pro-Russische en nationalistische propaganda te verspreiden.
De sns is een van de belangrijkste pro-Kremlin-actoren, volgens Vuc Vuksanovic van het Belgrado Security Forum (bscp). Dat heeft onder andere te maken met de Navo-bombardementen van 1999. 'Rusland is populair, niet voor wat het is, maar voor wat het niet is. Het is niet "het Westen". Rusland is een soort symbool geworden voor iedereen die ontevreden is over het Westen. Een soort politiek en psychologisch symbool waardoor je je frustraties tegen het Westen filtert.'
Ook is Rusland populair vanwege Kosovo. Toen de meeste EU-landen en de VS de onafhankelijkheid van Kosovo erkenden, vertrouwde Servië op Rusland en China als permanente leden van de VN-Veiligheidsraad om tegengewicht te bieden. De erkenning van Kosovo is nog steeds een lastig punt in de Servische samenleving, vooral bij meer nationalistische kiezers die het verlies van de voormalige provincie niet accepteren.
'Je kunt verkiezingspunten scoren door Rusland te promoten. Als je een foto hebt waarop je Poetin de hand schudt, scoor je binnenlandse kilometers, omdat je een partnerschap promoot met broederlijk Rusland', zegt Vuksanovic. 'De lokale elites zijn niet prowesters, noch pro-Russisch. Het zijn egoïstische, opportunistische spelers die de controle willen houden over de politieke en financiële macht.'
De pro-EuropeseServië tegen Geweld-coalitie staat op dit moment op nummer twee in de peilingen. De coalitie werd opgericht na de massaprotesten dit jaar. Tienduizenden mensen protesteerden toen tegen de 'cultuur van geweld' in Servië. De betogers eisten onder meer een beperking van gewelddadige beelden in de staatsmedia en keerden zich tegen corruptie en criminele banden die de overheid volgens hen onderhoudt.
In een kantoor in het centrum van Belgrado zit Srdjan Cvijic, de president van het internationaal adviesorgaan van bscp. Hij legt uit waarom de oppositie maandenlang protesteerde. 'Hand in hand met het antiwesterse sentiment heb je de promotie van geweld, geregisseerd door het regime', zegt de onderzoeker. 'De mediasituatie is verschrikkelijk. Tv-kanalen die kritisch zijn op de overheid bereiken slechts twee procent van de bevolking.'
De denktank Bureau voor Sociaal Onderzoek in Belgrado berekende dat de Servische president in de eerste tien maanden van 2023 veertien keer zoveel aanwezig was in de media als de gehele oppositie samen. Rechtse partijen die in coalitie met de sns regeren hebben ook toegang tot de door de staat gecontroleerde media, maar de linkse oppositie niet.
Volgens journalisten, onderzoekers en oppositieleiders was de sns-bijeenkomst in de Arena in Belgrado een schoolvoorbeeld van hoe het regime kiezers beïnvloedt voor de verkiezing. Buiten het stadion stonden rijen met bussen die overheidsambtenaren - leraren, dokters, medewerkers van staatsbedrijven - uit het hele land hadden gehaald. Bijna alle lokale overheden zijn in handen van de sns. Het idee wordt zo gewekt dat de sns meer aanhang heeft dan dat de partij in werkelijkheid heeft.
'Een vriendin van mij is lerares. Als ze niet ten minste vijf mensen binnenbrengt die op de partij stemmen, staat haar baan op het spel', zegt Ivana Milosavljevic van het Center for Investigative Journalism of Serbia (cins). De regering oefent ook op andere manieren druk uit, zegt de onderzoeksjournalist die undercover onderzoek deed in een callcenter van de sns. Daar bellen honderden werknemers dagelijks burgers om ze onder druk te zetten voor de partij te stemmen en worden stemmen gekocht. 'Het is totaal illegaal in Servië.'
'Nog eens tien jaar Vucic zou verschrikkelijk zijn voor onze democratische instellingen', vindt Srdjan Cvijic. 'De campagne is een van de smerigste sinds de sns aan de macht kwam.'
Het is zaterdagochtend,een paar uur voor de sns-bijeenkomst. In een café lezen twee mannen een tabloidkrant. Op de voorpagina staat een screenshot van een privé-sekstape van Djordje Miketic, een van de oppositiefiguren van de Servië tegen Geweld-coalitie. Een paar maanden geleden werden zijn telefoon en computer gestolen. Nu circuleert zijn sekstape op sociale media en in pro-regime-media. Volgens Miketic zit Vucic' regime achter het lek. Hij heeft zich sindsdien teruggetrokken uit de verkiezingscampagne.
Twintig jaar na de omverwerping van het autocratische regime van Milosevic spelen inlichtingendiensten in Servië nog steeds een centrale rol in het verval van de democratie. Onderzoeker Predrag Petrovic legt het uit: 'De inlichtingendiensten zijn nooit hervormd. We hebben dus een vergelijkbare situatie als ten tijde van Milosevic.' De bescherming van het regime door het onderdrukken van de politieke oppositie is een van de belangrijkste taken van de diensten. 'Ze hebben overal mensen en zo regeren ze het land.'
Volgens Petrovic schuwt het autocratische regime geen geweld om controle te behouden. Ook onderzoeksjournalisten schrijven al jaren over criminele bendes die nauwe banden onderhouden met de staat. Zo schreefThe New York Timesonlangs dat Vucic' regime voetbalhooligans en gewelddadige drugsgangs gebruikt om haar vuile zaakjes op te knappen. En een paar maanden geleden rolde de Servische politie een illegale cannabisplantage op, volgens journalisten beschermd door staatsveiligheidsambtenaren.
Vanwege zulke politieke spelletjes zette een groep filmsterren en academici uit Belgrado burgerinitiatief ProGlas op. Met een actie proberen ze Serviërs te motiveren om te stemmen, hopelijk op de juiste partijen. 'We hebben geen fatsoenlijke staat, geen overheid die verantwoordelijkheid neemt, geen gerechtigheid en gelijkheid', zegt oprichter Vladimir Cvetkovic, hoogleraar aan de Universiteit van Belgrado. 'Servië heeft geen nieuwe klasse van politieke oligarchen nodig die boven de wet staan, maar gelijke kansen.'
Veel mensen zijn het regime zat. Maar om de sns te verslaan zullen rechts-nationalistische partijen moeten samenwerken met de linkse pro-Europese partijen. Het zou een ideologisch ongemakkelijke coalitie zijn, volgens velen in Belgrado.
In zijn kantoor is Srdjan Cvijic toch optimistisch: volgens hem is de sns politiek zwak. Hij denkt dat de oppositie in ieder geval Belgrado kan heroveren. 'Dat is een geldkoe voor de partijen. Er zijn veel op corruptie gebaseerde vastgoeddeals waarbij de oligarchie winsten maakt. Dat kan gestopt worden en dat zou een grote klap zijn voor het cliëntelistische netwerk. Het zou een groot verlies zijn voor Vucic.' Toch denkt de politieke analist dat de president niet snel zal opgeven: 'Het beest is het gevaarlijkst als het gewond is.'
'Rusland is populair, niet voor wat het is, maar voor wat het niet is. Het is niet "het Westen"'