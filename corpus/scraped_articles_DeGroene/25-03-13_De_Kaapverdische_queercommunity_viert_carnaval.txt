De Kaapverdische queercommunity viert carnaval

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
13 maart 2025
Mindelo- Grote verentooien, glitters, imposante kostuums, creatieve praalwagens en nauwkeurige choreografieën: maandenlang bereidt de bevolking in Mindelo - ook wel het Rio van Afrika genoemd - zich voor op de jaarlijkse carnavalsfeesten. De queer-gemeenschap van het Kaapverdische eiland is prominent zichtbaar, maar wat gebeurt er nadat de festiviteiten eindigen? Dat is de insteek van een evenement in Studio koletivo, een ontmoetingsplek voor jonge creatievelingen. Waar tijdens carnaval iedereen die buiten de gendernormatieve rol valt wordt gevierd, is dat in het dagelijkse leven niet altijd het geval.
De Kaapverdische identiteit heeft Afrikaanse en Europese wortels en kent een gevoelige geschiedenis. De eilandengroep was onbewoond tot in 1460 de Portugezen kwamen. De in Santo Antão opgegroeide Evelyn Oliveira (28) wil het niet mooier maken dan het is:'We come from rape',zegt ze stellig. Ze formuleert het op deze harde manier, omdat ze de realiteit wil benoemen. 'Dat is best ingewikkeld als je je eigen voorouderschap gaat onderzoeken.'
Ze zegt het ook als tegenwicht voor het eenzijdige narratief dat de bevolking zichzelf volgens haar voorhoudt. 'Ze doen net alsof het een groot feest was, dat de Portugezen en Afrikanen het "zo gezellig hadden" op fijne feesten en daar ons volk uit is voortgekomen.' In 1975 werd Kaapverdië na een bloederig conflict met de Portugese dictator Salazar onafhankelijk, de daarvoor geïmplementeerde cultuur is nog merkbaar in taal, eten en muziek. Sommige lichte Kaapverdianen identificeren zich liever als Europeaan dan als Afrikaan. Oliveira ergert zich aan het geïnternaliseerde racisme dat daaraan ten grondslag ligt, ze zou liever zien dat alle Kaapverdianen zich verzoenen met hun Afrikaanse identiteit.
Wat betreft queer-acceptatie balanceert de (voor de regio progressieve) stad Mindelo op een interessant snijvlak. Zo is hier voor de Europese én de Afrikaanse bezoeker op zoek naar queer-acceptatie een plek waar je je veilig en vrij kunt voelen. De Senegalese Sakho geeft in Studio koletivo aan dat hij hier zichzelf kan zijn, en ook de Italiaanse Gianluca maakt dit statement. Toch is het homohuwelijk niet legaal en is het vooral onder de lokale bevolking niet wenselijk om buiten de norm te vallen. Voor de meters die nog te maken zijn lijkt er veel energie.
Brak van alle carnavalsfestiviteiten gaan velen naderhand met de veerboot naar Santo Antão, ook wel het 'magische eiland' genoemd, om op te laden in de veelzijdige natuur. De wandelgids beaamt de tweestrijd in het omarmen van de Afrikaanse identiteit voor de Kaapverdianen. Maar, zegt hij, 'ook als je koffie drinkt met melk, dan is het nog steeds koffie'.