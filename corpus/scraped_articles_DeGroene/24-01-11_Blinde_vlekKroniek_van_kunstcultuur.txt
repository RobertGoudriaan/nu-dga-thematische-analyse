Blinde vlek Kroniek van kunst&cultuur

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
11 januari 2024
KUNST Derde rijk
Museum Arnhem waagde zich twee jaar geleden aan een tentoonstelling van werk van politiek gemotiveerde Nederlandse kunstenaars uit het interbellum. De samenstellers hadden toen, zo schreef ik, geen greep op de complexiteit daarvan. Rijp en groen, rood en bruin hing er op een pijnlijke manier door elkaar. De nieuwe expositie,Kunst in het derde rijk, is veel beter. Dat komt wellicht doordat die kunst de laatste jaren ook in München en Berlijn is getoond en de samenstellers hun voordeel konden doen met de neerslag van de discussies die daarop volgden. In het begeleidend boek wordt de ambitie helder neergezet: een overzicht van kunst uit het nazitijdperk kan niet dienen om 'een anachronistisch kunstbegrip dat in zijn eigen tijd al achterhaald was' uit te dragen, maar om een blinde vlek in de kunstgeschiedenis te vullen. Het is er. Je kunt niet doen alsof het er niet was.
Er worden verstandige dingen gezegd. De nationaal-socialistische cultuurpolitiek bestond eigenlijk vooral in het formuleren van wat men níet wilde. Er waren hoofdlijnen, tegen het internationaal modernisme, vóór de conservatieve academische idealen van de late negentiende eeuw. Die waren ook buiten Duitsland wel gangbaar, maar hier werden ze gekoppeld aan rassentheorie en antisemitisme. Het overheidsapparaat verbood ongewenste werken, en door lidmaatschap van de Reichskammer der bildenden Künste verplicht te stellen werden kunstenaars economisch aan die nieuwe hoofdlijnen gebonden.
Op de Grosse Deutsche Kunstausstellungen her en der in het land bleek vervolgens wat er dan wél gewaardeerd werd, en dat is in feite wat nu in Arnhem te zien is: geromantiseerde voorstellingen van het gewone leven van boeren, arbeiders en soldaten, liefst in het gezin, liefst op het platteland; een voorliefde voor het atletische, klassieke lichaam; een blik op de machtige Duitse natuur en op moderne ontwikkelingen daarin, wegenbouw, bijvoorbeeld. Agressief is het niet, er komen maar mondjesmaat hakenkruizen in beeld. De kern van nazi-kunst, zegt de tentoonstelling terecht, is wat er niet te zien is.
Ondertussen is niet alles wat het lijkt. De cultuurpolitiek zat vol tegenstrijdigheden. Sommige kunstenaars werden eerstentartetverklaard, maar daarna alsnog gewaardeerd. Een portret van een SS-Standartenführerdoor Else Wex-Cleemann (1890-1978) werd op de Grosse Deutsche Kunstausstellung in 1937 bewonderd, maar op hetzelfde moment werd een ouder werk van haar in Kiel in beslag genomen, want entartet. Veel werken staan niet ver af van wat er elders in Europa werd geproduceerd. Het devote familiestukKunstzeitschriftvan Udo Wendel (aangekocht door Hitler zelf), waarin de schilder zich toont als geduldige dienaar van de smaak van zijn ouders, en daarmee van het volk, had zó door Pyke Koch gemaakt kunnen zijn.
Het gif zit 'm in de staart, de laatste zaal. Daar zijn tv-interviewtjes te zien met twee van de beroemdste kunstenaars van de nazi-tijd, de beeldhouwer Arno Breker en de schilder Werner Peiner. Ze voelen zich een kwarteeuw later als kunstenaar nog ernstig miskend. Het was ze toch vooral om de'Geist'gegaan, om de'ewigen Substanz des deutschen Volkes'.'Ach', zegt Breker (in 1969), 'ik maakte kunst opdat de gewone man zich kon ontspannen! Ik heb altijd volkomen vrij kunnen werken! Een'sorgenfreies Schaffen!'
Koen Kleijn
Kunst in het derde rijk,
Museum Arnhem, t/m 24 maart,https://museumarnhem.nl
Eva Broekema / Museum Arnhem | Kunst in het derde rijk