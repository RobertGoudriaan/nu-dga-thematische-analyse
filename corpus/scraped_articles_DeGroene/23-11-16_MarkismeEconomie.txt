Markisme Economie

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
16 november 2023
Wat is de hoogste eer die een afgetreden politiek leider ten deel kan vallen? In sommige bananenrepublieken plus Frankrijk probeert een president nog weleens de geschiedenisboeken te halen met megalomane bouwprojecten.
Anderen hopen op een standbeeld. Of een straatnaambordje. Misschien wel het allermooiste is een eigen economische doctrine. President Roosevelt wordt mede herinnerd door zijn New Deal. Een halve eeuw later was er Reaganomics, in Nederland kennen we de Zalmnorm. De vraag is of we ooit zullen spreken van Ruttenomics. Of beter: het markisme.
Bij zijn aantreden als ministerpresident beloofde Mark Rutte een kabinet waar rechts Nederland de vingers bij zou aflikken. Toen hij dertien jaar later de stekker eruit trok, was zijn ministersploeg druk bezig tientallen miljarden extra uit te geven aan klimaatbeleid, armoedebestrijding en het oplappen van de publieke sector. Valt daar iets van een consistente ideologie in te ontdekken?
Hollandse zuinigheid behoort er in elk geval niet toe. Met zijn eerste twee kabinetten voerde Rutte opgeteld voor 47 miljard euro aan bezuinigingen en lastenverzwaringen door. Veel geld, maar toen kwam de coronacrisis. Bijna 83 miljard euro bedraagt de rekening tot nu toe. Ook na die uitzonderlijke gebeurtenis bleef de regering te pas en te onpas de portemonnee trekken.
Wellicht was het een gevalletje 'wal keert schip'. Waar de jonge Rutte (in crisistijd) enthousiast sneed in de belastingdienst, de zorg en de rechtspraak, zag de late Rutte zich (toen de economie al oververhit was) gedwongen massaal peperdure pleisters te plakken. 'Op korte termijn hoeft Nederland zich geen grote zorgen te maken - de overheidsschuld is nog ruim beneden de 60 procent van het bbp', schreef econoom Bas Jacobs deze zomer in een analyse, 'maar Rutte IV heeft de houdbaarheid van de overheidsfinanciën op lange termijn sterk ondermijnd.'
Een kleinere overheid dan, zoals Rutte die als oppositieleider bepleitte? Een blik op de collectieve lastendruk volstaat. In 2010 bedroeg die 35 procent van het bbp. Dat betekent dat van elke euro die in Nederland verdiend werd, er ruim een derde naar de overheid ging. Na dertien jaar premierschap en ontelbare verkiezingsbeloften voor lastenverlichting - deze keer echt, heus waar, geloof me - is dat percentage niet gedaald. De collectieve lastendruk is juist gestegen, naar meer dan 38 procent. Dat was vast niet wat Rutte bedoelde toen hij zei dat Nederland 'in de kern diep socialistisch is'.
Eigenlijk blijft er slechts één economisch principe over dat de VVD'er tot op het laatst vol vuur heeft verdedigd. Tekenend is zijn opmerking eerder dit jaar in een debat over Groningen. Je zou zeggen dat dat het uitgelezen moment was om te reflecteren op de behandeling van de door aardbevingen getroffen bewoners. Of desnoods nog even terug te komen op zijn falen in de toeslagenaffaire. Maar nee, Rutte betoonde spijt over iets heel anders: de mislukte afschaffing van de dividendbelasting. 'Ik beschouw het nog steeds als een van mijn grootste fouten dat het niet gelukt is.'
Hoe dit te kwalificeren? Rutte is vaak een neoliberaal genoemd. In dat geval zou hij een vrij beroerd exemplaar zijn - erg veel geprivatiseerd en gedereguleerd is er niet meer de afgelopen jaren. Eerlijker is om te erkennen dat hij een man is van zijn tijd. Het tot voor kort dominante economische denken is dood. Wat er voor in de plaats komt, blijft onduidelijk. Bij gebrek aan beter heeft de langstzittende premier vast proberen te houden aan zijn stokpaardje: Nederland als verzorgingsstaat voor bedrijven. Vestigingsklimaat dus.
Zijn tragiek is dat ook dat schamele project op een fiasco dreigt uit te lopen. Eerst verhuisde Rutte's voormalige werkgever Unilever het hoofdkantoor naar Londen, daarna pakte Shell zijn biezen. DSM is sinds dit jaar officieel Zwitsers, Boskalis dreigt om de haverklap met vertrek en begin deze maand waarschuwde ook chipmaker NXP dat, met de plannen van partijen als NSC om het aantal buitenlandse kenniswerkers en studenten te beperken, investeren in Nederland minder voor de hand ligt.
Je hóórt onze demissionaire premier bijna kermen. Het markisme is failliet nog voordat iemand er van heeft gehoord.
Je hóórt onze demissionaire premier bijna kermen
Reageren? Mail naarhaegens@groene.nl