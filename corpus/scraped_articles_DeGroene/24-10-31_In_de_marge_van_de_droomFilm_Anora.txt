In de marge van de droom Film Anora

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
31 oktober 2024
De films van de Amerikaan Sean Baker gaan over mensen die proberen te overleven aan de randen van de maatschappij. Zo ook zijn nieuwste,Anora,over sekswerkster Ani, die anders dan Baker zelf niet gelooft in de liefde.
Anora heet ze,maar ze wordt liever Ani genoemd. Ze neemt net pauze in de kleedkamer van de stripclub als iemand haar komt halen. Ani is 23 en woont in Brighton Beach, een buurt in Brooklyn, New York, die deel uitmaakt van Coney Island. Brighton Beach staat bekend om de vele Russische immigranten die er wonen, die er hun eigen winkels en horeca hebben opgezet en er hun eigen taal spreken, hun moedertaal. Ook Ani heeft een Russische achtergrond. Ze kan de taal verstaan, en ook een beetje spreken. Dat komt, zal ze later uitleggen, doordat haar oma nooit Engels heeft leren spreken.
Ivan heet hij, maar noem hem Vanya. In de stripclub heeft hij speciaal om een meisje gevraagd dat Russisch spreekt. Zijn Engels, weet je, is namelijknot very good. Vanya is 21, maar je zou hem zo zeventien schatten. Hij is vrolijk en naïef. Eenmanchilddat fluitend door het leven gaat. In de stripclub zijn het de vrouwen die de regels bepalen, die aangeven wat ze wel en niet willen, wat wel en niet mag. Hier is alles spel - een spel van verleiden en verleid worden, van weggeven en achterhouden, een spel van controle. Ani weet hoe het spel werkt. Ze weet hoe ze moet glimlachen, wat ze moet zeggen, hoe ze moet bewegen. Ze weet hoe ze zo veel mogelijk geld kan loskrijgen van haar klanten. Hoi Vanya, zegt ze. Ik ben Ani.
Hij: Laten we een fles bestellen.
Zij: En even naar een privékamer gaan?
Als ze alleen zijn, zegt Ani dat Vanya op zijn handen moet gaan zitten. Terwijl ze haar slipje uittrekt, zegt ze: Dit doe ik normaal nooit.Maar hij is speciaal, hem vindt ze leuk. Ze gaat op zijn schoot zitten.
Hij: Werk je ook weleens buiten de club?
Zij: Geef me je telefoon.
Ani arriveert bij het adres dat Vanya heeft opgegeven. Het is een kast van een huis: vrijstaand, meerdere verdiepingen, omheind door een hek met een poort. Binnen valt Ani's mond open. Overal spiegels, marmer, hoogpolig tapijt. De televisieschermen glanzen, het beddengoed is van satijn. Er is zelfs een lift.
Zij, uitkijkend over het water: Wat een mooi uitzicht.
Hij, zijn blik op haar billen: Mijn uitzicht is beter.
Wat hij eigenlijk doet, vraagt Ani nieuwsgierig als ze seks hebben gehad. Heeft hij een app uitgevonden? Nee, lacht Vanya, hij zit in de drugs. Of nee, in de wapenhandel. Hij bekent wat de kijker al dacht: hij is een rijkeluiskind, de zoon van een Rus met status en geld. Ani kijkt om zich heen. Ze denkt dat ze de hoofdprijs heeft gewonnen. En dan doet Vanya haar een voorstel: of ze niet een weeklang zijn vriendin wil zijn, betaald natuurlijk.
Vanya zit onderuitgezakt op de hoekbank terwijl Ani voor hem danst. Zijn benen wijd, een glimlach op zijn gezicht. Altijd lacht hij, alles is licht. We zien hoeveel controle Ani heeft - over haar lichaam, over wat ze hem laat zien, en wat ze hem laat voelen. Maar terwijl Vanya Ani steeds meer meetrekt in zijn wereld van geld en privilege raakt ze stukje bij beetje haar controle kwijt.
Sinds zijn debuut in 2000, de comedyFour Letter Words,maakt de Amerikaanse filmmaker Sean Baker (1971) film na film over mensen die moeten zien te overleven aan de randen van de maatschappij. InThe Florida Project(2017) zagen we een alleenstaande moeder en haar zesjarige dochter die wonen in een motelkamer in Florida; inTangerine(2015) volgden we twee zwarte transvrouwen in sjofel Los Angeles; inRed Rocket(2021) keerde een aan lager wal geraakte acteur berooid terug naar zijn geboorteplaats in Texas.
OokAnora(2024), waarmee Baker eerder dit jaar de Gouden Palm won op het filmfestival van Cannes, past in dat rijtje - en niet alleen omdat ook Ani een leven in de marge leidt. Een andere constante in Bakers werk is namelijk sekswerk: de acteur uitRed Rocketis een pornoacteur; de vrouwen uitTangerinedoen sekswerk, net als de moeder uitThe Florida Project.Ani werkt als stripper en laat zich betalen voor seks. Wat, kun je je afvragen, is daar de betekenis van? Is Bakers interesse in sekswerk gratuit? Een manier om op te vallen, te shockeren, zijn filmsedgete geven? Of is het onderwerp wel degelijk verbonden met zijn thematiek? En wat is die thematiek dan?
Samen met de actrice die haar speelt, ster in wording Mikey Madison, maakte Baker een weerbarstig personage van Ani. Ani is een hosselaar, een overlever. Ze is niet zozeer een prostituee met een hart van goud als wel dat andere cliché: een vrouw die mannen indeelt in een van drie categorieën - de mannen die je betalen en de mannen die je verkrachten; doen ze geen van beide, dan zijn ze homo. WanneerAnorahalverwege een wending neemt, en er een handvol nieuwe personages wordt geïntroduceerd, speelt Baker een slim spel met de sympathie van de kijker, die steeds weer bij een ander ligt. Dan wordt eens temeer duidelijk hoe moeilijk het is om van Ani te houden, maar ook dat je haar wel altijd begrijpt. Je begrijpt wie ze is, wat ze wil, waar ze vandaan komt. Waarom ze bepaalde keuzes maakt.
Bakers films zijn rauw en empathisch; ze spelen zich af in werelden die de regisseur zelf niet per se kent. Zo bekeken zou je ze makkelijk kunnen scharen onder het sociaal-realisme, maar tegelijkertijd zijn het óók comedy's. Sommige zou je zelfs kunnen passen in descrewball comedy,een genre dat ontkiemde tijdens de Grote Depressie en tot bloei kwam in het Hollywood van de jaren vijftig. In de screwball comedy, die het midden houdt tussen een romcom en een klucht, bekvechten een man en een vrouw tot hethappy endingaan toe.
MetTangerine,een dialoogrijke film over liefdesperikelen, knipoogde Baker al opzichtig naar de screwball, voorAnoraliet hij zich nog duidelijker inspireren door het genre. Sterker nog, de film lijkt wel een hedendaagse update van Frank Capra'sIt Happened One Night. In die film uit 1934 probeert rijke erfgename Claudette Colbert haar vader een lesje te leren door in het geheim te trouwen. Zodra haar vader erachter komt, en aandringt op ontbinding van het huwelijk, zet ze het op een lopen - recht in de armen van Clark Gable, een lompe journalist.
Een Sean Baker-film heeft dus twee componenten: het sociaal-realisme, dat zijn wortels heeft in de Europese en Aziatische cinema, en het oer-Amerikaanse genre van de screwball comedy. Zo creëerde hij zijn handelsmerk: een geheel eigen genre dat rauw en gelikt is, Amerikaans en buitenlands. Waarom de filmmaker steeds sekswerk verbeeldt? Precies hierin ligt het antwoord.
'This could be the greatest day of our lives',zingt Take That op de soundtrack.Vanya's drugsvoorraad is eindeloos, net als zijn stapels dollars. Als hij een feestje geeft, drink je shots uit de tiet van een ijssculptuur.'Before it all ends, before we run out of time',zingt Take That,'stay close to me.'Vanya neemt Ani mee naar Las Vegas. Hij koopt een enkellange bontjas voor haar, een ring met een dikke diamant. Is Vanya's leven speels - of is het fantasieloos?'Let's make a new start',zingt Take That.'The future is ours to find.'De muziek bouwt op naar een climax, naar een explosie van symfonische euforie. Maar de emoties zijn gespeeld en de teksten zeggen niets, het nummer is net zo leeg als het leven dat Vanya aan Ani laat zien.'Can you see it? Can you feel it now? Can you hold it in your arms tonight?'Altijd lacht Vanya, alles is licht. Maar soms heeft het leven gewicht nodig.
Sean Bakers personages leven niet alleen in de marges van de maatschappij, ze leven nadrukkelijk in de marge van een droomwereld:The Florida Projectspeelt zich af in de schaduw van Walt Disney World;Tangerineis gesitueerd in de achterafstraatjes van Hollywood; de pornoindustrie uitRed Rocketis de keerzijde van de filmindustrie. Ja, Sean Bakers personages tippelen, hosselen en strippen. Ze spelen in pornofilms en werken in stripclubs. Maar je kunt ze ook anders definiëren: ze vechten, zwendelen, streven en hopen. Ze geloven dat hun leven kan veranderen, van het ene op het andere moment. Ze geloven in de magie die Amerika hun heeft beloofd.
Weet je wat haar favoriete Disneyfilm is? vraagt Ani aan haar vriendin.Cinderellanatuurlijk, het sprookje waarin het sloofje Assepoester verandert in een prinses. Want Ani gelooft in transformatie, ze gelooft dat ze zelf dat sloofje is, dat ook zij in een prinses zal veranderen. Niet voor niets draagt ze een T-shirt met een vlinder erop, en heeft ze een vlindertatoeage. Niet voor niets verkiest ze de naam Ani boven het Russische Anora. Want Amerika, en niet Rusland, is het land van transformatie.
Sean Bakers films gaan niet over sekswerk, ze gaan over de Amerikaanse Droom. En hij weet waar die droom geproduceerd en gepropagandeerd wordt: in Hollywood, de fabriek waar happy endings van de loopband rollen. Door een ode te brengen aan de screwball comedy maakt hij het verband nog duidelijker: tussen Hollywood en de Amerikaanse Droom, de Amerikaanse Droom en het kapitalisme.
'Love is a hustle',luidt de tagline vanAnora,en precies zo denkt Ani erover. Ze gelooft niet in de liefde, ze gelooft alleen in geld. Waarop is kapitalisme anders gebouwd dan op seks en geld? Maar Baker, die gelooft wel in de liefde. Hij gelooft dat liefde je een beter mens maakt, dat niets ons rijker maakt dan kwetsbaarheid. Hij laat ons de dromers zien, geeft inzicht in hoe ze denken, hoe ze kijken, waarover ze fantaseren. Hij maakt ze niet belachelijk, hij neemt ze serieus. En dan laat hij ze, heel voorzichtig, landen in de realiteit.
Anorais vanaf 31 oktober in de bioscoop te zien
Is Bakers interesse in sekswerk gratuit? Een manier om te shockeren, zijn films edge te geven?