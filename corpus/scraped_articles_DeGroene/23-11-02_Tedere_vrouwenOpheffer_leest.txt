Tedere vrouwen Opheffer leest

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
2 november 2023
Op een dag ontdek je dat een door jou bewonderde schrijver voor je heeft afgedaan. En dan, na een aantal jaren, bewonder je hem weer. Dat overkwam mij met de Franse schrijver Paul Léautaud (1872-1956). Wat werd hij door mij geadoreerd in de jaren zeventig van de vorige eeuw. Hij was een excentriekeling, tegendraads, kon lekker schelden, in z'n boeken stikte van het o-la-la. Hij was onaardig, behandelde vrouwen vreselijk en onder het pseudoniem Maurice Boissard vond hij het prettig reputaties te breken. Hij was, althans zo leek het, expres amoreel, expres obsceen, een roddelkont en een gigantische dierenliefhebber. Hij woonde samen met zo'n veertig katten, verschillende honden en een apin. Je zou kunnen zeggen dat er een rechte lijn loopt van Céline via Léautaud naar Houellebecq.
In Nederland waren er vele bewonderaars. Cees Buddingh', W.F. Hermans, de hele Forum-redactie. Zij bewonderden vooral die ene roman, Le petit ami, en enkele van zijn literaire dagboeken, vertaald als Particulier dagboek en Lichtzinnige herinneringen. Die dagboeken zag ik vroeger vaak bij mensen thuis staan.
Op 11 mei 1979 schreef Willem Frederik Hermans in NRC Handelsblad: 'Hij troostte zich met een soort apeliefde voor katten, voor een oud vies wijf dat hij La Panthère noemde - de naam zegt alles - en met het uitgebreid noteren van zijn woede en verdriet in een dagboek (...) Ik heb alle delen van Léautaud Journal Littéraire in mijn kast. De eerste drie delen uitgezonderd, zijn ze grotendeels onopengesneden. (...) na een poosje weet je wel hoe het met Paul Léautaud was gesteld. Geen vrouw, goed bij haar hoofd en anatomisch aantrekkelijk afgewerkt, keek natuurlijk anders dan lachend om naar de gierige oude viezerik.(...) Ik ben vroeger, toen de taboes nog bestonden, wel geestdriftiger over Léautaud geweest: die man durfde toch maar, die zei waar het op stond, enz. (...) Maar de tijd heeft het allemaal achterhaald: de taboes liggen in scherven en hoe meer er geopenbaard wordt over het sexuele leven van arme, lelijke, door bijna iedereen over het hoofd geziene, verlegen mensen, des te minder behoefte heb ik kennis te nemen van de veelal onsmakelijke en lachwekkende erotische heldendaden die Paul Léautaud oplepelt in zijn dagboek, van zijn door hem voor onorthodox gehouden, maar toch door gebrek aan scholing soms foute opinies, zijn wel sarcastische en amusante, maar helaas dikwijls veel te bekrompen uitlatingen over van alles en nog wat.'
Hermans heeft gelijk. Maar... Nu ik Le petit ami herlees, waardeer ik het boek om totaal andere redenen dan in mijn jeugd. Toen - midden in het ik-tijdperk - las ik een bijna plotloze autobiografische roman die ik wilde imiteren. Wat ik ook heb gedaan. Ik herkende er een reviaanse toon in. En had Reve ook niet die autobiografische, decadente misantropie? Nu lees ik tal van fijne zinnen die ik vroeger over het hoofd zag.
Het einde van Le petit ami bijvoorbeeld: 'Het liefst zou ik deze dag in één of andere Folies-Bergère hebben geëindigd. Daar kon ik tedere vrouwen treffen, in elk geval vrouwen die de illusie van tederheid wisten op te wekken. Daar in die schitterende schijnwereld, waar het leven soms even snel klopt als in mijn hart!'
Die schijnwereld van een jonge vriend, die te klein is om het milieu van het scabreuze theater en het nachtleven te begrijpen, waar z'n moeder, hoeren en pooiers, geile artiesten nauwelijks weten hoe ze moeten leven. Dat moet W.F. Hermans ook hebben aangesproken. Een total loss, maar - en daar moet Hermans in teleurgesteld zijn geraakt - niet echt een wonderkind.
Destijds knapte ik af op Léautaud toen ik erachter kwam dat hij antisemiet was, en vond ik het opeens minder leuk te lezen dat hij op liefdesbrieven masturbeerde alvorens ze te versturen of te cohabiteren met zijn minnares naast het lijk van haar opgebaarde man. Maar blind voor zijn krachtige stijl ben ik niet. En ja, daarnet moest ik toch weer om hem lachen.
Ik vond het opeens minder leuk te lezen dat Léautaud op liefdesbrieven masturbeerde