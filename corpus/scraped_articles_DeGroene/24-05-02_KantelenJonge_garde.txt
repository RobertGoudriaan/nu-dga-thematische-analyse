Kantelen Jonge garde

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
2 mei 2024
De wereld van kastelen en ridders is verdacht overzichtelijk en voor veel kunstenaars een inspiratiebron. Die fascinatie gaat ver.
Ik wilde vroeger ridder worden. Een ridder zoals Tiuri en Ristridin uit de boeken van Tonke Dragt. Zodat je in de wereld die op de kaart in het boek getekend was kon rondrijden op je paard. Ronja de Roversdochter werd ik nog liever, die werd omringd door trollen en heksen en een leuke buurjongen. Prinses zijn leek me niks, die werden opgesloten.
Later werkte ik als vrijwilliger in Bretagne in een creativiteitscentrum dat zich specialiseerde in middeleeuwse kunst. Een van mijn Franse collega's deed in zijn vrije tijd mee aanre-enactmentsvan middeleeuwse veldslagen en maakte zijn maliënkolders zelf.
Kastelen en ridders spreken tot de verbeelding. Door sprookjes, door boeken zoals die van Tonke Dragt en Astrid Lindgren, maar ook door Disneyfilms en computergames waarin het gaat over het verdedigen van het kasteel, het veroveren van de prinses en het vechten tegen de slechteriken.
De wereld van kastelen en ridders is verdacht overzichtelijk. Prinsessen zijn bloedmooi of lelijk, ridders zijn dapper of gemeen. De wereld reikt niet verder dan de kaart. Die overzichtelijkheid en de fantasiewereld erachter is voor veel kunstenaars een inspiratiebron. De tentoonstellingCastlemaniaAmsterdam laat zien hoever die fascinatie gaat, maar toont ook hoe die sprookjes botsen met de werkelijkheid.
In galerie Fleur & Wouter heeft gastcurator Simon Marsiglia werk van zo'n dertig kunstenaars verzameld. Midden in de ruimte staat een robuuste riddertafel, speciaal voor de gelegenheid gemaakt door Chai Dienn. Boven de tafel hangt een kroonluchter van Tomasz Skibicki, die bestaat uit lachgaspatronen. Op de tafel heeft de ridder zijn huisraad uitgestald. Het is een bonte verzameling van ridderschoenen, eenTruly Very Large Monstrous Red Bagvan steen van Naomi Gilon, en stenen versies van de ridderboeken van Lindgren, Dragt en Tolkien door Koos Buster.Pièce de résistanceis een dampende sculptuur gemaakt door Peer Vink. Het bestaat uit een zwarte toren met kantelen - onmisbaar in elke ridderfantasie - waarboven een ridder te paard net het hoofd van de draak lijkt te willen afhakken met zijn zwaard. Uit de slotgracht tussen ridder en kantelen stijgt rook op: het voorwerp is naast decoratie ook een luchtbevochtiger.
Pelgrims kunnen met behulp van de kaart in het zilveren ridderboekje dat bij de tentoonstelling verscheen de weg vinden langs nepkastelen zoals het Rijksmuseum en het Centraal Station, over het water, naar het No Limits! Art Castle in Amsterdam-Noord. Op het terras van Sexyland World staat het Noorderkasteel - uiteraard met kantelen. Curator Skibicki vroeg naast Fleur & Wouter van de galerie ook Jan Hoek, initiator van het Art Castle, om suggesties te doen voor deelnemers van de groepstentoonstelling.
Bij het Art Castle exposeren vaak kunstenaars die op sommige plekken 'outsiders' worden genoemd, soms gekoppeld aan kunstenaars die wel een traditionele kunstopleiding hebben gevolgd. Zoals de naam van de expositieruimte al suggereert zijn kastelen er een geliefd thema. Werk van sommige kunstenaars uit de stal van het Art Castle is te zien in de galerie van Fleur & Wouter. Op de buitenmuur hangen uitzonderlijk betaalbare kunstwerken, rond het kasteelthema gemaakt door de mensen van activiteitencentrum De Buitenplaats in Arnhem: bijvoorbeeld ridderschilden, ridderkelken en lieve draakjes. In de eerste ruimte hangt het werk van Johan Vanderschelden, een vorig jaar overleden kunstenaar die in zijn atelier op Kunstwerkplaats De Zandberg de meest fantastische maskers, ridderkleding en driedimensionale schilderijen maakte.
In de ruimte ernaast is het territorium van Jordan Roger, een kunstenaar die kortgeleden afstudeerde aan de kunstacademie van Bourges. Omdat hij homoseksueel is, stootten zijn ouders, Jehova's getuigen, hem uit het gezin. Vandaar de doorgestreepte achternaam. Ook Roger is besmet met het ridder- en kastelenvirus, maar voor hem overheerst de negatieve betekenis. In de serieBurn Them Allverbeeldt hij de woede die hij voelt tegen alle personen en instanties met macht die hem zijn leven moeilijk hebben gemaakt, en de 'Don't Say Gay'-wet in Florida. Hij maakte een prachtig knalroze kasteel van keramiek, waarop permanent stenen vlammen branden. Op de façades schrijft hij teksten zoals'Let me be angry again'.Sommige delen van het bouwwerk heeft hij - opzettelijk? - vernield. Deze prins heeft het helemaal gehad met de illusies van een overzichtelijke wereld. Die woede op deze manier tonen getuigt van moed en veerkracht van ver boven ridderniveau.
Castlemaniais tot 12 mei te zien in galerie Fleur & Wouter en tot 23 juni in No Limits! Art Castle, beide in Amsterdam
Boven de riddertafel hangt een kroonluchter die bestaat uit lachgaspatronen
Jordan Roger | Jordan Roger, Burn Them All