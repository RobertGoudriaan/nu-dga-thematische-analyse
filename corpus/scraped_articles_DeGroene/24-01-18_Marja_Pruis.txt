Marja Pruis

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
18 januari 2024
Ik zit te kijken naar de mooie dingen van Menno Wigman. Hij somt ze op in een gedicht, het wordt een litanie, van dingen die mooi zijn, dingen die hij mooi vond, het heetOneindig wakker.Het werd een nog mooier gedicht dan het al was, omdat het het slot van zijn oeuvre werd. Dat wist hij niet toen hij het schreef. Kun je zelf voelen dat je de laatste adem aan het uitblazen bent?
Nu ik de titel van het gedicht heb overgetypt, en nog eens kijk naar het motto dat erboven staat -'Rühmen, dat ists!',ontleend aan Rilke - denk ik: o het gaat over niet kunnen slapen en dat misschien dan de remedie is dat je probeert te denken aan mooie dingen. Straks nog voor de zekerheid opzoeken wat 'rühmen' betekent.
Wat niet zo'n mooi ding is: de dingen kleiner proberen te maken door te zeggen waarover het gaat. Alsof het daarover gaat, en niet gewoon, over leven en dood, en weerloosheid. Die onontkoombare vraag, altijd: waar gaat het over? Het gaat over een wereldberoemde danseres die er in een klein Nederlands kustdorpje achter komt dat haar man een nazi-kopstuk is. Kijk, dan heb je wat. Maar je hebt er geen mooi ding mee. Hoe duidelijker is waarover iets gaat, hoe minder graag ik er kennis van neem.
Hij had een heel mooie stem, Menno Wigman. Kon daarmee een beetje te goed voordragen. Zijn woorden hadden die stem niet nodig. Zijn poëzie werd er bijna te mooi van. Ik zag hem weleens fietsen in de stad, petje op, vriendelijkheid over en weer. De eerste keer dat ik hem zag was in café de Zwart, honderd jaar geleden. Het moest allemaal nog beginnen, hij was fan van Oasis en vond dat zelf een beetje kinderachtig. Hij wilde alles van ze weten, hebben.
Wat denk ik het moeilijkste is wat er bestaat: de buitengewoonheid van je tijdgenoten erkennen. Niet ergens ver weg in Amerika, of Ierland, maar gewoon hier, in je stad, kijkt daar fietst hij, onze held, hij is onovertroffen.
Maar als ik dat tegen iemand zeg, zegt die: maar hij werd heel erg gewaardeerd hoor. Het zal wel, maar het leek niet helemaal zo. Of misschien was het vooral dat hij het zelf niet helemaal genoeg vond, het idee had dat anderen er met de roem en het prijzengeld vandoor gingen.
Dit is iets wat je altijd kan denken, denk ik. Word je eenmaal gezien, dan kan het altijd meer. Er is altijd iemand die je niet ziet. Maar moet je mij horen, opoetet, is het zondag of zo, je adem ruikt naar wijwater.
Er is net een boek verschenen over Menno Wigman, een soort schrijversprentenboek maar dan intiemer,De wereld van Wigman,het is samengesteld door vertaalster Kiki Coumans die bevriend was met hem. Een mooi boek, en het laatste hoofdstuk overtreft alles. Hierin laat Coumans aan de hand van de talloze versies die bewaard zijn vanOneindig wakkerde wordingsgeschiedenis van een gedicht zien. Mooie dingen heb je niet zomaar verwoord, zo zie je maar. Was hij er maanden mee bezig? Jaren? De versies zijn niet gedateerd.
Moest het Bloem worden of Baudelaire in die ene zin? En hoe te vangen wat Nick Cave deed in Paradiso? Zong hij of was hij een geest aan het uitdrijven? Van te veel woorden naar de kern komen, simpeler dan je je die aanvankelijk had voorgesteld, zo gaat het steeds.
Rühmen blijkt 'nadrukkelijk, overvloedig loven' te betekenen. De onwaarachtigheid ligt altijd op de loer, zeker als je er een uitroepteken achter zet.
Ik denk nog weleens aan de vrouw in fladderend zwart die sprak op zijn begrafenis, zich opwierp als zijn weduwe. Wie was zij? Ze heette in ieder geval niet Diana, zoals in de zesde en zevende regel van het gedicht: 'Diana's hand die naar je broek afgleed,/ haar lichaam waar je blind de weg in vond'.
En ook niet Larissa, zoals tot kort voor voltooiing in alle versies de naam luidde. 'Een oude geliefde' licht Coumans toe. Opeens verscheen er een kringellijntje onder die naam, en werd het Diana, 'intussen in zijn leven gekomen'.
Dingen zijn mooi zolang ze duren.
'Waarom houdt men steeds korter van elkaar?'
Menno Wigman,Beddendood.In:Slordig met geluk