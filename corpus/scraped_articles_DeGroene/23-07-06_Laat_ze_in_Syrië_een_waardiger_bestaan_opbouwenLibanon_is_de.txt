'Laat ze in Syrië een waardiger bestaan opbouwen' Libanon is de vluchtelingen moe

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
6 juli 2023
Libanon ziet de Syrische vluchtelingen graag vertrekken. Het wil zelfs met president Assad over georganiseerde terugkeer praten. Zal Europa zich daartegen blijven verzetten? Of krijgt ook hier de Syrië-moeheid de overhand?
Het Midden-Oostenis het instabiele Syrië meer dan zat. Landen in de regio vangen al jaren, steeds meer tegen heug en meug, miljoenen vluchtelingen op. Een chaotisch en geïsoleerd Syrië geeft bovendien alleen maar meer ruimte aan Iran, een van de belangrijkste bondgenoten van het Syrische regime - iets wat de soennitisch Arabische wereld liever niet ziet. En dus is er volgens velen geen andere optie dan Syrië stap voor stap weer aan de onderhandelingstafel uit te nodigen.
Maar mensenrechtenorganisaties en Syriërs zelf zien het land nog als verre van veilig genoeg om naar terug te keren. Politieke vluchtelingen vrezen de martelkamers van het regime en een enorm deel van de mannelijke bevolking weigert een onbekend aantal jaar - het kunnen er zomaar tien zijn - in militaire dienst te moeten. Bovendien liggen steden, infrastructuur en publieke voorzieningen in puin, net als de hele economie.
Desondanks is de normalisatie van president Bashar al-Assad al enkele jaren gaande en de afgelopen maanden zagen we daar het resultaat van. In mei schoof Assad voor het eerst weer aan bij de Arabische Liga. Hij was daar in 2011 uit gezet vanwege zijn gewelddadige reactie op de protesten dat jaar, die uiteindelijk het begin van een langdurige oorlog inluidden.
De vraag wat te doen met Assad en met de terugkeerwens van gastlanden was ook voelbaar op de jaarlijkse Syrië-conferentie in Brussel, halverwege juni. Daar werd voor het zevende jaar op rij door ngo's, mensenrechtenorganisaties, nabestaanden, slachtoffers en officiële ministeriële delegaties gepraat over hoe het nu toch verder moet met Syrië.
Libanon, Jordanië en Turkije - de drie landen die de meeste Syriërs hebben opgenomen - namen daar een voortrekkersrol op zich in de internationale diplomatie rondom Syrië, net zoals ze de afgelopen tijd al deden. Ze presenteerden de normalisering van de banden met Assad als enig redelijk - en reëel - scenario om de terugkeer van vluchtelingen mogelijk te maken.
Net als in voorgaande jaren vroegen de drie landen om meer geld om hun opvang van Syriërs in stand te houden. Er moest een eind komen aan het teruglopen van de financiering vanuit EU en Verenigde Naties. Maar er klonk ook een ander geluid, dat de afgelopen jaren langzaam maar zeker opgeld doet: financier niet alleen opvang in de regio, maar ook terugkeer in de vorm van investeringen in Syrië zelf. En Libanon herhaalde de eerdere oproep aan de EU die terugkeer niet te blijven saboteren.
Het officiële standpunt van de EU is namelijk al jaren hetzelfde: zolang Assad niet voldoet aan de voorwaarden die in resolutie 2254 worden gesteld en meewerkt aan een politieke transitie, kan er geen sprake zijn van diplomatieke normalisering, financiering van wederopbouw of het opheffen van sancties. En tot het zo ver is, zijn ook de voorwaarden voor veilige, vrijwillige terugkeer naar Syrië niet aanwezig en wil de EU georganiseerde terugkeer niet steunen.
Het is die houdingdie onder meer Libanon, het land met het grootste aantal vluchtelingen (bijna allemaal Syriërs) per capita ter wereld, mateloos irriteert. Het land ving sinds de aanvang van de Syrische oorlog honderdduizenden vluchtelingen uit het buurland op. Naar schatting wonen er 1,5 miljoen Syriërs op ongeveer 5,3 miljoen Libanezen. Libanon is de afgelopen jaren, naast Turkije, ook een van de grootste relschoppers als het aankomt op terugkeerbeleid voor Syriers. Wetende dat hervestiging in Europa nooit op grote schaal zou plaatsvinden, stelde Libanon vanaf het begin van de oorlog dat terugkeer naar Syrië de enige duurzame oplossing voor de vluchtelingencrisis was. Hoewel verschillende Libanese politieke partijen een zeer uiteenlopende kijk hadden op het conflict in Syrië, was hierover altijd consensus.
De Libanese angst voor een langdurige aanwezigheid van grote aantallen Syriërs kent een lange geschiedenis. Het land stoelt op een verzuilingsmodel waarin elke bevolkingsgroep specifieke politieke posten en quota toegewezen krijgt. Syrische vluchtelingen zijn grotendeels soennitisch, wat met name christelijke maar ook sjiitische gemeenschappen doet vrezen dat de precaire machtsbalans ondermijnd wordt.
Deze angsten wortelen in de Libanese burgeroorlog. Daarin speelden de politiek en militair goed georganiseerde Palestijnse vluchtelingen een grote rol. Veel Libanezen zien het uiteenvallen van de Libanese staat in de jaren zeventig en tachtig als de schuld van de Palestijnse bevrijdingsorganisatie plo en vrezen eenzelfde 'palestijnisering' van de Syrische aanwezigheid. De vluchteling wordt dus al decennialang weggezet als zondebok voor interne spanningen en wanbeleid.
Bovendien staat de Syrische bezetting van een groot deel van het land, die duurde van 1976 tot 2005, bij veel Libanezen nog in het geheugen gegrift. Politici houden deze herinnering vakkundig levend en framen de huidige aanwezigheid van Syriërs bijvoorbeeld als een vorm van demografische bezetting.
Omdat al tientallen jaren veel Syriërs als seizoenarbeiders in de Libanese bouw en dienstensector werken, blijven sommige Libanezen Syriers zien als economische migranten. De huidige economische crisis, veroorzaakt door decennialang wanbeleid, speelt dit gevoel verder in de kaart. Het land is de afgelopen jaren volledig vastgelopen. De meeste Libanezen leven inmiddels onder de armoedegrens en bijna iedereen met een dubbel paspoort heeft het land verlaten.
Waar veel gemeenschappen in Libanon lang relatief rustig naast of zelfs met Syriërs woonden, lopen de spanningen de afgelopen jaren op. In alle bevolkingsgroepen vraagt men zich af wanneer Syriërs eens teruggaan naar huis.
'We weten heus wel met wat voor monster we te maken hebben', zegt een politiek medewerker van de regering in een café in Beiroet, verwijzend naar Assad. 'Maar de man heeft de oorlog gewonnen, en wij vangen al tien jaar meer vluchtelingen op per capita dan welk land ook. Ondertussen verbiedt Europa ons met Assad te praten en weigert het zelf te investeren in wederopbouw en terugkeer. En dan maar klagen dat wíj slecht omgaan met vluchtelingen. Wij vinden ook dat al die mensen in die tentenkampen een waardiger bestaan verdienen. Laat ze dat in Syrië weer opbouwen.'
Idealen hebben is goedkoop als je zelf maar een fractie van de vluchtelingen opvangt, klinkt het dus aan deze kant van de Middellandse Zee. Europa heeft de eerder gedane beloftes van het grootschalig opnemen van vluchtelingen bij lange na niet waargemaakt en de financiële bijdragen zijn volgens de VN niet genoeg om de kosten van opvang door Syriës buurlanden te dekken.
Opvang in de regio is in de ogen van veel buurlanden vooral een manier om vluchtelingen buiten Europa te houden. Ze zien ook dat Europa daarvoor vaak akkoorden met allerhande problematische regimes sluit, maar zelf mogen ze geen 'deal' maken met Assad. Ook de pushback-praktijken in Griekse en Italiaanse wateren en de terugkeerplannen van landen als Denemarken worden gezien als Europese hypocrisie.
'Natuurlijk kun je nietom het Syrische regime heen', zegt Willem Staes van de Vlaamse organisatie 11.11.11, die samen met zeven Syrische, Libanese en Europese organisaties de Refugee Protection Watch-coalitie vormt. 'Maar de vraag zou moeten zijn: zijn de condities voor veilige terugkeer aanwezig? Daar moet Europa niet alleen een principiële houding over aannemen, het moet ook objectief naar de feiten kijken. Zolang het regime het gedrag dat voor al die vluchtelingen heeft gezorgd niet verandert, moet je niet meegaan in ideeën die terugkeer bevorderen of faciliteren. Je zult dan alleen maar meer deportaties zien en druk op de VN, waar Syriers de dupe van zijn.'
Staes ziet bij landen als Jordanië, Turkije en Libanon geen concrete stappen om Assad echt tot veranderingen te dwingen. 'Het plan baadt inwishful thinking,het regime heeft geen enkele indicatie gegeven dat het grote aantallen vluchtelingen wil terugnemen.' Ook zou er eerst gewerkt moeten worden aan een manier om de condities voor terugkeer in Syrië te monitoren. 'Zolang die condities er niet zijn, moet je je richten op andere oplossingen voor de vluchtelingencrisis: meer vluchtelingen laten opnemen door andere landen, bescherming in de regio beter financieren. En Europa moet concrete actie ondernemen tegen gedwongen deportaties. Ook de manier waarop de internationale respons in Libanon georganiseerd is, moet dringend bekeken worden. Dat kun je doen door aan vluchtelingen en door vluchtelingen geleide organisaties een plek te geven rond de tafel waar beslissingen over hun toekomst worden genomen.'
Ondertussen gaan Syriërs gebukt onder de willekeur van de aanpak van de vluchtelingencrisis in Libanon. Toen zij aan het begin van de oorlog naar Libanon kwamen, konden zij zich zowel bij de VN-vluchtelingenorganisatie unhcr als bij de Libanese autoriteiten registreren. Tot Libanon in 2015 inzag dat de oorlog niet snel zou overwaaien, maar dat er wel al meer dan een miljoen Syriërs in het land waren. Toen droeg Libanon unhcr op te stoppen met de registratie van vluchtelingen. Dat betekende uiteraard niet dat er geen vluchtelingen meer kwamen. unhcr bleef ze dus, hoewel onofficieel en met een andere status, registreren. >
Mensenrechtenadvocaat en -onderzoeker Nadine Kheshen wijst erop dat Libanon, net als veel andere landen in de regio overigens, nooit het Vluchtelingenverdrag van 1951 of het aanvullende Protocol van 1969 heeft ondertekend. Die verdragen gaan over de rechten en plichten van vluchtelingen in gastlanden en stellen dat vluchtelingen nooit teruggestuurd mogen worden naar landen waar hun levens ernstig in gevaar zijn. 'Libanon heeft ook nooit een goed systeem gehad voor het registreren van vluchtelingen en het beoordelen van hun status. Er is geen objectief en eerlijk proces', zegt Kheshen. En wat er wel gebeurt, wordt vaak informeel, intransparant en ad hoc besloten.
Het resultaat is een allegaartje van mogelijke 'statussen' die Syriërs bezitten en die hen minder of meer rechten geven - en dat zijn er hoe dan ook niet veel. Het verkrijgen of verlengen van een verblijfsstatus is bijvoorbeeld vaak zo goed als onmogelijk. Daardoor zijn veel Syriërs overgeleverd aan de grillen van kampbazen, huisjesmelkers en arbeidsronselaars.
In sommige steden en dorpen moeten vluchtelingen zich soms al jaren aan avondklokken houden, mogen ze de meeste banen niet legaal uitoefenen en kunnen ze bijvoorbeeld niet in een auto of op een scooter rijden. Ook zijn er speciaal voor Syriërs ingestelde checkpoints, vallen verschillende veiligheidsdiensten soms willekeurig informele tentenkampen binnen en worden sommige Syriërs arbitrair vastgezet.
Sinds 2018 probeert Libanonde terugkeer van Syriërs actiever te faciliteren. De Algemene Veiligheidsdienst, die verantwoordelijk is voor immigratiezaken, zette al eens een programma op waar Syriërs zich kunnen aanmelden voor terugkeer. De dienst beloofde dan te checken of deze mensen een veiligheidsgarantie kregen van Syrië. Hij hielp bij de bureaucratische afhandeling van vertrek uit Libanon (zoals het regelen van uitreispapieren en het kwijtschelden van eventuele boetes) en organiseerde de logistiek naar en bij de grens.
Maar populair was het terugkeerprogramma niet, en ook bleek Syrië het grootste deel van de terugkeeraanvragen zelf af te wijzen. Naar schatting zijn op deze manier in totaal niet meer dan enkele duizenden mensen teruggegaan - precieze aantallen ontbreken. En mensenrechtenorganisaties zeggen dat enkele teruggekeerde Syriërs ondanks de checks van tevoren en de beloftes van het Syrische regime alsnog zijn opgepakt of verdwenen.
In 2020 en 2022 presenteerde Libanon weer terugkeerplannen, maar die zijn nooit formeel gepubliceerd en hadden volgens betrokkenen niet veel meer om het lijf dan een poging het bestaande terugkeerprogramma nieuw leven in te blazen. Op steun van de EU hebben deze plannen sowieso nooit kunnen rekenen.
Naast deze terugkeerprogramma's vinden er de laatste jaren ook steeds meer gedwongen uitzettingen plaats. Sinds 2019 bijvoorbeeld zet de overheid Syriërs die sinds dat jaar illegaal het land zijn binnengekomen vaker uit. Maar de uitzettingen worden steeds willekeuriger, zodat ook Syriers met verblijfspapieren of vluchtelingenstatus eraan ten prooi vallen. Het dieptepunt was afgelopen april en mei, toen volgens schattingen honderden Syriërs - mannen, vrouwen en kinderen - door het leger zijn opgepakt en naar de grens met Syrië zijn gebracht. Veel van hen zijn teruggekomen met hulp van smokkelaars, maar van sommige mensen is niets meer vernomen.
Het overkwam de 29-jarige Ahman (achternaam bekend bij de redactie), die met zijn ouders, vrouw en twee dochters in een stadje nabij Beiroet woonde. Op de vroege ochtend van 12 april kwamen mensen van het Libanese leger, de gemeente en de gouverneur aan de deuren kloppen. In totaal namen ze meer dan dertig mannen mee van alle leeftijden. 'Ze vroegen niet eens of we een verblijfsvergunning of VN-registratie hadden. Iedereen moest mee.'
De groep werd door het leger naar het noorden gebracht, bij de grens met Syrië. Daar onderhandelden ze met twee mensensmokkelaars over de terugkeer naar Beiroet, nog diezelfde dag. 'Een paar honderd meter verderop stond het Libanese leger, aan de andere kant van de grens stond het Syrische. Beide moeten hebben geweten wat er speelde', zegt Ahman.
Zijn getuigenis sluit aan bij andere verklaringen van Syriërs die de afgelopen maanden zijn gearresteerd, hoewel het leger en de regering dit ontkennen. Een recent rapport van het Access Center for Human Rights, een organisatie die uitzettingen en de gevolgen daarvan voor getroffen Syriërs documenteert, bevestigt dit. Syriërs zijn in toenemende mate slachtoffer van bendes die hen ontvoeren en uitzetten aan de grens, om dan bij familieleden losgeld te eisen.
Ahman vestigde zich na terugkomst met zijn familie direct in een ander deel van de stad. 'Maar de mensen die naar hun huis terugkeerden, zijn de volgende dag weer opgepakt en gedeporteerd', vertelt hij in een café in de hoofdstad.
Volgens sommigen zijn de recente uitzettingen gedaan in opdracht van een van de presidentskandidaten, die goede sier wilde maken bij de bevolking. Anderen wijzen naar de conferentie in Brussel, die Libanon elk jaar weer gebruikt om de druk op de VN en de EU op te voeren om meer financiering en steun voor terugkeerbeleid te krijgen.
De storm lijkt weer te zijn gaan liggen. Staes van Refugee Protection Watch vreest echter dat de lat voor toekomstige uitzettingen flink is verlaagd nu de normalisatie van Assad in volle gang is.
Het Syrische regime isniet te vertrouwen, ziet de EU. Ze blijft daarom weg van toenadering tot Syrië. Maar echt een blok vormen doet ze in de praktijk niet. Lidstaten als Oostenrijk, Hongarije en Italië zijn allang bezig met hernieuwde diplomatieke activiteiten in Damascus, vaak om meer te kunnen bereiken op het gebied van humanitaire hulp.
Hoe langer het conflict in Syrië aanhoudt en hoe meer het politieke proces rond een mogelijke transitie in het land stagneert, hoe meer de roep om realiteitszin en pragmatisme klinkt. Als 'de regio' deze afweging maakt, zo lijkt de tendens, dan zal Europa zich daar misschien niet bij aansluiten, maar het ook niet in de weg staan.
Volgens de Libanese media zagen de Libanese autoriteiten in hun bilaterale besprekingen met EU-buitenlandchef Josep Borrell, het hoofd van de VN-vluchtelingenorganisatie Filippo Grandi en de speciale VN-gezant voor Syrië Geir Pedersen bovendien al meer bereidheid om te spreken over de concrete garanties die nodig zijn voor terugkeer van de vluchtelingen, en hoe die te bereiken.
Toch lijkt de grootschalige terugkeer van gevluchte Syriërs voorlopig onwaarschijnlijk. Hoewel Arabische landen graag verwijzen naar Assads officieel beleden goodwill als het om terugkeer gaat, is daarvan in de praktijk weinig te merken. Syriërs zelf blijven er dan ook extreem sceptisch over. 'Na twaalf jaar en zoveel doden is het niemand gelukt om Assad weg te krijgen, dat moet iedereen accepteren', zegt de Syrische Ahman. Maar net als veel landgenoten zegt hij ook alleen te willen terugkeren als hij garanties kan krijgen dat hij niet wordt opgepakt of in het leger hoeft.
Libanon zelf is niet in staat zonder internationale hulp een dergelijke terugkeerorganisatie op poten te zetten. Veel van de bravoure in Libanon kan dus nog steeds gezien worden als wensdenken. Maar wellicht is het wensdenken met momentum.
Want in Europa heerst al langer 'Syrië-moeheid'. We zijn hier druk met een oorlog dichter bij huis en hebben ook een eigen vluchtelingencrisis. En noch het politieke proces op basis van VN-resolutie 2254, noch de door het Westen ingestelde sancties tegen Syrië hebben zoden aan de dijk gezet wat betreft hervormingen of welwillendheid van Assad. Daarom lijkt er onder sommige Libanese politici toch het geloof te ontstaan dat als de regio vooroploopt, Europa uiteindelijk niet anders kan dan zijn verzet te staken.
Libanese politici framen de aanwezigheid van Syriërs als demografische bezetting