Hoe een lam hart weer kan kloppen Essay De veiligstelling van de Europese Unie

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
25 april 2024
Een sterke, daadkrachtige Europese Unie is noodzakelijk om een buitenlandse interventie, zoals van Rusland, te voorkomen. Maar we staan er niet goed voor. Welke lessen zijn er te trekken uit het falen van federale unies in het verleden?
De oorlog in Oekraïne heeftde voorheen muurvast zittende discussie over de uitbreiding van de Europese Unie opengebroken. Begin februari 2022 was de officiële positie van de Unie nog steeds die van de Minsk-akkoorden, die de toekomst van Oekraïne mede lieten afhangen van goedkeuring door het Kremlin. De invasie op de 24ste maakte ze op slag betekenisloos. Het ontstane vacuüm werd al snel gevuld met nieuwe ideeën, voornamelijk door Oost-Europese lidstaten die uit een gevoel van historische lotsverbondenheid het EU-lidmaatschap van Oekraïne bepleitten. Premier Rutte probeerde aanvankelijk de zaak nog af te remmen door te benadrukken dat Oekraïne 'wel familie maar voorlopig echt nog geen kandidaat-lid' was, maar het momentum van de Oost-Europese lobby bleek onstuitbaar.
Inmiddels staat vast dat de Unie fors uitgebreid gaat worden. Behalve Oekraïne zullen ook Albanië, Bosnië-Herzegovina, Moldavië, Montenegro, Noord-Macedonië en mogelijk Georgië EU-lidmaatschap verkrijgen. De enige vraag is nog wanneer deze uitbreiding zal plaatsvinden. Het jaartal 2030 lijkt daarbij een soort politieke zwaartekracht te hebben ontwikkeld: er is veel verzet tegen, maar niemand lijkt in staat een alternatief ervoor te formuleren.
Om het jaartal haalbaarder te maken wordt in Brusselse kringen gesleuteld aan een nieuwe methode van uitbreiding. Voorheen was lidmaatschap pas een feit als een kandidaat-lidstaat een reeks hervormingen had doorgevoerd en het volledigeacquisvan Europese wet- en regelgeving had overgenomen. Vorige maand publiceerde de Europese Commissie plannen voor een alternatieve methode van 'geleidelijke integratie'. In deze nieuwe aanpak zouden kandidaat-lidstaten in stappen toegroeien naar volledig lidmaatschap, waarbij in elk nieuw stadium de in voorgaande stadia verworven rechten kunnen worden afgenomen als een lidstaat-in-wording zich niet aan de regels houdt.
In hetzelfde rapport waarin de Commissie de ideeën over de nieuwe aanpak van uitbreiding van de Unie ontvouwde, werd ook verwezen naar een andere discussie die door de oorlog in Oekraïne werd opengebroken: die over de structuur van de Unie. Zelfs zonder het vraagstuk van de financiering van het herstel van de oorlogsschade was het duidelijk dat toetreding van een grote groep kandidaat-lidstaten gevolgen zou hebben voor omvang en opzet van de EU-begroting. Het was daarnaast ook duidelijk dat een grotere Unie bepaalde constitutionele problemen zou opwerpen. Rutte waarschuwde in oktober vorig jaar dat discussie hierover onvermijdelijk was: 'De EU heeft al 27 lidstaten. Als er meer landen bij komen, dan worden besluitvorming en allerlei andere zaken nog ingewikkelder.'
Maar waar over uitbreiding al snel consensus ontstond, bleek de zaak bij hervorming een stuk ingewikkelder te liggen. Rutte's waarschuwing lijkt vooralsnog niet besteed aan Oost-Europese landen. In Polen sluiten regering en oppositie eensgezind aanpassing van de verdragen uit. In de Baltische staten is animo ervoor zo mogelijk nog geringer. De Estse minister van Buitenlandse Zaken Margus Tsahkna verklaarde eind vorig jaar dat zijn land 'nooit!' zou meewerken aan het schrappen van de unanimiteitsregel in besluitvorming.
Rutte is op zijn beurt overigens al even stellig als het om aanpassing van de Europese begroting gaat. In oktober vorig jaar stelde hij onomwonden dat Nederland niet akkoord kon gaan met een ophoging ervan. Met de buikriem in de hand waarschuwde hij dat als Brussel extra geld wilde vrijmaken voor de integratie van de kandidaat-lidstaten, dat geld dan gevonden moest worden binnen de bestaande begroting.
Het opmerkelijke aan deze weerstandis dat de betrokken lidstaten allemaal vastberaden lijken de fouten uit hun eigen verleden te herhalen. Om dat te begrijpen moeten we een uitstapje maken naar de zeventiende en achttiende eeuw, een periode waarin bijna de helft van het Europese continent werd bestuurd via vier federale unies (ik gebruik de term overigens zoals hij in het begin van de achttiende eeuw voor het eerst werd gedefinieerd, als meer dan een tijdelijke alliantie en minder dan een gedecentraliseerde eenheidsstaat): de Nederlandse Verenigde Provinciën, de Zwitserse Confederatie, het Heilige Roomse Rijk en het Pools-Litouwse Gemenebest.
Het Groothertogdom Litouwen was niet de kleine Baltische staat zoals wij die kennen, maar een enorm gebied dat behalve het hedendaagse Litouwen, Estland, Letland en Belarus ook Oekraine, Moldavië en een aanzienlijk deel van oostelijk Polen en westelijk Rusland omspande. De unie met Polen kwam tot stand toen de groothertog Jogaila in 1386 de Poolse kroon toevoegde aan zijn Litouwse titel door de Poolse koningin Jadwiga te trouwen in het stichtingsmoment van de Jagiellonische dynastie. Het zou overigens bijna twee eeuwen duren voor dezepersoonlijkeunie, waarin de twee gebieden uitsluitend verenigd waren via de persoon van de vorst, ook eenpolitiekeunie zou worden waarin de twee politieke structuren werden samengebracht.
Het eindresultaat van deze politieke fusie, die tot stand kwam in dezelfde periode waarin de noordelijke Nederlandse provincies zich afscheidden van Spanje, was een federale unie. Er werd een federaal parlement gecreëerd om te besluiten over gezamenlijke prioriteiten, maar elk van de twee behield de eigen regeringsfunctionarissen, een eigen belastingsysteem, een eigen leger en een eigen provinciaal parlement. Voor de uitvoering van gezamenlijke ambten mochten beide landen elk een vertegenwoordiger benoemen - om het Gemenebest te vertegenwoordigen in ontmoetingen met buitenlandse hoogwaardigheidsbekleders, of om hun eigen gebied te vertegenwoordigen in vergaderingen van het gezamenlijke parlement.
Cruciaal was de toevoeging van een unanimiteitsregel in de besluitvorming, hetliberum veto. Het veto zou uiteindelijk dodelijk blijken voor de politieke daadkracht van het Gemenebest. Poolse politieke denkers verdedigden de regel echter in termen die sterk lijken op de argumenten die Oost-Europese leiders vandaag gebruiken. Ook toen werd vooral gehamerd op het belang van eendracht. Men zag deze regel als een soortgentlemen's agreement:zodra er eenmaal een consensus was ontstaan over een politiek voorstel, werd iedereen geacht het te accepteren en over te gaan tot de orde van de dag.
Vanaf het midden van de jaren 1650 was men echter steeds minder geneigd zich aan de afspraak te houden. Nadat in 1652 een Litouwse edelman voor het eerst het veto hanteerde om een besluit te blokkeren, zou het gebruik al snel aan populariteit winnen. Uiteindelijk zou het de besluitvorming volledig blokkeren. In de achttiende eeuw waren er jaren waarin geen enkel politiek besluit kon worden genomen, meestal omdat buitenlandse machten de interne oppositie via omkoping of dreigementen wisten aan te zetten tot gebruik van hun vetorecht.
In de tweede helft van de achttiende eeuw zou de bestuurlijke verlamming het Gemenebest weerloos maken tegen buitenlandse interventies. De Russische tsarina Catharina II was de drijvende kracht achter de drie Poolse delingen die de unie eerst in stukken opdeelden en in 1795 zelfs helemaal van de landkaart deden verdwijnen.
Waar het Pools-Litouwse Gemenebestten onder ging aan een door het veto veroorzaakt gebrek aan daadkracht, daar leden de Nederlandse Verenigde Provinciën uiteindelijk schipbreuk door een gebrek aan financiële slagkracht van het federale centrum. De Republiek (zoals Johan de Witt benadrukte was de correcte benaming overigens 'Gefedereerde Republieken',res publicae foederatae)zou in zijn tweehonderdjarig bestaan blijvend gehandicapt zijn door organisatieproblemen. Al in de vroege jaren 1580 deden de problemen Willem van Oranje verzuchten: 'Elke provincie heeft zijn eigen raad, bijna elke stad en elke provincie heeft zijn eigen leger en zijn eigen geld, met als gevolg dat middelen die gebundeld aanzienlijk zouden zijn, in werkelijkheid gefragmenteerd blijven. Het klopt dat er een Raad is opgericht, maar die heeft geen macht en als die geen autoriteit heeft, hoe kan die dan toezicht houden op militaire discipline, financiën, justitie en al het andere?'
Het korte antwoord op deze vraag luidde: niet. In de constitutionele opzet van de Republiek zou de soevereiniteit altijd volledig bij de zeven provincies berusten. Het politieke centrum kon alleen handelen als alle zeven toestemming verleenden - en binnen de zeven ook nog eens de individuele steden, die het recht bezaten bindende steminstructies te geven aan hun provinciale delegaties. Het was niet ongebruikelijk dat problemen tientallen jaren op de agenda van de Staten-Generaal bleven staan zonder ooit dichter bij een besluit te komen. Sommige zaken zouden zelfs honderden jaren onbesloten blijven. De belangrijkste daarvan was de kwestie van de financiering van de unie.
De centrale overheid had net als de EU vandaag geen eigen middelen van enige betekenis. Zij zou daardoor tot het eind van de achttiende eeuw afhankelijk blijven van een quotasysteem dat al sinds het begin van de zestiende eeuw van kracht was - quota die de afzonderlijke provincies lang niet altijd wilden betalen. Aan wijzigingen van het quotasysteem wilden de staten niet meewerken, aan invoering van eigen middelen voor de unie al helemaal niet. Men gebruikte de mythe van Alva's Tiende Penning als argument: men claimde dat de opstand tegen Spanje was veroorzaakt door een onrechtvaardige belastingmaatregel en dat men daarom deze 'fout' niet wilde herhalen (in werkelijkheid werd die pas opgelegd na het begin van de opstand).
Er werden meerdere pogingen gedaan om het begrotingssysteem te hervormen via een bijzondere vergadering van de StatenGeneraal, de eerste keer in 1652 en daarna opnieuw in 1716. Beide pogingen strandden op het veto van de afzonderlijke provincies. Het gevolg van deze statelijke onwil om het centrum financieel solide te maken was dat het rijkste land van Europa een permanent failliete federale overheid had.
Beide unies zouden uiteindelijk ten onder gaan door buitenlandse interventies - het Gemenebest door een reeks territoriale delingen opgelegd door een coalitie van Rusland, Pruisen en Oostenrijk;
de Republiek door een Pruisische invasie, kort daarop gevolgd door een Franse bezetting. De oorzaak van het falen was in beide gevallen echter vooral interne wanorde en een gebrek aan daadkracht.
Beide federaties hadden kunstmatige oplossingen verzonnen om ondanks de constitutionele gebreken in tijden van crisis toch besluiten te kunnen nemen: het Gemenebest in de vorm van een 'geconfedereerde Sejm' waarin met afwijkende stemregels kon worden gestemd; de Republiek door in het uiterste geval de vetoregel gewoon te negeren zodat de meerderheid via bruut machtsvertoon de wil aan de minderheid kon opleggen. Maar zoals de latere Amerikaanse president James Madison opmerkte inThe Federalist Papers,maakte dit de situatie er bepaald niet beter op. Elke volgende noodmaatregel tastte de geloofwaardigheid van het constitutionele bestel nog verder aan, en 'een zwakke constitutie leidt onvermijdelijk tot de ontbinding van de unie vanwege een gebrek aan noodzakelijke bevoegdheden'.
In kringen van Europese expertswordt momenteel elk denkbaar toekomstscenario van de EU overwogen, op één na: het uiteenvallen van de Unie. Men is zo druk bezig met het bestrijden van de permanente crisis dat men niet durft na te denken over de vraag of het fundament waarop de Unie rust wel stevig genoeg is. De enigen die wel hardop speculeren over de afbraak zijn degenen die er actief op aansturen, de Hongaarse premier Viktor Orbán voorop. Eind vorig jaar orakelde hij dat de Europese Unie op het punt stond te imploderen dankzij 'invasies van migranten, genderpropaganda en militaire spookbeelden'. Alleen een 'Europa van de natiestaten' zou toekomst hebben, volgens hem. De oplossing voor het overigens vooral door Orbán zelf veroorzaakte vetoprobleem zou dus nog meer vetorechten voor de lidstaten zijn, en nog minder macht voor het toch al geplaagde Brusselse centrum.
Het probleem met Orbáns oplossing is niet dat zij nog nooit is geprobeerd, maar dat zij al veel te vaak is geprobeerd, met fatale gevolgen. Honderden jaren lang werd de federale unie vooral als oplossing gepresenteerd voor de problemen die werden veroorzaakt door de dominante methode voor de politieke ordening van het continent: een systeem waarin alle staten tegenover elkaar stonden en het machtsevenwicht werd bewaard via wisselende coalities. Oorlog fungeerde daarbij als het militaire equivalent van een rechtszaak, een legitiem middel om conflicten te beslechten ('Politiek met andere middelen', aldus Carl von Clausewitz). De problemen van dit systeem waren altijd dezelfde: onderdrukking van de kleine staten door de grote staten, en bloedige oorlogen als gevolg van de veroveringsdrang van de grootmachten.
De 'wereldoorlogen' die dit systeem vanaf de late zeventiende eeuw voortbracht, kregen een steeds vernietigender karakter. De kritiek erop van politieke commentatoren was daarom al even vernietigend. Jean-Jacques Rousseau omschreef het machtsevenwicht als een systeem van 'permanente oorlog' waarin vredesverdragen hooguit 'gevechtspauzes' opleverden. Immanuel Kant stelde dat vrede binnen het stelsel van machtsevenwicht een 'hersenspinsel' was. Beiden zagen de vorming van een federale unie op continentale schaal als de enige manier om aan de staat van permanente oorlog te ontsnappen.
De twintigste eeuw leverde behalve twee van de gewelddadigste oorlogen ook twee pogingen op om oorlog via invoering van een soort federale unie voor altijd onmogelijk te maken. Voor de Amerikaanse president Woodrow Wilson was de Volkenbond expliciet bedoeld om te breken met de praktijk van het machtsevenwicht. Voorafgaand aan de vredesbesprekingen in Versailles maakte hij een tour langs verschillende Europese hoofdsteden. In de toespraken die hij daar gaf benadrukte hij dat 'een einde maken aan oorlog' vooral ook betekende: een einde maken aan 'dat onstabiele construct dat we vroeger het "machtsevenwicht" noemden - een ding waarin het evenwicht werd bepaald door het zwaard dat aan de ene of de andere kant in de schaal werd geworpen'. De Bond die hij zou helpen vormgeven, kreeg echter niet de noodzakelijke bevoegdheden om oorlog daadwerkelijk te helpen voorkomen. Er was nog een wereldbrand voor nodig om Europa te leren dat alleen een stevig verankerde federale unie blijvende vrede kon garanderen.
Aangenomen dat het continentniet wil ingaan op Orbáns uitnodiging om terug te keren naar het tijdperk van 'bloed en ijzer' (Bismarck) heeft het maar één serieuze optie. Het zal moeten zoeken naar manieren om de Unie een steviger fundament te geven. Als het verleden lessen bevat over wat een federale unie kan doen falen, geeft het ook inzicht in wat nodig is om een unie te versterken. Die lessen komen eerst en vooral uit de Verenigde Staten van de late achttiende eeuw. De op Europese leest geschoeide eerste unie, gecreëerd in 1787 via de Artikelen van Confederatie, faalde om dezelfde redenen als de vier Europese federale voorbeelden. Statelijke veto's en gebrek aan eigen middelen leverden een zwak federaal centrum op. Toen de unie vervolgens werd getroffen door meerdere crises tegelijkertijd - een grensoorlog tussen Pennsylvania en Connecticut, een gewapende opstand in Massachusetts en een buitengewoon impopulair handelsverdrag met Spanje dat de noordelijke en zuidelijke staten tegen elkaar opzette - riepen de staten in uiterste nood een conventie bijeen om de grondwet te hervormen.
De deal die in de zomer van 1787 werd gesloten, was gebaseerd op een dubbel compromis. Het ene compromis betrof soevereiniteit. Zolang die volledig bij de staten bleef berusten, zou het federale centrum gedoemd zijn zwak te blijven. Volgens de politieke theorie van die tijd was er maar één alternatief, namelijk dat het centrum alle soevereiniteit naar zich toe zou halen - een oplossing waar de staten uiteraard weinig voor voelden. Uiteindelijk kwam er een opmerkelijk compromis uit de bus: soevereiniteit bleek na felle onderhandelingen wel degelijk deelbaar. In de nieuwe grondwettelijke opzet zouden zowel de staten als het federale centrum er aanspraak op kunnen maken.
Het andere compromis ging over de vraag waarop vertegenwoordiging gebaseerd zou moeten zijn. De grote staten hadden de voorkeur voor een formule gebaseerd op bevolkingsaantallen. Zogenaamd was dit omdat de unie zo een directe band met de bevolking kon scheppen, al speelde ongetwijfeld ook mee dat deze optie zou helpen hun overwicht uit te drukken in hogere zetelaantallen. De kleine staten daarentegen eisten gelijke vertegenwoordiging. Het was vooral bedoeld om te voorkomen dat ze volledig door de grote staten zouden worden gedomineerd, maar het had ook als effect dat de staten op gelijke voet vertegenwoordigd zouden zijn in de nieuwe constitutionele opzet. De oplossing was om niet voor de ene of de andere vorm van vertegenwoordiging te kiezen, maar voor allebei. Het Huis van Afgevaardigden zou daarbij de bevolking vertegenwoordigen, de Senaat de staten.
De Amerikaanse grondwet van 1787 leverde vier belangrijke verbeteringen op die, zoals de preambule stelde, een 'volmaaktere unie' hielpen creëren. Allereerst gaf zij het federale centrum een eigen claim op soevereiniteit, waardoor de statelijke greep op de federale besluitvorming verslapte. De federale centrale autoriteit kreeg daarnaast meer bevoegdheden en voor het eerst ook eigen middelen. Via directe verkiezingen van afgevaardigden kreeg de bevolking daarnaast een rol in de constitutionele orde van de unie. De unie zou dus voortaan behalve een unie van staten ook een unie van burgers zijn. Tegelijkertijd werden maatregelen genomen om de directe band tussen het federale centrum en de burger te verstevigen, zodat de unie eenzelfde band met de burgers kon opbouwen zoals die al bestond tussen de burgers en hun staten.
Voor inspiratie hoeft de EUoverigens niet zo ver terug in de tijd. Van recenter datum is het verhaal van de eigen oprichting, of althans van de vroegste vorm van de EU: de in 1951 opgerichte Europese Gemeenschap voor Kolen en Staal. De egks was een van de vele experimenten met (vormen van) een federale unie in de onmiddellijke naoorlogse periode. Wat haar onderscheidde van de andere experimenten was het feit dat zij was gebaseerd op hetzelfde dubbele compromis als dat van de Amerikaanse grondwet: over soevereiniteit en over vertegenwoordiging. Het was een poging om niet alleen de fouten van deze andere unies te vermijden, maar vooral ook die van de vooroorlogse Volkenbond en de naoorlogse Raad van Europa. Die laatste was gestrand op dezelfde fouten als de vier oude Europese federaties en de Amerikaanse unie van de Artikelen van Confederatie: volledige soevereiniteit van de lidstaten en (daardoor) een machteloos centrum. Er was een gezamenlijk parlement, maar dat had alleen een adviserende functie. Niet dat de Raad van Ministers meer macht had. Het enige wat die kon doen, was aanbevelingen sturen naar de regeringen van de lidstaten. Er stond alleen geen sanctie op het niet naleven ervan. Dit was overigens grotendeels een theoretisch probleem. Niets gebeurde zonder de instemming van de regeringen van de lidstaten en dus gebeurde er meestal niets.
De architect van het verdrag, de Fransman Jean Monnet, noemde de egks 'de eerste stap op weg naar een Europese federatie'. Inmiddels is de Europese Unie het door Monnet gedefinieerde einddoel een redelijk eind genaderd. Toch gaapt er nog altijd een kloof tussen Unie en einddoel. Dat ligt mede aan de destijds gekozen opzet. Door de mislukking van de Raad van Europa hield men de onmiddellijke vorming van een volledige politieke unie voor onhaalbaar. Ondanks het echec van de Volkenbond bleek zelfs na de Tweede Wereldoorlog de gehechtheid van de lidstaten aan ongedeelde soevereiniteit te groot. Daarom kozen de Europese stichters voor de methode van de geleidelijkheid: beginnen met een kleine voorhoede van staten en een beperkt economisch integratieproject. Van daaruit zou het uiteindelijke doel - de 'Verenigde Staten van Europa', aldus Monnet - stap voor stap dichterbij worden gebracht.
Door het project zo van zijn politieke lading te ontdoen, slaagde men erin de betrokken landen akkoord te laten gaan met het idee van gedeelde soevereiniteit, zij het op beperkte schaal. Maar zoals de daaropvolgende zeventig jaar leerden, laat een politiek proces zich niet permanent depolitiseren. Lidstaten begonnen opgegeven soevereiniteit terug te eisen en zichzelf meer naar het hart van het besluitvormingsproces te verplaatsen. Sommige stelden zelfs het hele project van Europese integratie ter discussie, of in ieder geval hun eigen plek erbinnen.
Het gebruik van het veto, door de Britten nog vooral als dreigmiddel ingezet, is inmiddels zo ingeburgerd geraakt dat zelfs een ministaatje als Cyprus niet aarzelde het te gebruiken om een pakket sanctiemaatregelen tegen de Belarussische machthebbers te blokkeren. Een landje van één miljoen ontregelde zo de besluitvorming van een unie van 450 miljoen. De discussie over de begroting zit al decennia muurvast, mede dankzij het niet veel grotere Nederland. De Unie wordt geacht een steeds groter takenpakket te verrichten met dezelfde één procent Europees bruto binnenlands product (bbp) die ze al sinds de jaren tachtig van de lidstaten ontvangt.
Van een duidelijke reeks gerichte stappenvoorwaarts is al met al allang geen sprake meer. Als de Europese mars nog ergens op lijkt, dan meer op een politieke sint-vitusdans - een ongericht schokken dat nu eens voorwaarts, dan weer achterwaarts of zijwaarts gaat, zonder duidelijk patroon of doel. De lidstaten lijken te hopen dat ongericht doorrommelen genoeg zal zijn om de Unie voor de toekomst veilig te stellen. Een blik op de geschiedenis leert dat dit een buitengewoon riskante strategie is. De evidente constitutionele gebreken maken de Unie kwetsbaar voor het soort interventie van buitenaf dat in het verleden altijd het einde van federale unies inluidde.
Als de EU door interne verdeeldheid blijft volharden in besluiteloosheid, kan het moment komen dat Rusland zijn kans schoon ziet om de Unie te splijten via een militaire inval. Het zou perfect passen in de strategie van de Russische president Poetin, die verder in alle opzichten de aanpak van zijn verre voorganger Catharina II ten aanzien van het Pools-Litouwse Gemenebest kopieert: het tegen elkaar opzetten van verschillende facties en het aanzetten van diezelfde facties tot gebruik van het veto om besluitvorming te blokkeren. Alles is daarbij gericht op het verzwakken van de Unie, een verzwakking die uiteindelijk verovering van een deel van het territorium ervan mogelijk moet maken.
De Europese Unie zoekt het antwoord op deze dreiging in het opbouwen van een eigen defensie. Maar hoe belangrijk ook, dit zal niets opleveren als de interne structuren van de Unie zelf zwak blijven, als besluitvorming gehandicapt blijft door veto's en als de EU-begroting zo klein blijft dat betekenisvolle investeringen in gezamenlijke defensie noodgedwongen achterwege moeten blijven. Constitutionele hervorming van de Unie is daardoor van levensbelang. De keuze is simpel: of we vormen een volmaaktere Unie, of zij zal falen.
Joshua Livestro is ideeënhistoricus. Van hem verschijnt deze maandEen volmaaktere unie: Van Machiavelli tot Monnet(Prometheus)
Maas P.A. / Wikipedia | Links: voor- en achterkant van de Europese vlag zoals voorgesteld in een anonieme pan-Europese brochure uit 1920;