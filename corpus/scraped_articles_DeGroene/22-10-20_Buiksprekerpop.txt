Buiksprekerpop

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
20 oktober 2022
In de verte (2017),de debuutroman van de Amerikaanse auteur Hernan Diaz - geboren in Argentinië en opgegroeid in Zweden - is onder veel meer een knipoog naar Joseph Conrads klassiekerHeart of Darkness. Op een boot die vastzit in het ijs vertelt een man zijn levensverhaal aan zijn medebemanningsleden. Met zijn broer ontvluchtte hij een hongersnood in Zweden. Ze wilden in New York opnieuw beginnen, maar raakten elkaar onderweg naar Het Beloofde Land kwijt. De jongste broer ging op zoek naar de oudste. Zijn zoektocht van west-naar oostkust is tegelijkertijd een beknopte geschiedenis van wat Amerika deels heeft gevormd en misvormd: goudkoorts, de kolonistenkaravanen westwaarts, de uitroeiing van de Native Americans, religieus terrorisme, doorgeslagen individualisme.
Diaz' tweede boek,Vermogen,is ook een historische roman, maar nu geconcentreerd op Wall Street rond 1929: gokkende geldmagnaten en kapitalistische kongsi's.Vermogenis een verraderlijke viertrapsraket met een zeer verrassend einde. Het eerste deel is de ogenschijnlijk traditionele naturalistisch getinte romanEffecten, zogenaamd geschreven door Harold Vanner, over de opkomst van de eenzelvige Wall Street-tycoon Benjamin Rask. Zonder ook maar één woord vuil te maken aan zuidelijke tabaksplantages of slavernij schetst Diaz' auteurspersonage de weergaloze opkomst van Rask, zijn slimme gokspel op Wall Street, zijn puissante rijkdom ('eigenbelang is algemeen belang') en zijn huwelijk met Helen Brevoort.
Ze leiden een teruggetrokken bestaan, en Helen, die vier jaar in Europa heeft rondgereisd, richt zich vooral op filantropie gericht op de kunsten, met name literatuur en muziek. Ze ontwikkelt na de Wall Street-beurscrisis van 1929 een 'rustige vorm van waanzin', wenst naar een inrichting in Zwitserland te gaan en sterft daar aan een 'experimentele elektroshock-behandeling' (haar man bezit farmaceutische bedrijven).
Deel twee van de vierdelige roman is de rudimentaire, onafgemaakte autobiografie van Andrew Bevel, de 'echte' man achter de fictionele Benjamin Rask. De lezer gaat zich terecht afvragen: wat is fictie en wat is feit inVermogen?
Het levensverhaal van Bevel is vooral zelfbewieroking, een hagiografie waarin voor de echtgenote, Mildred, een bescheiden bijrol is weggelegd (liefdadigheid). Zij wordt niet gek, ze sterft aan kanker. Maar uit deel drie vanVermogen('Een gedenkschrift, herinnerd') blijkt dat Andrew Bevel zijn eigen levensverhaal heeft laten optekenen door een vrouw, zijn persoonlijke secretaresse van Italiaanse afkomst, Ida Partenza. Zij vertelt achteraf, vanuit de jaren tachtig van de vorige eeuw, haar ervaringen met haar werkgever én met haar eigen vader, een anarchist. Nu komtVermogenpas echt op stoom en blijkt steeds meer van het gelezene leugen en bedrog. Is Andrew Bevel écht de weergaloze bespeler van Wall Street? En waarom wil hij zo graag dat zijn vrouw op de achtergrond blijft in zijn gedicteerde autobiografie?
Tegelijkertijd is dit deel - Diaz' roman is glorieus opgebouwd - een vertelling over een dochter die schrijver wordt en een anarchistische vader die ook autoritair is en zijn dochter weinig ruimte laat. Diaz schept zo tevens een beeld van een 'democratisch' Amerika in het begin van de twintigste eeuw dat revolutionaire immigranten weinig leefruimte laat: het kapitaal blijft koning.
Domineren in de eerste twee delen de mannen en hun financiële manoeuvres die het eigenbelang weerspiegelen en het algemeen belang ondermijnen (Andrew Bevel als oorlogsprofiteur), vanaf het moment dat Ida Partenza dankzij schepper Hernan Diaz als verteller optreedt en constateert dat haar werkgever een dwingeland, een eenzame macho en een leugenaar ter meerdere eer en glorie van zichzelf is, ontwikkeltVermogenzich tot een feministische roman. Partenza komt langzaam tot het besef dat Andrew Bevel iets te verbergen heeft, dat hij zijn vrouw per se tot een bloemschikkende echtgenote wil reduceren. Maar vlak voor de Tweede Wereldoorlog sterft Bevel plotseling, blijft zijn levensverhaal onaf en komt Partenza er pas decennia later achter dat Mildred Bevel een heel andere vrouw is geweest. Hoe? Ze ontdekt haar dagboek, deel vier vanVermogen.
Dat persoonlijke journaal is de definitieve herschrijving van alles wat Andrew Bevel over zichzelf én zijn vrouw Mildred beweerde en wat Harold Vanner van Benjamin Rask en Helen Brevoort maakte: fictionele oplichterij. Het slot vanVermogenis een compleet demasqué van Andrew Bevel.
'Opties' krijgen de dagboekaantekeningen van Mildred Bevel als titel mee. Een optie is een recht om binnen een afgesproken periode een bepaald goed te kopen of te verkopen, soms voor een vastgestelde prijs. Maar een optie is ook een alternatief, een uitweg, een uitwijkmogelijkheid. Voor de doodzieke Mildred Bevel in Zwitserland was haar dagboek een laatste houvast. Daarin schreef ze wie ze was, waarom ze avant-gardemusici financierde, welke modernistische literatuur ze las en welke doorslaggevende invloed ze uitoefenende op haar man, de zogenaamde Wall Street-gigant. Ze definieerde haar huwelijk als: 'We vervielen ieder in onze rol. Waar een buikspreker is, is een buiksprekerpop. Dat laatste woord klinkt alleen maar erger dan het eerste. Hij had er een hekel aan als iemand tegen hem zei wat hij moest doen. Ik had er een hekel aan verder in de schaduw te worden geduwd + alleen door zijn mond te praten.'
De vierdelige opbouw vanVermogenzit zo uitgekookt in elkaar dat de lezer regelmatig tot de ontdekking komt dat hij wel erg goedgelovig is en dat hij steeds vergeet dat fictie ook manipulatie kan betekenen. Vorm ís inhoud...Vermogenstond op de longlist van de Booker Prize, maar haalde de shortlist niet. Ten onrechte - het boek zou de prijs verdienen.
Is Andrew Bevel écht de bespeler van Wall Street?
HERNAN DIAZ Vermogen Vertaald door Harm Damsma en Niek Miedema. Atlas Contact, 440 blz. Leonardo Cendamo / Getty Images | Hernan Diaz in Milaan, in juni 2018