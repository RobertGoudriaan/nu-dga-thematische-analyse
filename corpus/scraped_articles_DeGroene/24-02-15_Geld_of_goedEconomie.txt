Geld of goed? Economie

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
15 februari 2024
Pensioenfonds Zorg en Welzijn (PFZW) verkoopt 2,8 miljard euro aan 'fossiele' beleggingen in 310 bedrijven, waaronder Shell en BP. Na jaren aandringen op verduurzaming geeft PFZW het op. Zijn portefeuille wordt er groener van, de economie niet. Want Shell is niet onder de indruk. De vervuiler maakt jaar op jaar miljardenwinsten. De dividenden zijn hoog, de beleggers staan in de rij. Voor PFZW tien anderen. Intussen opent Shell nieuwe gasvelden in de Noordzee, in het poolgebied en binnenkort in Venezuela en Qatar.
PFZW is aangelopen tegen de theorie van endogeen geld. Dat wil zeggen dat de groei van de geldhoeveelheid en de investeringen die daarmee worden gefinancierd, bepaald worden binnen het economisch system, en niet door de geldverstrekker. De Europese Centrale Bank leerde die les in de jaren '10 toen ze met haar opkoopprogramma's geld in de economie dacht te pompen om de investeringen aan te zwengelen. Het werkte niet; wat ze vooral stimuleerde waren huizenprijzen, aandelenkoersen en bezitsongelijkheid. Die 'endogeniteit' van geld wordt vaak vergeten. Het is verleidelijk te denken dat geld een noodzakelijke voorwaarde is voor investeringen. Dat geld dus ook sturend is, een knop om aan te draaien. De focus in de vergroening komt dan bij de bedrijven die aan die knoppen zitten: banken, pensioenfondsen en andere investeerders. Die omarmen dat imago graag. Het maakt hen tot centrale spelers in een maatschappelijke missie. Gratis reclame.
PFZW was niet de enige die zo dacht. Ook activisten verleggen hun aandacht van de vervuilers naar de financiers. Milieudefensie won in 2019 een zaak tegen Shell, maar richt nu het vizier op ING. Ook de overheid huldigt blijkbaar de 'geld stuurt'-opvatting. Ze zet vooral potten geld klaar in de vorm van subsidies. Soms helpt subsidie - denk aan zonnepanelen en elektrische auto's - maar vaak blijven de geldpotten vol. Deze 'onderuitputting' van budgetten betekent dat de economie blijkbaar prima zonder kan, net zoals Shell de miljarden van PFZW niet mist. Wat is hier aan de hand?
Het idee dat 'geld stuurt' is aantrekkelijk, omdat het spoort met de dagelijkse ervaring. Wie geld tekortkomt voor een uitgave, kan die besteding vergeten. Wie iets wil ondernemen maar geld ontbeert, kan toch aan de slag als zich een geldschieter aandient.
De individuele ervaring is echter misleidend als het gaat om de economie als geheel. Wie spaart wordt rijk, maar als we allemaal sparen worden we allemaal armer, want we geven minder uit. Als ik mijn schulden laat oplopen, kom ik in de problemen met mijn huishoudboekje. Maar als we collectief via de overheid meer lenen en uitgeven, kunnen we daar allemaal beter van worden, inclusief de staatsfinanciën; zie de enorme coronasteun, waarna de staatsschuld juist weer afnam. Het 'huishoudboekje van de staat' bestaat niet - maar zal toch steeds weer opduiken, omdat het lijkt te kloppen met de dagelijks ervaring.
Zo is het ook met het 'geld stuurt vergroening'-idee. Voor burgers met hun zonnepanelen klopt dat, en vaak ook voor het midden- en kleinbedrijf nog wel. Maar systeembreed klopt het niet. Op het niveau waar de grote investeringen gedaan worden is het andersom. Banken en hun leners creëren nieuw geld als ze beide een winstgevende investeringsmogelijkheid zien. Investeerders en hun beursgenoteerde klanten trekken samen geld aan voor rendabele projecten. Zijn die er, dan komt de financiering ook wel in orde. Geld is het sluitstuk, niet de bottleneck. De voorwaarde voor investering is niet de financiering maar de (vooruitzichten op) rendabele groene investeringsprojecten.
Dat ontslaat financiers als ING en PFZW niet van de verplichting om fossiel niet meer te financieren. Maar de bal wat betreft groene investeringen ligt bij grote bedrijven (zoals Shell) die de marktmacht en strategische ruimte hebben om groene projecten te initiëren. En bij de overheid, die met een duidelijke langetermijnvisie het klimaat voor zulke investeringen schept en ze met wet- en regelgeving aanmoedigt, desnoods afdwingt. Die zelf ook investeert en pioniert en zo het private geld de juiste sectoren binnentrekt, denk aan het Nationaal Waterstof Programma. Daar begint de vergroening. Geld voor goede doelen is er genoeg. Maar wie bepaalt de doelen, en werkt ernaartoe?
Geld voor goede doelen is er genoeg. Maar wie bepaalt de doelen?
Reageren?Bezemer@groene.nl