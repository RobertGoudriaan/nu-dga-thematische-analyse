'Geen reden om onderzoek te stoppen'

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
20 maart 2025
Het is feitelijk onjuist dat het onderzoek een feitenonderzoek zou zijn, reageert bureau Decoz & Co schriftelijk. In het eerste onderzoeksdeel is (ex-)medewerkers de gelegenheid geboden te worden gehoord, en daarmee recht te doen aan medewerkers die in het verleden of heden last hebben (gehad) van ongewenste omgangsvormen. Het onderzoek betrof geen feitenonderzoek naar personen, alleen een weergave van wat respondenten aan de onderzoekers hebben verteld. Dit gaat om zowel negatieve als positieve ervaringen. De ernst en omvang van hetgeen door respondenten is gemeld was echter aanleiding om de raad van toezicht te adviseren om te overwegen een feitenonderzoek te laten verrichten naar het functioneren van de mediadirecteur. In een feitenonderzoek zou aan de mediadirecteur de gelegenheid zijn geboden tot waarborgen zoals wederhoor en inzage.
Onderzoekers hebben de gesprekken met een open houding gevoerd en hier en daar kritische vragen gesteld, mede gebaseerd op wat andere respondenten hadden verteld. Dat kan in een voorkomend geval prikkelend werken. Daarbij moet worden opgemerkt dat er ook positieve verhalen zijn verteld, die eveneens in het rapport staan.
Er was na het uitbrengen van het advies aan de raad van toezicht in november geen enkele reden om met het onderzoek te stoppen. Uit de overweldigende hoeveelheid aanvragen voor een gesprek met de onderzoekers is bovendien gebleken dat bij de (ex-)medewerkers van de NTR een grote behoefte bestond te worden gehoord. De weerslag daarvan is in de rapportage opgenomen.