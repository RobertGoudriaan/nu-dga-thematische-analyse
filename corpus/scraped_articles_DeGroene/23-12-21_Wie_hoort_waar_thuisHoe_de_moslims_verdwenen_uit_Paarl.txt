Wie hoort waar thuis? Hoe de moslims verdwenen uit Paarl

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
21 december 2023
Tot halverwege de vorige eeuw kende de Zuid-Afrikaanse stad Paarl een bruisende moslimgemeenschap. Totdat zij te maken kreeg met de wreedheid van apartheid:voetsek,opgedonderd. 'Wij hebben een vergelijkbare weg afgelegd als de Palestijnen.'
Vlak boven Non Pareille Streetvind je de oude moslimbegraafplaats van Paarl, tegen de helling die overgaat in de kale, ronde, soms vochtig glimmende granieten berg waar het Kaapse wijnstadje zijn naam aan te danken heeft. Bij de toegangspoort staat een bord met de namen van de eerste zestien moslimfamilies die zich hier zo'n tweehonderd jaar geleden vestigden: Abrahams, Antar, Bergman, Bejamin, Bolhari, Carrim, Domingo, Du Toit, Gamieldien, Hanslow, Latief, Louw, Moerat, Nackierdien, Nackerdien, Parker. Namen waarachter een lange geschiedenis schuilgaat: gevangenschap, slavernij en gedwongen verhuizingen, maar ook veerkracht, rijkdom en strijdbaarheid, van Celebes tot Palestina.
De ingang ziet er netjes onderhouden uit. Maar open je het hek en loop je over de losse keien, uitgebloeidesewejaartjiesen het knarsend grijsgeel stekelgras over het terrein - een pad is er niet meer - dan verandert de indruk. Je ontwaart de rechthoekige rudimenten van pakweg twintig graven. Pilaren zijn ingestort, brokstukken van gedenkplaten liggen her en der verspreid. Sommige zijn gezamenlijk op de rand van een enkel graf geplaatst. Soms kun je nog wat lezen: 'Abdullah Bergman born 10 11 1818', of 'In Loving Memory of My Dear Mother Qatisa Gamildien born 1871.'
Hier, zo denk je, zien we het verval van een cultuur: gebroken gedenkstenen op een verwaarloosde begraafplaats - het behoeft amper uitleg. Zeker niet als je weer naar beneden loopt en na een kwartiertje, na het oversteken van de hoofdstraat, op twee kleine geïsoleerde moskeeën stuit. Op het open veld naast de ene, die bij de rivier, zijn taxibusjes geparkeerd. Achter het gebouw hebben daklozen onderkomens gebouwd van karton en plastic. De andere moskee, aan Breda Street, oogt vooral verlaten.
Alleen, het verhaal van verval klopt niet. Jazeker, de begraafplaats is verwaarloosd en de moslims in Paarl zijn structureel gemarginaliseerd. Vijftig jaar geleden werden ze, samen met de andere donkere inwoners, gedwongen te verhuizen naar de andere kant van de Bergrivier die Paarl in tweeën snijdt, zodat de westzijde van het stadje met zijn christelijke scholen en tot in de puntjes verzorgde hockey- en rugbyvelden als een witte parel kon schitteren. Bulldozers maakten de huizen met de grond gelijk, alleen de twee moskeeën en wat bijgebouwtjes bleven overeind.
De apartheidsideologen kregen hun zin. De scheiding der rassen was onomkeerbaar. De witte westkant van Paarl is nu een aaneengesloten verzameling koffietenten, antiekzaken, restaurants, boetieks, galeries, supermarkten en wijnproeverijen, een paradijs voor toeristen en dagjesmensen, die hun vakantie niet zullen laten bederven door brokstukken van een ongemakkelijke geschiedenis. Sterker, ze zullen menen dat Paarl een wit stadje is, ook al is 85 procent van de bevolking dat niet. Islam? Slavernij? Weggemoffeld en verborgen.
Aan de overzijde van de Bergrivierbegint de andere wereld: druk, lawaaiig en nauwelijks witte gezichten. Er zijn flatwijken met namen als Chicago en New Orleans, met harddrugs en gewapende bendes. Volgens de laatste misdaadstatistieken behoren deze delen van Paarl tot de dertig crimineelste buurten van Zuid-Afrika. Op een veld bij Abattoir Street staan mensen in de rij voor eten dat een liefdadigheidsgroep hier vanochtend uitdeelt, een van desoup kitchens.
Iets verderop doemt de Nur-moskee op, met zijn vier minaretten, madrassa en middelbare school. De islam groeit, zegt geestelijk leider en plaatsvervangend imam Ikram Kahn (73). 'De moskee heeft plek voor duizend gelovigen, maar op vrijdag is de gebedsruimte te klein en moeten we ook de kelder gebruiken.' Maar tegelijkertijd, voegt Kahn toe, kampt de madrassa met een teruglopend aantal leerlingen, de mensen kunnen zich het schoolgeld van vijftig rand (2,50 euro) per maand domweg niet meer veroorloven. 'Voor veel kinderen is er geen uitweg uit de armoede en het gangsterisme', vertelt activist Yousrie Abrahams. 'Wij proberen rond de moskee een veilige ruimte voor hen te creëren.' Op het plein voor de moskee spelen jongens metkufi'senthousiast dat ze Lionel Messi en Cristiano Ronaldo zijn. Spelende meisjes vragen beleefd of we hun bal over het hek kunnen teruggooien.
De moslimgemeenschap in Paarl geldt als gematigd soenni met soefi-invloeden. Ooit waren er wat sjiieten, maar die zijn onder druk vertrokken, zegt Kahn. 'En er zijn bij mijn weten geen extremistische elementen.' Maar de gebeurtenissen in Gaza hebben de gemeenschap veranderd. Wekelijks vinden nu protesten plaats in de lokale winkelcentra en langs de kant van de weg. Talloze moslims uit Paarl sloten zich ook aan bij de massabetoging die op 11 november ruim zestig kilometer verderop in Kaapstad plaatsvond.
Iman Allie en haar vader Fadel behoorden tot de tienduizenden die die dag door de straten van Kaapstad liepen. 'Indrukwekkend', luidt hun unanieme oordeel. Fadel (49) was vroeger activist. 'We moeten het nu overdragen aan de jongere generatie', zegt hij, en gebaart naar zijn twintigjarige dochter die wat bedeesd naar haar smoothie kijkt. Ze woont in Paarl maar studeert aan de Universiteit van Stellenbosch, waar ze gehoor heeft gegeven aan haar vaders wens: ze is er voorzitter van het Palestinian Solidarity Forum van de universiteit die vroeger bekend stond als een wit Afrikaner bolwerk. 'In maart kwamen er pakweg dertig man naar de bijeenkomsten, maar de laatste keer waren het er meer dan honderd', zegt ze. 'Jonge mensen zijn bewuster en radicaler dan de oude generaties. Maar vooralsnog verkiezen de meesten vreedzaam verzet.'
Fadel kan het niet laten en mengt zich in het gesprek. Hij heeft de apartheid meegemaakt. Zijn vader behoorde tot de moslims die ruim vijftig jaar geleden met vrachtwagens werden weggevoerd naar de oostkant van Paarl. 'Wij voelen nog steeds de erfenis van de witte repressie. Het is belangrijk dat we onze geschiedenis kennen, onze geestelijk leiders en denkers. De meeste mensen van kleur hebben er geen flauw benul meer van', zegt hij. De Zuid-Afrikaanse moslims hebben een dubbele reden om de Palestijnen te steunen, betoogt hij: het almachtige geloof van de profeet Mohammed en de wreedheden van de apartheid. 'Wij hebben een vergelijkbare weg afgelegd.'
Het was de slavernij diede islam in de zeventiende en achttiende eeuw naar de Kaap bracht. Dat geschiedde onder aanvoering van 's werelds allereerste multinational, de Vereenigde Oostindische Compagnie (voc), met haar hoofdkwartier in Amsterdam. De slavernij ontwikkelde zich hier op een andere wijze dan in Amerika en de Caraïben. Daar verloren de massaal verscheepte Afrikanen hun taal, godsdienst en waardigheid. Uiteindelijk hielp de muziek - jazz, blues, gospel - met het opbouwen van een Afro-Amerikaanse identiteit.
De Kaap, waar de voc na de komst van Jan van Riebeeck en zijn kompanen midden zeventiende eeuw een verversingsstation liet aanleggen, was anders. Tussen 1652 en 1795 werden onder het voc-bestuur ruim zestigduizend slaafgemaakten naar dit stukje Afrika verscheept. Een derde kwam uit Azië, met name India, Ceylon (Sri Lanka) en Nederlands-Indië, het huidige Indonesië. Veel van hen waren moslim. Vrijwel alle boerderijen in Kaapstad, Stellenbosch en Paarl - de drie oudste steden - hadden een of meer slaven. Maar de Kaap kende geen plantages,
waardoor grootschalige slavernij uitbleef. In 1750 waren er bijvoorbeeld slechts zes Kaapse boerderijen met meer dan vijftig slaafgemaakten.
Een ander belangrijk verschil met Amerika (en Suriname) was dat de moslims er beter in slaagden om hun cultuur en geloof te behouden. Zelfs hun taal verdween niet helemaal - het Bahasa Melayu, de lingua franca in Oost-Indië, was lange tijd de taal waarin slaafgemaakten onderling communiceerden en waarin de islam werd verspreid, ook al was het openbaar belijden ervan verboden. Maar 'ondergrondse' gebedsgroepen in huizen van ex-slaven, in de bossen en in de bergen voorkwamen dat het geloof uitdoofde. Het feit dat veel moslims de koran deels of geheel uit hun hoofd kenden, maakte de kennisoverdracht eenvoudiger.
Bovendien waren er al vroeg moslimleiders in de Kaap. De beroemdste was de op Celebes geboren Sheikh Yusuf al-Makassari, die op zijn achttiende de pelgrimstocht naar Mekka maakte en daarna geruime tijd in de geboortestad van de profeet verbleef om zich te verdiepen in het Arabisch en de islam. Na zijn terugkeer in Nederlands-Indië vestigde hij zich als geestelijk leider in Bantam, op Java. Weldra sloot hij zich aan bij het verzet tegen de Nederlandse kolonisten.
Na enkele veldslagen werd hij in 1686 gearresteerd en naar de Kaap verbannen, waar hij op 2 april 1694 met het voc-schip de Voetboog samen met andere 'rebellen' arriveerde. Onder dat gezelschap bevonden zich twaalf imams, twee echtgenoten, twee slavinnen en twaalf kinderen. Yusuf werd vastgezet in Zandvliet, zo'n veertig kilometer ten oosten van Kaapstad. Daar, in een droge vlakte, kon hij geen kwaad uitrichten, meenden de autoriteiten. Foute inschatting. 'Zandvliet werd een verzamelpunt voor slaven en andere bannelingen uit het oosten', schrijven Yusuf da Costa en Achmat Davids in de paperPages from Cape Muslim History. 'De groep groeide naarmate de reputatie van Sjeik Yusuf zich verder verspreidde.'
Geleidelijk ontstonden zo de eerste moslimgemeenschappen in de Kaap. 'De herinnering aan deze politieke ballingen en prominente persoonlijkheden werd een belangrijk onderdeel voor het religieuze bewustzijn en de gebruiken van de moslims', noteert Abdulkader Tayob inIslam in South Africa: Mosques, Imams and Sermons(1999). De islam werd de sociale lijm voor slaven en andere buitenstaanders. Zoals historicus Nigel Worden het verwoordde: 'Het gaf tot slaafgemaakten een deels onafhankelijke slavencultuur, los van die van de slaveneigenaars.'
De grote moslimaanwasin de Kaap begon eind achttiende eeuw, en was te danken aan de koopmansgeest van de Nederlandse kolonisten. Het betrof een verordening uit 1770, waarin werd bepaald dat er geen christenen als slaaf mochten worden verkocht. 'Veelburghersmoedigden hun slaven aan om zich tot de islam te bekeren', schrijft Gabeba Baderoon inRegarding Muslims: From Slavery to Post-Apartheid(2001). Slavenhouders meenden ook dat moslims, mede dankzij het verbod op alcohol, betrouwbaarder en minder opstandig waren dan hun zwarte lotgenoten. Ze waren tuk op moslims.
Kaapstad kreeg zijn eerste moskee en madrassa in 1794, toen de Britten tijdelijk het bestuur van de voc hadden overgenomen. In 1842 hing een derde van de bevolking van Kaapstad de islam aan, zo'n 6435 mensen. Die versnelde groei had te maken met de godsdienstvrijheid die in 1804 van kracht werd, waarna het geloof actief kon worden beleden in de moskeeën en madrassa's. Veel van de leermeesters daar waren ex-slaven of voormalige opstandelingen. De eerste imam van Kaapstad, Abdullah ibn Kadi Abdus Salaam, bijgenaamd Tuan Guru, oftewel de Grote Leermeester, was net als Sheikh Yusuf een rebel die door de voc uit Nederlands-Indië naar de Kaap was gebracht, waar hij een paar jaar vastzat op Robbeneiland. Hij kende de koran uit z'n hoofd en schreef in hechtenis diverse malen de zesduizend verzen op. Een van zijn handgeschreven korans is nog te zien in de Kaapse Auwal-moskee.
De madrassa en de moskee aan de Dorpstraat in Kaapstad trokken belangstellenden en gelovigen uit Afrika, India, Nederlands-Indië, en Madagaskar, vrije zwarten, ex-slaven, Bushmen, geletterden en ongeletterden. De plek groeide uit tot een 'inclusief instituut binnen een exclusieve koloniale samenleving', schrijft Shafiq Morton inFrom the Spice Islands to Cape Town: The Life and Times of Tuan Guru(2018).
In Paarl speelde zich opkleinere schaal iets vergelijkbaars af. Daar had zich rond 1850 een moslimgemeente gevormd. Het waren handelaren, meubelmakers, bouwers, vrachtkarrenmakers - vaklieden. Een van de prominentste leden was Yakoef du Toit, die een stuk grond had gekocht in Breda Street, waar hij een moskee liet bouwen die in 1889 openging. Du Toit was het vervolgens niet eens met de keuze van de imam, hij vond dat die rol toebehoorde aan zijn zoon Kiamdien.
Toen hij zijn zin niet kreeg liet hij gewoon een nieuwe moskee bouwen, een paar honderd meter verderop. Een deel van de gelovigen ging naar de ene moskee en een deel naar de andere. Soms wisselden ze van gebedsplaats. Het maakte niet zoveel uit. Ze gingen voortvarend te werk. Al snel werd er een school geopend die bekend zou worden als Paarl Muslim School. Daarnaast richtten de moslims sportverenigingen op, zoals de Paarl Ottomans Cricket Club en de beroemde Vineyards Rugby Football Club, die diverse internationals leverde.
Er ontwikkelde zich een klasse van welgestelde islamitische middenstanders, velen van hen met een slavernijachtergrond, ook al valt die vaak moeilijk precies te achterhalen omdat witte mannen (boeren, voc-ambtenaren et cetera) hun vaderschap doorgaans niet lieten registreren als zij zich aan een slavin hadden vergrepen. Die onduidelijkheid leidt tot allerlei speculaties. Zo vermoedt de 74-jarige vishandelaar Marwaan Moerat, telg van een van Paarls voornaamste moslimfamilies, dat zijn wortels terug gaan tot de zoon van de Franse generaal Joachim Murat, een zwager van Napoleon Bonaparte. Volgens Moerat kwam de man naar de Kaap en verwekte op een wijnboerderij een kind bij een slavin. De naam Murat werd verbasterd tot Moerat.
Voor moskeebouwer Yakoef du Toit geldt iets vergelijkbaars. Waarschijnlijk was hij een afstammeling van François du Toit, de eerste Franse hugenoot die in 1686 met de voc voet op Kaapse bodem zette. Met elke nieuwe generatie werd het nageslacht bruiner.
Dat we weten hoe Paarl en zijn donkere inwoners er rond die tijd uitzagen hebben we te danken aan de fotograaf James Gribble, die zich in 1882 in het stadje vestigde en een studio opende aan Main Road. Met een scherp oog voor detail legde hij de historie van Paarl en omgeving vast in ongeveer 26.000 zwart-witbeelden: straattaferelen, landschappen, gebouwen, scholen, sportverenigingen en portretten van de toonaangevende moslimfamilies in prachtige kledij. De verzameling maakt korte metten met het beeld van de moslimgemeenschap zoals dat in de literatuur en kunst werd neergezet: gedwee, exotisch en verleidelijk.
De voornaamste moslimbuurt kreeg de naam Ou Tuin, het bruisende gebied tussen de Bergrivier en het centrum, met de twee moskeeën als het spirituele hart. Dat bruisende verdween op slag toen de apartheidsregering in 1962 per decreet besloot dat Ou Tuin een'groepsgebied vir okkupasie deur Blankes'moest worden. Het is onbekend hoeveel mensen er toen hun domicilie hadden, maar in 1962 telde Paarl zo'n 27.000 'kleurlingen', het dubbele van het aantal witte bewoners. Volgens sommige schattingen woonden er ongeveer drieduizend moslimgezinnen in Ou Tuin, pakweg vijftienduizend mensen.
Indachtig het decreet werd Ou Tuin stukje bij beetje onttakeld tot alleen de twee moskeeën en wat bijgebouwtjes restten. Zij die het zich konden veroorloven kochten huizen in de voormalige witte wijk Charleston Hill, de armlastigen moesten naar basale flats in het nog verder weg gelegen New Orleans en Chicago. De sociale cohesie binnen de gemeenschap was daarmee in één klap verdwenen. Maar wat kon je doen? Als je je verzette maakten ze je hele hebben en houden, inclusief huisraad, met de grond gelijk, zegt vishandelaar Marwaan Moerat, die zestien was toen zijn familie de spullen moest inladen om te vertrekken. Geestelijk leider Ikram Kahn vat de ogenschijnlijke gelatenheid waarmee de moslims hun lot aanvaardden als volgt samen: 'Ik hecht niet aan het materiële. Ik kwam met niets op deze aarde en ik zal haar met niets verlaten.'
Maar de geschiedenis weigert te rusten. Vijf jaar geleden startte de toen 35-jarige Myles Minnaar op FacebookThe Village Guy,waarin hij door middel van research en interviews stukjes historie van Paarl naar boven haalt. Er zijn inmiddels ruim vijfduizend posts verschenen en de site heeft 45.000 volgers. 'Een platform om verhalen te vertellen', noemt Minnaar het zelf. Zijn vader was een van de slachtoffers van de gedwongen verhuizingen. Hij kreeg een kartonnen kaartje met daarop het nummer van een perceel. Dat was het,voetsek,opgedonderd. Minnaar vroeg zijn vader om voor zijn site een stukje te schrijven over die ervaring.
Pa kweet zich waardig van zijn taak: 'Op een noodlottige dag in september 1967 was ik er als zestienjarige getuige van hoe mijn vader zich voor de laatste keer omdraaide en met tranen in zijn ogen keek naar het lege omhulsel dat de afgelopen zestien jaar ons thuis was. Hij liep met gebogen hoofd naar de vrachtwagen die was volgeladen met al onze bezittingen en ons leven, om vervoerd te worden naar een voor ons volledig onbekende plaats. De gebruikelijke opwinding van een verhuizing werd geheel overschaduwd door de wetenschap dat we niet vertrokken omdat wij dat wilden, maar omdat het ons was bevolen door gezagdragers die vonden dat onze huidskleur inferieur was aan de hunne en die het daarom onacceptabel vonden dat wij bij hen in de buurt woonden.'
Minnaar is trots. 'Ik wil dat iedere generatie bekend raakt met de geschiedenis van Ou Tuin', zegt hij.
We zitten aan een houten tafelop het erf van de oudste moskee van Paarl, het sierlijke bouwwerk dat Yakoef du Toit in 1889 aan Breda Street liet neerzetten in het hart van Ou Tuin. De moskee blijkt nog steeds in gebruik. Straks, over twee uur, begint het avondgebed, zonder imam en zonder oproep weliswaar, maar de deur staat open en iedereen die wil kan hier bidden.
Zo ver is het nog niet. Eerst gaan we praten met de achttienjarige Aminah Ebrahin en haar zes jaar oudere kameraad Munadia Kalamdien. Beiden zijn actief binnen de Paarl Islamic Youth Movement en volgen de gebeurtenissen in Gaza op de voet. Niet via de mainstream media.'Propaganda stations number one!'roept Ebrahin als de namen bbc enThe New York Timesvallen. Nee, zij verkrijgen hun informatie ongefilterd, dankzij mensen die via sociale media rechtstreeks vanuit de oorlogszone verslag doen. Als het niet anders kan, dan kijken ze naar Al Jazeera. 'Het raakt ons diep. Wij weten hoe het voelt om overheerst te worden en om als vuilnis te worden behandeld', zegt Ebrahin, die een omslagdoek met de Palestijnse kleuren over haarjilbabdraagt. Kalamdien vult aan: 'We zijn niet tegen de joden, we zijn geen antisemieten. We discrimineren niet tegen een godsdienst, maar we zijn tegen het zionisme en tegen de etnische zuivering die plaatsvindt.'
We praten over heilige plekken. Voor moslims zijn dat Mekka, Medina en Jeruzalem met zijn Al-Aqsa-moskee, de plek waar diverse profeten zijn begraven. In de begindagen richtten de moslims zich voor hun gebed richting Jeruzalem, later werd dat Mekka.
De zon verdwijnt achter de granieten berg, die zwarte parel. Er vallen lange schaduwen over Ou Tuin, met zijn weggebulldozerde historie, die teruggaat naar de dagen van de slavernij, naar Nederlands-Indië, naar de zelfzuchtigeheerenvan de voc en de harteloze architecten van de apartheid. Wie hoort waar thuis? Bestaat er voor de twee jonge vrouwen zoiets als een beloofd land? Voelen ze, vele generaties later, nog een band met de plekken waar hun verre voorouders vandaan kwamen? Of wellicht met Ou Tuin, de wijk waar hun grootouders met veel plezier woonden? Ze schudden eendrachtig het hoofd. In de islam bestaat er geen Beloofd Land. Het enige wat nu voor hen telt is Palestina. 'Ik ben bereid mijn leven te geven voor Palestina', zegt Ebrahin met een felle blik. 'We zien al die Palestijnen die als martelaar gestorven zijn. Ze hebben het krachtigste geloof dat ik ooit heb gezien. Zo wil ik ook sterven en dan in de hemel terechtkomen. Ik zou de wapens opnemen. Als martelaar sterven is mijn droom als moslim. En als ik een land moest uitkiezen dan is dat Palestina.' Kalamdien knikt. 'Ik ook.'
Onderzoek voor dit verhaal werd mogelijk gemaakt dankzij een subsidie van het Nederlandse ministerie van Buitenlandse Zaken