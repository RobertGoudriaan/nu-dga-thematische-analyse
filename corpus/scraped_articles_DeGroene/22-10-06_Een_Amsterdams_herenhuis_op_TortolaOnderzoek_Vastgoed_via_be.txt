Een Amsterdams herenhuis op Tortola Onderzoek Vastgoed via belastingparadijzen

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
6 oktober 2022
Ruim duizend bedrijven uit verhullingsparadijzen als Panama bezitten of financierden bijna vijftienduizend Nederlandse vastgoedobjecten. Russische oligarchen, criminelen en andere inhalige types voeren er wel bij.
Stel, je bent een ogenschijnlijksuccesvol zakenman met een aantal verstopte miljoenen in het buitenland en een buitenechtelijke relatie. Samen krijgen jullie een kind. Je wil je nieuwe gezin huisvesten en tegelijkertijd je vermogen investeren. Wat doe je? Simpel: je koopt een luxueus appartement in een wolkenkrabber midden in een Hollandse stad, waar je een paar dagen per week geniet van je prille geluk en het magistrale uitzicht.
Maar hoe regel je het op papier? Niemand mag merken dat de benodigde twee miljoen euro van jou afkomstig zijn. Dus gebruik je een vennootschap op een Bovenwinds Eiland in de Caribische Zee. Op papier is dat bedrijf de eigenaar, in werkelijkheid bepaal jij wat er gebeurt. De moeder van je buitenechtelijke kind laat je in de veronderstelling dat ze mede-eigenaar is. Mocht de relatie mislopen, dan blijft het huis van jou.
Deze situatie is niet hypothetisch. We hebben in precies zo'n luxeappartement de notenbalken op de lessenaar van de piano bekeken. We noteerden de namen van de kunstenaars wier werk de wanden sieren, telden de flessen rosé in de wijnkoeler en luisterden naar de naïeve jonge moeder. We noemen haar naam niet, om haar te beschermen tegen haar partner.
Het appartement voldoet aan een heel rijtje risicofactoren voor witwassen, afkomstig van het Anti Money Laundering Centre (amlc). De eigendomsstructuur is nodeloos ingewikkeld en de echte eigenaar komt niet voor in het papierwerk. De financiering van het vastgoed is uiterst dubieus: de koper heeft het geld voor het luxeappartement geleend van de verkoper, blijkt uit de akte. Zowel het Caribische bedrijf als de verkopende stichting is bovendien in handen van dezelfde persoon. Dat valt op. In 2019 valt de Fiod binnen. Het leidt niet tot vervolging, zegt een bron binnen de opsporingsdienst.
Het appartementin de wolkenkrabber is lang niet het enige verborgen vastgoed in Nederland.De Groene Amsterdammeren deNRCvroegen in samenwerking met het Offshore Kenniscentrum een lijst bedrijven en stichtingen op bij het Kadaster en de Kamer van Koophandel (KvK). Op de levering van het Kadaster prijken 1196 vastgoedbezitters en hypotheekverstrekkers, afkomstig uit 41 door ons als verdacht aangemerkte landen.
De KvK leverde nog eens 165 vastgoed-bv's met als enige aandeelhouder een vennootschap uit een verdacht land. Zo'n vastgoed-bv fungeert als tussenstap tussen buitenlandse brievenbusmaatschappijen en Nederlands vastgoed. De werking verder is exact hetzelfde. De lijst met 41 landen is samengesteld op basis van eerdere publicaties van onder meer het amlc en recente strafzaken. De jurisdicties zijn allemaal lustoorden voor privacy-liefhebbers en belastingontwijkers, zoals de Britse Maagdeneilanden, Curaçao en Luxemburg.
Alleen al de verhulde eigenaren uit het Kadaster bezaten op 1 mei dit jaar ruim zesduizend Nederlandse woningen, bedrijfspanden, kantoren en bouwpercelen. Daarnaast zijn bijna negenduizend vastgoedobjecten gefinancierd met een hypotheek uit een offshore land. Het gaat in totaal om zo'n 10,5 miljard euro aan koopsommen en 12,2 miljard euro aan verstrekte hypotheken.
De opgetelde sommen zijn een benadering van de werkelijkheid. De data van het Kadaster zijn samengesteld uit koop- en hypotheekaktes, aangeleverd door notarissen. In sommige gevallen zijn bedragen voor bijvoorbeeld gedeelde hypotheken meerdere keren geteld, in andere gevallen ontbreekt de koop- of hypotheeksom. Ook kan een hypotheek inmiddels afgelost zijn, zonder dat het Kadaster een melding krijgt.
Van een paar honderd bedrijven lukt het de eigenaren te achterhalen. Er zitten miljonairs en miljardairs uit binnen- en buitenland tussen, die proberen belasting te ontwijken of de omvang van hun vermogen stil te houden. We vinden ook criminelen: drugsbaronnen, oplichters, gokbazen met illegale casino's. Het vastgoed dient voor hen als witwasmachine of als woonhuis dat buiten schot moet blijven op het moment dat de politie binnenvalt.
Ook rijke Russen komen voor op de lijst. Zo bezit oprichter Arkady Volozh van de Russische zoekmachine Yandex een pand van 3,4 miljoen euro in de Vossiusstraat, pal aan het Vondelpark in Amsterdam. Hij kocht het pand in twee stappen in 2018 en 2019 via Paraseven Limited op de Britse Maagdeneilanden. Volozh staat sinds juni dit jaar op de sanctielijst omdat de miljardair het Kremlin steunt in de oorlog in Oekraïne. Zijn bedrijf promoot in de zoekresultaten Kremlinpropaganda, volgens de Europese Unie.
De sancties raken Volozh' huis in Amsterdam niet. Door het rookgordijn dat hij heeft opgetrokken bij de koop van het herenpand door Paraseven staat hij niet op de radar van de Nederlandse overheid. Ambtenaren van meerdere ministeries hebben samen met het Kadaster gezocht naar gesanctioneerde Russen met vastgoed in Nederland, maar hem niet gevonden. Nationaal sanctiecoördinator Stef Blok concludeerde dat de Nederlandse vastgoedmarkt nauwelijks interessant zou zijn voor Russen op de sanctielijst.
Intern houden ambtenaren er rekening mee dat oligarchen de dans ontspringen. 'Het is zeer aannemelijk dat de meeste personen op de sanctielijst niet dom zijn en gebruikmaken van ingewikkelde eigendomsconstructies', schrijven ambtenaren van het ministerie van Binnenlandse Zaken in april in een interne nota. Dat blijkt: in het geval van Volozh is de constructie te ingewikkeld voor het ministerie om te ontrafelen.
In veel gevallen is de bestaansreden van het offshore bedrijf voor ons ook niet helemaal duidelijk. Wijlen Mino Raiola's echtgenoot Loredana is bijvoorbeeld bestuurder van het Nederlandse Franken-View Investments. De vastgoed-bv heeft drie miljoen euro op de balans en is eigendom van een bedrijf op de Britse Maagdeneilanden. Had de bekendste voetbalmakelaar een geheime spaarpot op het tropische eiland?
Namens hem claimt Rob Swaab van niet. 'Franken-View Investments is een beleggingsmaatschappij, zij belegt middelen in liquiditeiten en aandelen.' Hij claimt dat het offshore bedrijf de Nederlandse dochteronderneming inmiddels verkocht heeft, maar dat klopt niet volgens KvK-gegevens. Uit informatie van het Kadaster blijkt bovendien dat het bedrijf in het verleden zowel bij de koop als verkoop van panden betrokken is geweest.
Onze data vormen het topje van de ijsberg. Alleen bij de minst verhullende bedrijfsstructuren steekt de naam van de eigenaar uit boven de oceaan van brievenbusfirma's, trusts en ingehuurde bestuurders. Van het merendeel van het gevonden vastgoed is de eigenaar niet te achterhalen.
Om een idee te geven van wat opsporingsdiensten zien: in de laatste drie maanden van vorig jaar ontvingen ze informatie over 46 verdachte vastgoeddeals. Dat was veel meer dan het kwartaal ervoor. De meldingen kwamen van onder meer notarissen en makelaars, blijkt uit cijfers van het amlc.
Het is najaar 2004als de financieel rechercheurs het bonnetje vinden. Politiemannen neuzen door de administratie van Bayline International Holdings, een vennootschap op de Britse Maagdeneilanden. Ze zoeken bewijs tegen kasteelheer en vastgoedman JanDirk Paarlberg, de - dan nog - vermoedelijke witwasser van Willem Holleeder. Daar ligt het ineens, tussen de oersaaie pagina's bedrijfsdocumenten: een schijnbaar vergeten stortingsbewijs. 8448 biljetten van duizend gulden, 164 keer 250 gulden en 100 honderdjes zijn in een koffer afgeleverd bij een bank in Luxemburg. 'Soms lacht het bewijs je toe in de gedaante van een simpel velletje', schrijft journalist en toenmalig rechercheur Michiel Princen in zijn boekDe gekooide recherche.
Het politieonderzoek naar Paarlberg is de eerste keer dat de kranten vol staan van een internationale witwasconstructie met vastgoed. De eigenaar van het veertiende-eeuwse kasteel Bolenstein, de halve P.C. Hooftstraat, de Euromast en tal van horecapanden blijkt over een web van brievenbusfirma's te beschikken op onder meer de Antillen en de Britse Maagdeneilanden. De politie achterhaalt meerdere verdachte betalingen. Met de 8,5 miljoen in Luxemburg gestorte guldens kocht Paarlberg onder meer Hotel Newport in Huizen.
Na afloop van de rechtsgang moet de witwasser de miljoenen euro's afstaan. Die overwinning dankt de recherche niet primair aan eigen speurwerk, geeft Princen in zijn boek toe. Het is de vermoorde 'bankier van de onderwereld' Willem Endstra die postuum aangifte deed. 'Laten we eerlijk zijn. Het duo Holleeder-Paarlberg was ons eigenlijk op een presenteerblaadje aangereikt. Paarlberg was in de politie- of belastingsystemen niet zelfstandig naar boven gekomen.'
Dat Paarlberg het crimineel verdiende geld jarenlang ongemerkt kon investeren in Nederlands vastgoed, had hij te danken aan een stel gewiekste Londense bankiers. De Schot Ian Fraser en zijn collega-bankiers zijn de uitvinders van offshore. In 1963 begonnen ze met de verkoop van zogeheten euro-obligaties, waarmee weggestopt geld in Zwitserse bankkluizen eindelijk een weg terug kon vinden naar de economie. Zwartspaarders en boeven konden nu gaan nadenken over hun rendement.
Tot dat moment lag crimineel geld na deponering bij een buitenlandse bank te verstoffen. Het was vrijwel onmogelijk om anoniem vermogen te gebruiken voor de aankoop van een pandje in een stad. Met dank aan de geallieerden. Zij hadden aan het eind van de Tweede Wereldoorlog afgesproken dat kapitaalstromen niet langer ongecontroleerd door de wereld mochten vloeien. Het is nu moeilijk voor te stellen, maar aandelen of obligaties kopen van buitenlandse bedrijven kon niet zomaar. Investeringen liepen via de centrale banken, die nauwlettend toezicht hielden.
De geallieerden deden dit om een einde te maken aan de monetaire chaos en handelsoorlogen van het interbellum. Het onmogelijk maken van belastingontduiking en witwassen via anonieme buitenlandse bankrekeningen was bijvangst.
Fraser en collega's doorkruisten die afspraken, zodat ze al het slapende geld in Zwitserse bankkluizen weer konden laten renderen. Zij bedachten een internationale constructie met beurshandel in Londen en uitbetaalde rente in Luxemburg. Wie investeerde maakte niet uit, van Zuid-Amerikaanse dictators tot criminelen. 'Het geheim was dat de obligaties totaal anoniem moesten zijn', schrijft Ian Fraser in zijn autobiografieThe High Road to England.De truc: het schuldpapier was verstrekt aan toonder. Offshore was herboren.
Naar analogie van de euro-obligatie zochten uitgekiende financiële types in de decennia die volgden steeds nieuwe manieren om geld buiten het zicht van belastingdiensten en politiedepartementen te houden. Zwitserland werd het paradijs van de zwartspaarders. De Rotterdamse notaris Ton Smeets ontwierp de Antillenroute, gebruikt door multinationals, rijke Nederlanders en witwassers op zoek naar privacy. Later kwamen Dubai, Hongkong en de Kaaimaneilanden op als geliefde locaties voor verborgen geld. De gevolgen van hun activiteiten zijn duidelijk zichtbaar in de eigendomsdata van het Kadaster.
Stel, je bent lid vaneen rijke familie op zoek naar een risicoloze, voordelige investering. Je wil belasting zoveel mogelijk mijden, zonder de wet te overtreden. Wat doe je? Voor generaties rijke Nederlanders was de keuze niet moeilijk: koop of financier vastgoed via een vennootschap op Curaçao. De familie Van den Broek heeft bijvoorbeeld een aantal Antilliaanse bedrijven met in totaal ongeveer negentig Nederlandse panden, waarvan het grootste deel in Noordwijk staat. Opgeteld legden de telgen van supermarktoprichter Dirk daar minstens 21 miljoen voor neer. Vastgoedtak Brookland reageert niet op vragen.
Ook wethouder Wim de Schryver van de gemeente Venray (VVD) was te vinden op Curaçao. In 2005 bracht hij het kapitaal van zijn verkochte apotheek op advies van accountant en belastingadviseur bdo onder in een bv op het eiland. Uit dat potje financierde hij zijn eigen hypotheek in Venray.
De Schryver kon zo in Nederland gebruikmaken van de hypotheekrenteaftrek, terwijl hij op het tropische eiland weinig belasting betaalde over dezelfde ontvangen rente. 'Maar het voelde gekunsteld, dus besloten we daar weg te gaan', licht hij toe. In 2012 is de Curaçaose bv geliquideerd. Inmiddels levert de Antilliaanse route minder voordeel op en volgen meer ondernemers het voorbeeld van De Schryver.
Een andere reden voor de rijken om een buitenlands bedrijf te gebruiken is wantrouwen jegens de autoriteiten. 'Er was behoefte om onafhankelijk te worden van de criminele overheid', ligt oprichter van Viruswaarheid Willem Engel toe. Hij komt uit een rijke familie, die al jaren een juridische strijd voert over met name camping Fort Oranje. Op de camping sloot de familie een hypotheek van zes miljoen af. Verstrekker was Divine Investments, opgericht op Isle of Man. 'Het werkt tot op zekere hoogte. Als we Divine niet hadden gehad, was Fort Oranje al afgepakt', zegt huisjurist Jeroen Pols. Een tweede hypotheek is verstrekt aan de dansschool van Engel zelf.
Ook buitenlandse miljardairs hebben de rendementen van Nederlandse huizen ontdekt. Zo kocht een beleggingsvehikel van Mark Scheinberg van gokwebsite Pokerstars in 2018 kantoorpanden in Amersfoort, Heerlen en Zwolle. Het prijskaartje: 25 miljoen euro. Een jaar later breidde hij zijn portefeuille uit met vier kantoren op de oever van de Nieuwe Maas in Capelle aan den IJssel. Prominent Trump-sponsor Steve Feinberg belegde bijna zestien miljoen euro in panden in onder meer Oosterhout en Barneveld.
Ook een aantal andere grote beleggingsmaatschappijen heeft zich de afgelopen tien jaar ingekocht op de Nederlandse vastgoedmarkt. Tussen 2013 en dit jaar is het aantal gekochte en gefinancierde panden door bedrijven uit 39 jurisdicties toegenomen van 3,8 miljard naar 21,9 miljard euro. De cijfers uit 2013 zijn afkomstig uit het proefschrift van Jan van Koningsveld van het Offshore Kenniscentrum. Het Kadaster laat weten dat de registratie in tien jaar tijd wat verbeterd is, waardoor de vergelijking niet perfect is. Toch noemt een onderzoeker van het Kadaster de constatering 'robuust'.
De toename is voor het leeuwendeel veroorzaakt doordat grote fondsen via Luxemburg vastgoed aankopen in Nederland. Bijna tien jaar geleden telde het land nog 591 miljoen euro aan koopsommen en hypotheken, nu gaat het om zeventien miljard euro. Dergelijke fondsen beheren niet uitsluitend legitiem verdiend geld. De Amerikaanse fbi en het Nederlandse amlc waarschuwden de afgelopen jaren voor risico's op witwassen via private investeringsfondsen. Criminelen kunnen hun winsten in zo'n anoniem fonds makkelijk doen voorkomen als legitiem.
Ook buitenlandse banken hebben de afgelopen tien jaar groot ingezet op de Nederlandse vastgoedmarkt. Voor een deel zijn hun investeringen logisch. Tegelijkertijd bevinden zich ook curieuze banken in de data: wie benadert de Curaçaose afdeling van een bank uit Trinidad en Tobago voor de financiering van zijn huis in Weert? En waarom leent een klant 109.000 euro van het Seychelse kantoor van de Royal Bank of Scotland voor een aankoop in Den Haag? Het is onmogelijk deze constructies te controleren, want het Kadaster verstrekt om privacyredenen geen hypotheekaktes.
De maandagmorgen kabbeltvoorbij in de Breestraat in Beverwijk. Bij de nagelsalon bladert een klant door een boek met ontelbaar veel gelnagels. Bij de kapsalon aan de overkant kamt de kapster het haar van een blonde vrouw. In het casino een paar panden verderop flikkeren lampjes van tientallen fruitautomaten voor bijna niemand. Een handvol klanten beproeft zwijgend hun geluk.
De activiteiten in de prominente winkelstraat hebben een gemene deler. De nagelsalon, de kapsalon en het casino betalen hun huur allemaal aan bedrijven opgericht in Panama. De drie vennootschappen uit dat land betaalden nog in guldens voor het vastgoed. Daarmee houdt de gedeelde historie niet op. De Panamese bedrijven hebben eenzelfde verhuispatroon: eerst vestigden ze zich in Luxemburg, sinds 2017 staan ze alle drie geregistreerd bij de Kamer van Koophandel in Italië. De Panamese bedrijfseigenaren lijken bij alle drie de bedrijven stromannen, iets wat opvallend vaak voorkomt bij vennootschappen uit Panama.
Nog een overeenkomst: advocaat Alain Köstenbaum uit Genève speelt bij alle drie een centrale rol als bestuurder. Maar is hij de eigenaar? De Zwitser zegt van niet. Wie de huurpenningen van het Beverwijkse vastgoed dan ontvangt, wil hij niet zeggen vanwege cliëntenbescherming. Onduidelijk is waarom de bedrijven zich steeds in andere landen inschrijven. Mogelijk wilde de eigenaar zijn anonimiteit behouden. Zeker is dat regelmatig verhuizen de opsporing van eventueel crimineel geld bemoeilijkt.
Het stikt in de Kadaster-data van dergelijke opmerkelijke of ronduit verdachte eigendomsconstructies. Vaak is van buitenaf moeilijk te bepalen wat belastingontwijking is, waar belastingontduiking plaatsvindt en waar sprake is van crimineel geld. Zeker is dat ook veroordeelde criminelen oﬀshore bedrijven gebruiken voor hun vastgoedaankopen. Zo investeerde Dennis M. een deel van zijn verstopte miljoenen in een pandje op wandelafstand van de jachthaven van Den Helder. Said el M. ﬁnancierde woningen voor zichzelf en zijn familieleden, op kosten van opgelichte beleggers.
Sterker nog, criminelen kopen graag vastgoed van hun illegaal verdiende geld. Jan van Koningsveld analyseerde achttien rechtszaken tegen grote drugshandelaren tussen 1990 en 2013. Alle achttien investeerden via een oﬀshore vennootschap in vastgoed.
Welk oﬀshore land zij gebruikten verschilt. Uit de data blijkt dat witwassers en belastingontwijkers steeds zoeken naar nieuwe routes. Zo groeit de omvang van de geldstroom vanuit Malta van 3,4 miljoen in 2013 tot 78,6 miljoen euro nu. Tegelijkertijd neemt het belang van andere landen af: Curaçao is bijvoorbeeld al lang niet meer de dominante speler die het ooit was.
Wie voor elk verborgen pandje een speld op een Nederlandse kaart prikt, ziet dat Amsterdam het populairst is. Dat is niet geheel onverwacht, wel opvallend is de voorsprong op de rest. In de hoofdstad kochten oﬀshore vennootschappen 2271 objecten, oftewel bijna 38 procent van al het gekochte Nederlandse oﬀshore vastgoed. Nummer twee Rotterdam herbergt 14 procent van het bezit, Den Haag completeert het podium met ruim 7 procent.
Bij de hypothecair geﬁnancierde objecten blijken kleine gemeenten opvallend hoog te eindigen. Meierijstad in Oost-Brabant staat op plaats vijf. Direct daaronder staat Terneuzen. Ook in de top tien: Geldrop-Mierlo en Neder-Betuwe. Doordat hypotheekaktes niet zomaar op te vragen zijn bij het Kadaster is het moeilijk te achterhalen waarom juist deze gemeenten zoveel hypotheken uit oﬀshore landen ontvangen.
De roadtrip van Arnold M. begint vroeg. Het is de ochtend van 17 februari 2019 als hij met zijn kompanen Anton, Kaan en Frank in een Volkswagen Jetta stapt. De vier vertrekken vanuit Oss met bestemming Soﬁa. In Bulgarije moeten ze zevenhonderdduizend euro contant afgeven. Een Bulgaars bedrijf moet als dekmantel dienen bij de koop van een huis in Berghem, naast Oss. In de Jetta bespreken de mannen manieren om straks geld te tellen. Arnold M. instrueert: 'Luister, één pakske openmaken, tellen, opschrijven, dan pas het volgende pakske openmaken. En als het niet klopt, hertellen, al moet het tien keer geteld worden.'
Wat de roadtrippers niet weten is dat de politie een peilbaken onder de auto heeft aangebracht. Ze maken hun tocht in opdracht van Martien R., leider van hun 'criminele organisatie met familiair karakter', zo weet het OM. Volgens justitie moet het geld in de verborgen ruimte van de Jetta wel verdiend zijn met handel in cocaine en MDMA .
Het is al Martiens tweede poging zich in Berghem te vestigen. Bij zijn eerste poging tot witwassen doet de makelaar een melding van een ongebruikelijke transactie. De drugsdealer krijgt zijn geld terug. Daarna komt de Bulgaarse vennootschap in beeld als oﬃciële koper.
Nu gaat het beter. Martiens handlangers komen probleemloos langs de grenscontrole. 's Nachts verdelen ze de biljetten: een deel gaat achter de koelkast, een andere stapel onder het matras. Zelfs het tellen gaat goed. 'We gingen rijk heen en arm terug', concludeert Arnold M. op de terugweg. Witwasoperatie geslaagd, denken ze. Twee jaar later zijn alle gesprekken in de Jetta bewijs. Martien R. krijgt zestien jaar, mede dankzij het peilbaken. Het pand in Berghem neemt justitie hem af.
'Vergeleken met tien jaar geleden worden veel meer witwassers gepakt', zegt Joras Ferwerda van de Universiteit Utrecht. Het is de vraag in hoeverre dat het gevolg is van actievere opsporing van witwassers. De toename kan ook samenhangen met de manier van registreren, zegt Jan van Koningsveld. Opsporingsdiensten plakken op lopende zaken volgens hem steeds vaker het label 'witwassen'. 'Neem de zaak van Sywert van Lienden over de mondkapjes. Die heeft nu ook het stickertje van witwassen gekregen, terwijl het in de eerste plaats draait om oplichting en verduistering.'
Liever kijkt Van Koningsveld daarom naar het overheidsinkomen uit ontnemingszaken. Dat incassoresultaat bleef vorig jaar steken op 83 miljoen euro, en lag in de twee jaar ervoor op vergelijkbare hoogte. En dat terwijl naar schatting miljarden worden witgewassen, zegt Van Koningsveld. 'Als je kijkt naar wat er echt wordt afgepakt, dan kun je niet zeggen dat witwasbestrijding eﬀectief is.'
Het is ook niet makkelijk om vastgoedeigenaren in verre buitenlanden op te sporen. 'Het ontnemen van vastgoed is heel lastig, vooral als er een internationale kerstboom van bedrijven omheen is gebouwd', zegt Ferwerda. Agenten moeten dan in ieder land een rechtsverzoek indienen, waardoor het proces verzandt in bureaucratie.
Het Functioneel Parket beaamt dit. 'We constateren steeds vaker dat we tegen bewijslastproblemen aanlopen als we te maken hebben met landen waar we geen goede rechtshulpverhouding mee hebben', schrijft het onderdeel van het OM in zijn jaaroverzicht van criminele geldstromen in 2021.
Tegelijkertijd biedt de huizenmarkt de laatste jaren meer mogelijkheden voor witwassen. Door de explosie van de prijzen zijn vastgoedverdiensten veel onvoorspelbaarder geworden, zegt Ferwerda. 'Enorme winsten zijn nu minder verdacht dan tien jaar geleden. Voor criminelen is het een heel logische combinatie. Bij vastgoed kun je ﬁnancier, eigenaar en gebruiker op papier lostrekken.'
Het AMLC had van 2017 tot en met dit jaar een onderzoeksproject speciﬁek gericht op oﬀshore vennootschappen en Nederlands vastgoed. Voor zover bekend levert het een gepubliceerd lijstje met risico-indicatoren en internationale kennisuitwisseling op. Of politie en OM in de opsporing ook van het project proﬁteren is niet duidelijk. Zij houden niet structureel bij uit welke bron hun bewijs afkomstig is.
Het Verenigd Koninkrijk lanceerde in augustus een register voor kopers van grond en vastgoed. Voortaan moeten Russische oligarchen, criminelen, en andere huizenkopers opgeven wat ze kopen, ook als ze zakendoen via een oﬀshore vennootschap. Het eigendomsregister voor vastgoed krijgt in Engeland een terugwerkende kracht tot 1999, in Schotland tot 2014. Een idee voor Nederland? 'Voor de opsporingsdiensten zou het ﬁjn zijn', oordeelt Ferwerda.