Borst vooruit

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
30 mei 2024
Hoe zat het ook weermet dat slavenbloed dat door ons aller aderen stroomt, en dat na de jeugd druppel voor druppel uitgeperst moet worden opdat een schrijver geboren kan worden? Het was Tsjechov die dit oorspronkelijk zo formuleerde, maar ik las het voor het eerst bij Nathan Zuckerman, alter ego van Philip Roth. Roth werd na zijn debuut tot paria verklaard door vriend en vijand, en ook door zijn eigen familie. Dit is het boek waarop antisemieten hebben gewacht, werd vanuit orthodox-joodse hoek gezegd na het verschijnen vanGoodbye, Columbus(1959). En of hij die verhalen ook geschreven zou hebben in Hitler-Duitsland.
Roth harnaste zich in een compromisloos schrijversbestaan, om niet te zeggen een kluizenaarschap, en vond zichzelf opnieuw uit als Nathan Zuckerman, een zelfverklaard provocateur, verrader, nestbevuiler. Het leek zo vanzelfsprekend zoals Roth zichzelf verklaarde: dat je je als schrijver niet laat belasten door trouw en loyaliteit, decorum en discretie. En dat je vrij bent om een dieper en duisterder perspectief te kiezen dan dat van een zoon, echtgenoot of broer. Maar hoe vrij ben je om het perspectief te kiezen van een afvallige?
De recente aanval op Salman Rushdie liet zien dat de fatwa die ayatollah Khomeini in 1989 over hem uitsprak na de verschijning vanDe duivelsverzen, nog niet bepaald verjaard is. Dichter bij huis was het Ayaan Hirsi Ali die moest vrezen voor haar leven nadat ze haar kritiek op de islam begon te ventileren, in woord, geschrift en film, en die na de moord op Theo van Gogh de wijk nam naar de Verenigde Staten. In Nederland is er de afgelopen decennia langzaam en voorzichtig een schrijversgeneratie in opkomst die het aandurft te berichten vanuit en óver het moslimmilieu waaruit ze afkomstig zijn, en niet toevallig zijn het vooral de schrijfstérs die daarvoor de prijs betalen.
In haar nieuwe boek,Ik ben vrij, plaatst Lale Gül zich in de rij van haar schrijvende 'zusters', behalve Hirsi Ali zijn dat Naima El Bezaz en Naema Tahir. Ze is niet alleen de jongste (26) en de felste, maar in feite ook de enige die er nog is. El Bezaz pleegde een paar jaar geleden zelfmoord, en van Naema Tahir is al een tijdje geen boek meer verschenen. Met de titel van haar debuutroman,Ik ga leven,liet ze al zien een wilsbesluit van jewelste te hebben genomen. 'Ik neem u mee in mijn relaas', schreef ze op de eerste pagina. 'Laten we hopen dat ik hiermee een steen in de vijver gooi.' Een krachtige roman die spotte met alle conventies, van iemand die met zoveel woorden te kennen gaf nog liever te willen sterven dan op haar bewegingsvrijheid te moeten inleveren.
Binnen een jaar werden er meer dan tweehonderdduizend exemplaren van haar boek verkocht, ze won een grote publieksprijs, nam deel aan debatten en werd columnist bijHet Parool.Ze werd verbannen uit haar ouderlijk huis én zodanig ernstig bedreigd dat ze haar toevlucht moest zoeken op een geheime verblijfplaats. InIk ben vrijtekent ze zonder omhaal van woorden op hoe het haar sinds haar debuut, nu ruim drie jaar geleden, is vergaan. Opnieuw richt ze zich direct tot de lezer, en opnieuw is er sprake van een steen. Ze vertelt dat haar boek z'n mentale tol heeft geëist. 'In het Turks zeg je dan: "Al ware ik een steen, op een dag komt ook mijn breekpunt." Dat breekpunt heb ik inmiddels gehad.'
De veerkracht en de strijdlust van Gül zijn ongeëvenaard, zo laat ze opnieuw zien. Het is zovéél dat ze kwijt moet - de woede over de religie waarmee ze opgroeide, het verdriet om haar familie, de kritiek die ze te verduren kreeg van zogenaamde linkse intellectuelen, het verlangen een 'gewoon' leven te leiden - dat het steeds ongelooflijker wordt dat anno 2024 een jonge vrouw in dit land op deze manier uitgeleverd kan zijn. Soms doet de vorm waarin ze haar relaas giet, al dan niet gefingeerde gesprekken met haar therapeut, haar (katholieke) geliefde en haar Turksegay best friend,gekunsteld aan. Tegelijkertijd biedt ze zichzelf hiermee de ruimte om haar eigen stem klinkklaar te laten horen - het 'gadverdamme' spat van de pagina's - én de meer twijfelende tegenstem.
Buitengewoon pijnlijk om te lezen is hoe van het persoonlijke en authentieke gevecht om autonomie van Gül een zaak wordt gemaakt door zowel rechts als links. Van beide kanten is er sprake van angst: angst de moslim toe te laten versus angst de moslim te beknotten. Gül blijkt sterk genoeg om zich voor geen enkel wagentje te laten spannen. 'Het wordt tijd voor een échte, trotse afvallige', schrijft ze, 'met de borst vooruit.'
Dat ze vervolgens toch denkt de tocht weer naar het ouderlijk huis te moeten ondernemen, is de adembenemende apotheose van het boek, en tekent haar innerlijke strijd. Ik zal zeggen dat het me spijt, denkt ze. Ik zal zeggen dat ik nooit meer een boek zal schrijven. Het weerzien met het gezin verloopt emotioneel en goed, tot haar moeder de kamer inkomt en haar de vraag der vragen stelt. Andermaal loopt Gül met haar bereidheid vergeving te vragen tegen de muur van Allah op. Ze huilt, de laatste druppels, en weet wat haar te doen staat. In haar boek is een foldertje ingelegd met de data van haar theatertournee.
Het 'gadverdamme' spat van de pagina's
LALE GÜL Ik ben vrij Prometheus, 366 blz. Ilvy Njiokiktjien / NYT / ANP | Lale Gül is de jongste en de felste van haar 'zusters'