Pesticiden schadelijk? Welnee joh Sovjetpraktijken in de Nederlandse landbouw

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
4 april 2024
Het sneuvelen van de Europese natuurherstelwet illustreert een dieperliggend probleem: in de landbouwpolitiek leggen onwelkome feiten het keer op keer af tegen de propaganda uit de agro-industrie.
In de HBO-serie Chernobylover de ontplofte kernreactor zit een sleutelscène waarin wetenschappers, kgb-agenten, soldaten en het partijkader samen, elk vanuit hun eigen positie en verantwoordelijkheid, een totale meltdown van de ontplofte reactor bij Prypjat proberen te voorkomen.
Op een gegeven moment is duidelijk dat er door de explosie zwaar radioactief grafiet op het dak terecht is gekomen. Dat moet zo snel mogelijk terug de reactor in en de vraag is: hoe? Als je dat door mensen laat doen, zijn die binnen drie minuten dood, als je robots inzet, brandt de besturingsapparatuur door vanwege de straling. Het kost de partij grote moeite om het Westen om hulp te vragen. Koste wat kost moet het beeld overeind blijven dat de Sovjet-Unie een superieure natie is op het gebied van nucleaire technologie.
Uiteindelijk kloppen ze toch maar aan bij de West-Duitsers voor een op afstand bestuurbare grijper die ze per helikopter op het dak zetten. Alleen valt vrijwel onmiddellijk de besturing uit. Wat blijkt? De Russen hebben de propagandacijfers over de hoeveelheid straling aan de Duitsers doorgegeven; tenminste vijf keer lager dan de gemeten straling. Op de bank schoot ik in een onbedaarlijke lachstuip, terwijl de scène niet per se grappig was.
Een dag later daalde langzaam in waar mijn lachbui vandaan kwam. De houding van de apparatsjiks die zich in allerlei bochten wringen om de feiten in hun ideologie in te passen, lijkt erg op hoe wij in Nederland omgaan met de overweldigende hoeveelheid wetenschappelijke bewijzen over de risico's van onze intensieve, technologische landbouw. De negatieve effecten van stikstof zijn, net als straling, niet onmiddellijk zichtbaar. Het gaat voornamelijk om een verstoring van de mineralenbalans in de bodem die pas later, indirect, zichtbaar wordt in natuurkwaliteit. Het grote uitsterven van soorten gaat voor ons individuen in het 'hier en nu' vrijwel onopgemerkt, omdat de schaal van ruimte en tijd waarop het zich afspeelt, zoveel groter is dan onze onmiddellijke waarneming. Net als straling worden de problemen met onze natuurlijke leefomgeving vooral zichtbaar in abstracte cijfers en onderzoek. En dus kunnen beleidsmakers deze ongemakkelijke waarheid negeren als die niet in hun politieke ideologie past.
Voortdurend zijn er wetenschappers die aandacht vragen voor verontrustende rapporten. Maar in het landbouwbeleid worden adviezen van universiteiten, het Planbureau voor de Leefomgeving of de Raad van State vaker genegeerd dan opgevolgd. Liever vaart onze overheid op de propaganda vanuit de agro-industrie. Slechts elf procent van onze beschermde soorten en habitats bevindt zich in een gunstige staat van instandhouding - welnee joh, stelt dan de intensieve landbouwsector, jullie moeten niet de hele tijd paniek zaaien met jullie 'alarmistische rapporten', zo slecht gaat het allemaal niet.
We moeten hoe dan ook een voedseltransitie in gang zetten, is het niet vanwege stikstof dan wel vanwege klimaat, verdroging, luchtkwaliteit, zoönose en voedselzekerheid - welnee joh, koop onze fantastische, dure technologie en dan kun je nog jarenlang vooruit. Er zijn serieuze redenen om aan te nemen dat pesticiden kanker en/of alzheimer veroorzaken - welnee joh, de fabrikanten hebben toch onderzoek gedaan en geen schadelijke effecten gevonden? En trouwens, het zijn geen bestrijdingsmiddelen maar gewasbeschermers. De woordkeuze verraadt welke kant je kiest. De overheid is hierin niet neutraal, maar spreekt de taal van de lobby.
Door beleid te baseren op wensdenken dat door de industrie wordt ingefluisterd in plaats van op wetenschappelijk vastgestelde feiten kiezen we, net als de Russen in de serieCherbobyl,voor oplossingen die vooral heel veel geld kosten, maar die in de praktijk toch niet werken. De fysieke realiteit, of dat nu straling is of het steeds schaarser en duurder worden van drinkwater, trekt zich weinig aan van politieke ideologie. Hoe gevaarlijk dat is, bleek wel tijdens de coronacrisis. De grondoorzaken van de pandemie zijn een combinatie van habitatvernietiging, veehouderij en luchtvaart. En omdat er aan de oorzaken niks gebeurt, loopt nu de vogelgriep zich warm.
De macht van de ideologie manifesteert zich in de tegenstem van Nederland tegen de Europese natuurherstelverordening. Dat is ongeveer zo intelligent als het bezoek aan de tandarts afzeggen omdat je kiespijn hebt. De angst voor de pijn is begrijpelijk, maar door de feiten te negeren zal de pijn erger worden. En bij een gebrek aan natuurbescherming zijn uiteindelijk de burgers en de boeren de dupe.
Sinds de Europese Vogelrichtlijnuit 1978 kennen wij verplichtingen aangaande natuur. In 1991 kwam daar de Habitatrichtlijn bij: we moesten een einde zien te maken aan het grote uitsterven van de negentiende en twintigste eeuw. Nederland nam van meet af aan zo veel mogelijk beleidsruimte om zo weinig mogelijk te doen. Met het gehekelde 'verslechteringsverbod' kwam er wel een ondergrens. Over herstel mag je zo lang doen als je wil maar het enige dat echt niet mag, is verdere achteruitgang. Ten opzichte van 1850 zijn we immers al 85 procent van onze biodiversiteit kwijtgeraakt; het inbouwen van een ondergrens leek in de jaren negentig het minste wat we konden doen.
Rond 2000 kwamen de Vogel- en Habitatrichtlijn bij elkaar in het Natura2000-beleid. En ook binnen de Natura2000-reservaten heeft Nederland alles op alles gezet om zo min mogelijk verplichtingen in beleid uit te werken. Om toch een beetje aan de vereiste oppervlakte 'beschermde natuur' te komen, hebben we bijvoorbeeld vooral veel grote wateren aangewezen: dat was makkelijk meters maken. Van het landoppervlak is slechts vijf procent onder het beschermingsregime van Natura2000 gebracht. Bovendien biedt dat regime geen soelaas voor diersoorten die veelal buiten de beschermde gebieden leven, zoals vleermuizen en weidevogels.
Met deze minimale inspanningen haal je simpelweg de doelen niet. In de politiek kun je altijd fantaseren wat je wil, maar in de praktijk is het lastig compromissen sluiten met otters of met ecosystemen.
Dankzij de wettelijke basis van de richtlijnen kunnen burgers en organisaties natuurbescherming afdwingen als overheden of bedrijven zich niet aan de regels houden. Dat leidde tot geruchtmakende zaken over bijvoorbeeld kokkelvisserij of de A73. Maar het riep ook weerstand op. We hebben in Nederland niks tegen natuurbescherming, maar het moet wel vrijblijvend blijven. In 2016 werd een uitgebreide 'fitness check' uitgevoerd om te kijken of Natura2000 niet een onwerkbare hindermacht geworden was. Uit de resultaten bleek dat de regels weliswaar'fit for purpose'waren, maar dat de implementatie beter moest. En die conclusie vormde de basis voor de nieuwe natuurherstelwet.
Als je enkel verplichte doelen afspreekt, doen landen - Nederland voorop - er alles aan om die verplichtingen te ontduiken. Daarom is er behalve een verplichting ook een beleidskader nodig dat transitie mogelijk maakt, dat stuurt op verbetering en verandering én tegelijk het gelijk speelveld binnen Europa bewaakt. Dat zou de natuurherstelwet geboden kunnen hebben. Het draagvlak voor deze verordening is overweldigend; ruim negentig procent van de mensen vindt dat we biodiversiteitsverlies moeten stoppen omdat ze het - terecht - zien als belangrijk voor economie en gezondheid. Meer dan zestig bedrijven, waaronder ikea, Unilever en Nestlé, deden een oproep om de natuurherstelwet te steunen.
Maar Copa-Cogeca, de Europese agrolobby, begon een uitgebreide desinformatiecampagne die bedoeld was om de regelgeving af te zwakken en natuurherstel te saboteren. Ze schermden vooral met voedselzekerheid, maar uit een juridische analyse door de universiteit van Tilburg bleek dat misleiding te zijn. Ze maakten van de wet een boeman die het niet was - 'een vijand van het volk', zouden ze dat in Rusland genoemd hebben. Zevenduizend wetenschappers schaarden zich tegen de ondeugdelijke argumentatie van de lobbyisten, maar toch lukte het de lobby om de wet eerst uitgekleed te krijgen door de resultaatverplichtingen om te zetten in inspanningsverplichtingen.
En daarna werd er via een motie in de Kamer afgedwongen om ook nog tegen het compromis te stemmen. In schril contrast met de vele moties over bijvoorbeeld glyfosaat en dierenleed werd deze motie door het kabinet wél uitgevoerd. Door een insider werd dit ook wel geduid als 'bestuurlijk vandalisme'. Want waarom stop je tijd, moeite en aandacht in een moeilijk compromis als je daarna gewoon tegen stemt?
Minister Christianne van der Wal verdedigde deze opmerkelijke draai met het argument dat we tegenstemmen maar eigenlijk voor zijn. Dichter bij'war is peace'kun je niet komen. Het punt van orwelliaanse newspeak is niet dat de overheid liegt. Het punt is dat het verschil tussen waarheid en leugen wordt opgeheven zodat de macht aan de macht kan blijven. Bij Orwell is dat De Partij, bij ons is het wat ik voor het gemak even De Sector noem, die de belangen dient van de agro-industrie door beleidsmakers en burgers zand in de ogen te strooien met 'alternatieve waarheden'.
De tegenstem van Nederland bleek een dominosteentje te zijn, na Nederland onthield voorzitter België zich en ging ook Hongarije overstag - de stemming is vooralsnog uitgesteld. De Sector heeft gewonnen, de natuur delft wederom het onderspit.
Tussen staatscommunisme uit het Ruslandvan de jaren tachtig van de vorige eeuw en landbouwpolitiek in Nederland veertig jaar later zijn allerlei verschillen. Wij hebben onze voedselproductie natuurlijk niet gecollectiviseerd, maar juist geprivatiseerd. Maar er zijn ook boeiende parallellen.
Onze grootschalige landbouwheeft allerlei trekken van een centrale planeconomie. Het gemeenschappelijk landbouwbeleid moet voor iedereen in Europa gelijk zijn en wordt aangestuurd met flinke subsidiestromen die in de miljarden lopen. Die subsidies worden toegekend op basis van hoeveel hectares een boer bezit, niet op basis van de publieke diensten die hij levert. Er zit een heel circus omheen van eco-regelingen en stimuleringspakketten, maar die zijn allemaal vrijblijvend en niet effectief gebleken. De enige harde indicator is bezit. We subsidiëren bezit. Het effect daarvan op de omgeving is vergelijkbaar met de Sovjet-Unie. In het ene geval wordt de kaalslag op het platteland gedreven door de ideologie van het collectivisme, in het andere geval door de ideologie van het grootkapitaal. In beide gevallen worden boerderijen steeds groter. Van de vijftig boerengezinnen blijven er vijf over. Met daaromheen tijdelijke krachten en arbeidsmigranten. De bakker op de hoek gaat failliet, scholen sluiten, streektalen verdwijnen en de fanfare blaast de laatste adem uit.
Grote ondernemingen als VanDrie hebben de hele 'kalverenketen' in één bedrijf en zijn feitelijk monopolist. Het valt niet mee om dieren te houden zonder klant bij Vion Food Group te worden. FrieslandCampina voorspelt dat het aantal boeren nog eens gaat halveren. Dat noemen ze de 'autonome ontwikkeling van de markt'. Maar het is natuurlijk het resultaat van intensieve lobby. Een markt is geen natuurkracht, maar altijd het resultaat van regelgeving, subsidies en handelsakkoorden. Een markt moet je inrichten. En je hebt een marktmeester nodig. Alleen durft de overheid die rol niet op zich te nemen.
Dat wordt alleen al zichtbaar in de recente geschiedenis van landbouwschandalen. De fipronil-affaire, de hormonenmaffia, misstanden in slachthuizen (met dieren én met medewerkers), mestfraude, illegale wateronttrekkingen, de lijst is zo lang als de baard van Methusalem. Maar welke van deze affaires precies tot een veroordeling leiden en welke niet, lijkt tamelijk willekeurig.
Het politieke antwoord op alle schandalen is steevast: 'De nvwa heeft een capaciteitsprobleem.' Dat is newspeak voor: we delen liever miljoenen uit dan boetes, want zo wil De Sector het graag. Zij krijgt doorgaans de ruimte en het vertrouwen om het in eigen kring op te lossen. Terwijl: als krimp van vervuilende productiewijzen werkelijk het doel is, dan is de eerlijkste manier om eerst de rotte appels uit de mand te halen.
Wij kennen in Nederland geen staatskrant zoals dePravda,het Russische woord voor waarheid, maar in Nederland beschikt de agrarische sector over een hele waaier 'vaktijdschriften' en websites waarmee de propaganda verspreid wordt. En ook via publieke podia creëert De Sector steevast het frame van landbouwbelangen tegenover natuurbelangen. Daarmee maskeren ze dat we vooral te maken hebben met een clash tussen publieke belangen van natuur en samenleving tegenover private belangen van hun eigen bedrijven. Als er Q-koorts onder geiten uitbreekt, worden de veehouders gecompenseerd voor de economische schade, de slachtoffers en hun nabestaanden krijgen niets. Het aantal doden loopt inmiddels op tot over de honderd.
Boeren die denken datde voorlieden uit De Sector hun helden en beschermers zijn, hebben last van het stockholmsyndroom. Het aantal boeren daalt net zo hard als het aantal boerenlandvogels en de daling is omgekeerd evenredig aan de melkproductie. Boeren en omwonenden hebben een verhoogde kans op alzheimer, zeer waarschijnlijk als gevolg van werken met pesticiden die volgens De Sector 'onmisbaar' zijn.
Als je als boer wil omschakelen, word je dat nagenoeg onmogelijk gemaakt door de hoeveelheid regels en voorschriften waaraan je moet voldoen om financiering te krijgen. Zoals De Partij er niet was om de burgers te dienen maar het volk bestond om De Partij te eren, zo bestaat De Sector niet om de samenleving te dienen, maar andersom. Dit is duidelijk te zien in de woordvoering van lto: de minister moet luisteren, niet andersom. 'Geen draagvlak' uit de mond van lto is newspeak voor: dit is niet in ons belang - terwijl uit een grootschalig opinieonderzoek vanTrouwbleek dat driekwart van de boeren best wil vergroenen.
Dat lukt eigenlijk alleen als je in één keer 'cold turkey' gaat. Alle erfbetreders(leveranciers van boerenbedrijfsmiddelen en diensten, red.)eruit, geen kunstmest meer, geen pesticiden meer, andere financiering dan de gebruikelijke hypotheken en in de afzet een paar stappen overslaan door direct aan huis of aan de markt te leveren. Creatieve enkelingen lukt dat, met wonderbaarlijke werkkracht en optimisme. Veel boeren kunnen met omschakelen goed geld verdienen. Er zijn minder opbrengsten, maar ook minder lasten en meer maatschappelijke baten. Voor boer en burger is dat goed nieuws, maar 'ketenpartijen' zien hun geldbron opdrogen. Bij de lto noemen ze het neerbuigend 'Ot en Sien-landbouw'. De 'koploperboeren' worden niet gesteund maar geëxcommuniceerd.
Zoals je in Rusland geen twijfels mocht uiten over de 'superieure' nucleaire technologie, zo mag je in Nederland onze 'hoogwaardige technologische landbouw' niet ter discussie stellen. Ook hier zijn er gelukkig gradatieverschillen, maar het taboe is duidelijk en radicalisering is de trend. In veel gevallen blijft het niet bij sociale uitsluiting of kleine pesterijen; steeds vaker gaan er brieven op hoge poten naar leidinggevenden van wetenschappers die de dogma's van de intensieve landbouw ter discussie stellen of hinderlijk blijven publiceren over de negatieve effecten van de massaproductie op biodiversiteit en gezondheid. Het aantal bedreigingen en intimidaties neemt toe en de knokploegen parkeren steeds vaker hun trekkers bij kennisinstellingen en sinds kort ook bij supermarkten die gezonde en plantaardige alternatieven promoten. Hoe durven ze! De Pravda van de intensieve veehouderij moet overeind gehouden worden, niet met feiten of met onderzoek, zelfs niet met verontwaardigde retoriek, maar met ouderwetse terreur.
Hoe kom je hier nu uit?Ik zie dat niet alles in de natuur slecht gaat - in de rivieren gaat het veel beter dan in de jaren tachtig. Ik ben niet tegen technologie en ook niet tegen bestrijdingsmiddelen, maar steeds leggen oprechte zorgen van serieuze wetenschappers het in de politieke debatten af tegen propaganda en leugens uit De Sector. Daar zit een ideologie achter. We hebben een heilig geloof in zelfregulatie en marktwerking dat niet is gebaseerd op feiten en onderzoek. De Sector heeft de macht om feiten, fictie en lobby bij elkaar in de blender te stoppen en er een onontwarbare brij van te mixen. In de samenleving ontstaat het beeld van 'feiten zijn ook maar een mening' en zo wordt noodzakelijke verandering tegengewerkt.
En wanneer de politieke fantasie systematisch zwaarder gewaardeerd wordt dan degelijk wetenschappelijk onderzoek, ontspoort de samenleving en gaan wij met ons 'vrije Westen' het communisme achterna: implosie, corruptie, polarisatie. Als we dat willen omzetten in een gezonde voedseltransitie, dan moeten we de belangenverstrengeling ontvlechten. Want driekwart eeuw landbouwpolitiek leert dat je geen communisme nodig hebt om een meltdown te organiseren.
Sander Turnhout is strategisch adviseur bij SoortenNL en is gepromoveerd op natuurmonitoring. Hij schreef onder meerDan staat het gras als liefde: Een toekomst voor natuur in Nederland
Franky Verdickt / ID Photo | Boerenprotesten in Brussel, 1 februari