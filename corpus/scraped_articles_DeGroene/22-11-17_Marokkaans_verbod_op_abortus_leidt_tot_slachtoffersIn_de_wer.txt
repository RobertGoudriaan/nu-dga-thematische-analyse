Marokkaans verbod op abortus leidt tot slachtoffers In de wereld

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
17 november 2022
Rabat- Betty Lachgar vreest dat Meriem voor niets is gestorven. Toen ze begin september in haar WhatsApp las dat het vijftienjarige meisje uit Midelt was bezweken aan een in Marokko verboden abortus nam ze direct contact op met alle mogelijke media en vrouwenorganisaties. 'Eerst kon niemand het wat schelen', vertelt de 44-jarige oprichtster van de Alternatieve Beweging voor Individuele Vrijheden (Mali). Totdat het Franse persbureau afp het nieuws over Meriem oppikte. Daarna volgden tientallen artikelen in nationale en internationale media, een pro-abortus-demonstratie in de hoofdstad Rabat en een sociale-mediacampagne. Maar nu, acht weken later, is Meriems overlijden 'gewoon een incident', zegt Betty Lachgar. 'Dat ze doodging aan een abortus zal geen enkel verschil maken', voorspelt de activiste.
Marokkaanse vrouwenorganisaties missen in haar ogen het punt. 'Die clubs strijden voor legale zwangerschapsafbreking in situaties als verkrachting of incest. Maar het gaat over het principiÃ«le recht van vrouwen om zelf over hun lichaam te beslissen.' Een vrouw die in Marokko kiest voor abortus, riskeert twee jaar gevangenisstraf en de aborteur vijf jaar, oplopend tot dertig jaar bij herhaling. Abortus mag alleen bij levensbedreigende complicaties, met toestemming van de echtgenoot. Achter deze wetten zit 'een intense vrouwenhaat', vindt Lachgar. 'In Marokko wordt een vrouwenlichaam beschouwd als een consumptieproduct voor mannen.'
In een opinieartikel inMiddle East Eyewindt ze zich op over de straffeloosheid van verkrachting binnen het huwelijk en van doodslag door een gezinshoofd als hij thuis 'ongeoorloofde seksualiteit' ontdekt. 'Of neem de Marokkaanse media. Zij schreven over "het vriendje van Meriem" en "vergaten" dat een tien jaar oudere man haar zwanger had gemaakt, hij was 25. Het ging dus puur om kindermisbruik.'
Dagelijks ondergaan zes-tot achthonderd vrouwen in Marokko een verboden abortus en worden twintig baby's te vondeling gelegd, telde de Marokkaanse Vereniging voor Bestrijding van Clandestiene Abortus. Voorbehoedsmiddelen zijn niet het probleem. 'Kijk maar in de supermarkten of bij de apotheek. De pil is zonder recept verkrijgbaar. Informatie en de opvattingen over vrouwelijke seksualiteit zijn het probleem', concludeert Lachgar. Over seks wordt nooit gesproken en op school krijgen kinderen een achterhaalde, islamitische seksuele moraal onderwezen. Dus door vrouwen het zwijgen op te leggen, vermoorden we Meriem elke dag opnieuw.