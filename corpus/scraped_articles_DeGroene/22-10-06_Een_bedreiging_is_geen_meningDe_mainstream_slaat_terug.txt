Een bedreiging is geen mening De mainstream slaat terug

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
6 oktober 2022
Na twee decennia meebuigen met extreem-rechts lijkt bij politici en media het venster van het betamelijke terug te schuiven. Ze willen het debat begrenzen. Maar hoe doe je dat?
De beelden zijn inmiddels bekend. Thierry Baudet stond lachend achter de interruptiemicrofoon terwijl de Tweede Kamer in chaos was gestort. Tijdens de Algemene Politieke Beschouwingen was zijn complottirade ontaard in aantijgingen richting Sigrid Kaag. Zij zou een spion zijn, opgeleid op een 'cultureel-marxistisch' college aan Oxford en daarmee onderdeel zijn van een kwaadaardige mondiale elite. Precies vanwege dit soort aantijgingen wordt de vice-premier al tijden lang beveiligd. Het voltallige kabinet maakte een historische keuze door het debat letterlijk te verlaten. Ze stonden op, ze liepen weg.
Wie iets wilde opsteken van de staat van Het Debat deed er goed aan om te kijken naar de debatleider van dienst: Vera Bergkamp. Terwijl Baudet nog altijd stond te grijnzen en het kabinet zich terugtrok in het besloten ledenrestaurant liep zij als Kamervoorzitter haastig heen en weer. Zichtbaar zoekend naar het midden tussen redelijkheid en onredelijkheid. Over de schouder van Baudet keek ze fronsend mee naar zijn tekst, bij het kabinet ging ze vragen onder welke voorwaarden ze wél weer wilden meedoen. Ze greep niet in maar onderhandelde. Ze besloot niet maar zocht naar een redelijk midden. Waarmee de Kamervoorzitter een metafoor werd voor de jarenlange falende omgang met radicaal-rechts.
Eigenlijk is voorzitter Bergkamp altijd zoekende. Je zag het rond de kwestie met haar voorganger Khadija Arib waarbij een akelig lek escaleerde tot een rel die het hele parlement schaadt. Waarom duurde het dagen voor er aangifte werd gedaan van lekken uit het presidium? Over de kwestie met Arib weten we nog te weinig, maar één ding is wel duidelijk: het weifelen. Je ziet het Bergkamp constant doen. De Kamer rondkijken, aarzelend vragen of iedereen akkoord is. 'Ik zie geen bezwaren', hoor je dan opgewekt.
In haar boekMacht der gewoontebeschrijft parlementair historicus Carla Hoetink wat goed voorzitterschap definieerde. Dat levert een dubbelzinnig beeld op. Enerzijds is een voorzitter een product van de Kamer zelf. 'Voorzitters durfden zo veel en deden zo weinig als de rest van de Kamer hun toestond te doen.' Maar, waarschuwt Hoetink, dat maakt de Kamervoorzitter niet een initiatiefloze spiegel: 'Een passieve getuige, als ware hij slechts de uitvoerder van de bevelen uit de Kamer, is de voorzitter in elk geval niet. Hij heeft een actievere rol dan de spiegelmetafoor veronderstelt. De Tweede Kamer behoudt altijd het laatste woord, maar de voorzitter heeft in veel gevallen het initiatief: hij (...) houdt voor welke soort toon en uiterlijk vertoon in de Tweede Kamer gepast wordt geacht.'
Bergkamp lijkt niet meer dan die spiegel te willen zijn. Ze greep niet soeverein in, twee weken geleden, en gaf het initiatief weg. Niet alleen ondermijnde ze daarmee de staatsrechtelijke positie van de Kamer zelf, ze spiegelde op passieve wijze een maatschappelijke consensus over omgaan met radicaal-rechts die het midden inmiddels heeft verlaten.
Kijk bijvoorbeeld naarde architecten van het huidige kabinet. Tijdens de formatie spraken zij over een 'gezamenlijke grondhouding' en over het 'niet laten gedijen van extremen', zeggen coalitiebronnen. Dat begon al in de zomer, toen alleen VVD en D66 aan tafel zaten, en werd afgerond tegen het einde, toen er samen met CDA en ChristenUnie in het Logement werd onderhandeld.
Die vier regerende partijen hebben jarenlang een diametraal tegenovergestelde aanpak gehad als het ging om radicaal-rechts. D66 heeft altijd geloofd dat de frontale botsing het beste middel was, terwijl ze bij de ChristenUnie geloofden in 'negeren'. De VVD en het CDA probeerden juist zachtjes mee te buigen in de hoop zo wind uit de zeilen halen. Maar wie nu het regeerakkoord openslaat vindt er op de allereerste pagina (!) deze zin: 'Wij keren ons af van retoriek die is gericht op het beschadigen van personen en zullen ons uitspreken tegen kwetsend en dreigend taalgebruik.' Het weglopen van het voltallige kabinet mag dan een spontane actie zijn geweest, het was wel degelijk het resultaat van een langlopend gesprek over coördinatie en afstemming. Je zou kunnen zeggen: het weglopen van het kabinet was een kabinetsbelofte.
Een waarvan de uitvoering goed lijkt te zijn bevallen. Enkele dagen na het wegloopincident postte FvD-Kamerlid Pepijn van Houwelingen een gephotoshopt beeld van twee ministers die een nazivlag hijsen. Waar voorheen een bewindspersoon zich alleen moest uitspreken, postten de ministers Ernst Kuipers en Karien van Gennip nu op exact hetzelfde moment exact hetzelfde statement. Premier Mark Rutte retweette binnen tien minuten. In de ministerraad van vorige week werd besloten dat er aangifte zal worden gedaan.
Na twintig jaar ongemakkelijk dansen met radicaal-rechtse flanken slaat de mainstream terug. Niet alleen in Den Haag maar ook daarbuiten. In dezelfde week dat het kabinet wegliep, maakten omroepbazen bekend dat ze niet langer willen samenwerken met Ongehoord Nederland, sommigen van hen roepen op om de guur-rechtse omroep het bestel helemaal uit te gooien.
'Zonder media geen mediastorm', stelde nu.nl vorige week in een hoofdredactioneel commentaar, waarin het aankondigde dat de nieuwssite anders verslag doet van Forum voor Democratie dan van andere partijen. Ze kiezen vaker voor zwijgen, het negeren van onwaarheden, en wanneer verslag doen echt onvermijdelijk is, zullen ze parafraseren en niet letterlijk citeren. In een zoektocht naar heldere kaders grijpt de vluchtige nieuwssite naar de Code van Bordeaux, een internationaal handvest voor journalisten. Dat roept journalisten op zich bewust te zijn van het gevaar van hun rol in het verspreiden van discriminatie.
Het commentaar op nu.nl leest als een directe reactie op een essay van Baudet van anderhalf jaar geleden. InOver het nut van 'ophef'legt de partijleider uit hoe hij keer op keer 'mediastormen trotseert' en noemt hij het veroorzaken van ophef 'de essentie van wat wij moeten doen'. Ook over het doel daarvan is Baudet helder: 'Die controverse rekt vervolgens het debat op.'
De rest van het verhaal is eigenlijk een uitleg van wat in de politicologie hetOverton windowheet. De bedenker, Joseph Overton, hield zich in de jaren negentig bezig met het ontwikkelen van beleid en bedacht dat een nieuw idee of een nieuw plan zich altijd binnen een venster moet bevinden van wat burgers acceptabel vinden. Wat Baudet uiteenzet in zijn essay is kraakhelder: wij zijn er niet om beleid te maken, maar om dat venster af en toe een schop te geven zodat het verschuift en onze (nu nog controversiële) ideeen normaal worden.
Waar middenpartijen, omroepbazen, journalisten en anderen zich over buigen is niets minder dan de vraag: hoe schuif je het venster weer terug? BijTrouwnamen ze twee jaar geleden een extra zin op in het redactiestatuut:'Trouwwerd opgericht om bij te dragen aan het herstel van de parlementaire democratie in Nederland. En het beschermen van de parlementaire democratie staat nog altijd hoog in zijn vaandel.' De nos kiest er vaker voor om weg te blijven bij partijcongressen van FvD of er minder aandacht aan te besteden.
Het midden ís veranderden het is aan Vera Bergkamp om als hoeder van de Haagse debatcultuur een geloofwaardig symbool te worden van die nieuwgevonden consensus. Ze heeft al veel werk verzet op dit terrein. Ze vroeg Kees van der Staaij (sgp) als nestor om een rapport dat onderzoekt hoe de Kamer beter kan functioneren. Daarin klinken waarschuwende woorden over hoe de vijandige omgangssferen het parlement ondermijnen. Bergkamp schreef zelf ook een visiestuk en organiseert tal van debatten en commissies om het 'met elkaar erover te hebben'.
Die Montessori-achtige zoektocht levert mooie inzichten en zelfs concrete voorstellen tot verandering op, maar uiteindelijk hangt goed voorzitterschap daar niet van af, betoogt Carla Hoetink in haar boek. 'Voor de handhaving van de goede toon van het debat had de voorzitter echter betrekkelijk weinig aan zijn papieren macht', schrijft ze. In vergelijking met andere landen kent Nederland nauwelijks expliciete regels voor omgangsvormen.
Over de haast op voorhand mislukte exercitie om iets ongrijpbaars als een 'mores' of een 'democratische geest' precies vast te leggen, debatteerde de Tweede Kamer vorige week. D66 en ChristenUnie willen in het huisreglement opnemen dat je elkaar niet mag bedreigen. 'Wie vandaag dit Huis in kijkt ziet parlementariërs die vergaderen over of je elkaar mag bedreigen', vatte Laurens Dassen van Volt dat gesprek samen. 'Een kind van vier snapt dat dat niet mag.' Frank Wassenberg van de Partij voor de Dieren wierp een bijna rechtsfilosofische vraag op: als we nu een ellenlange lijst gaan aanleggen met zaken dienietmogen, wat doen we dan straks met zaken waarbij je wel wil ingrijpen maar die niet op die lijst staan? Oftewel: waar houdt het formuleren van evidente grenzen op? 'Racisme en discriminatie zijn ook niet opgenomen terwijl dat ook niet mag.'
Het meest fundamentele debat ontspon zich langs een voorspelbare lijn: pvv, FvD, JA21 en de Groep van Haga vroegen zich af of de vrijheid van meningsuiting straks niet in het geding komt. 'Het criterium van wat bedreiging is wordt opgerekt', zei Gidi Markuszower van de pvv. Daarnaast vroeg hij zich af of je straks Kamerleden verantwoordelijk kunt houden voor de bedreigingen van (online) achterbannen. Wat doen we met de hondenfluitjes waarvan alleen valse honden de nare piepjes horen?
Een actueel vraagstuk, zo bleek uit de aangrijpende bijdrage van het onafhankelijke Kamerlid Nilufer Gündogan. 'Het gaat erom dat er dingen in dit parlement worden gezegd waarin dus wel wordt aangezet tot geweld, in fantasieën. Al meer dan twaalf maanden krijg ik te maken met allerlei ranzige fantasieën hoe ik word gedood, verkracht, in stukken word gesneden. Dít is mijn leven, en daar is één partij debet aan. Vooral één partij!' Ook bij D66 zien ze een directe relatie tussen het gedrag van Forum in de Kamer en doodsbedreigingen aan hun adres. Het was precies hierom dat D66 en ChristenUnie hun voorstel hadden ingediend, zij draaiden het vrijheid-van-meningsuiting-argument als het ware om. 'Welk Kamerlid durft nog vrijuit te spreken als hij het gevoel heeft het mes op de keel te hebben of als hij na een bijdrage over zijn schouder moet kijken?' zei D66'er Joost Sneller.
Het debat liep vast in precies dat wat Hoetink in haar boek laat zien. 'Het debat' komt niet tot uiting door gedetailleerde regeltjes maar door een gezamenlijke cultuur. Dat is een vreemde paradox in een vergaderzaal die juist als voornaamste taak heeft om ideeën en idealen in wetten, amendementen en moties te vangen.
Van de échte oplossing leek iedereen zich in Den Haag inmiddels bewust: een adequate voorzitter. 'Een voorzitter moest vooraluitstralendat hij de regels van het Huis beheerste en durven improviseren als hij de precieze bepalingen even niet paraat had', schrijft Hoetink. Meer dan een wandelend wetboek zijn gezag, tact en improvisatievermogen nodig voor goed voorzitterschap.
Zelfs de initiatief nemende partijen maakten er geen geheim van dat het opnemen van een verbod op bedreigingen in het huisreglement vooral een manier is om expliciet te maken wat toch al niet mocht. Die toevoeging is daarmee vooral het zenden van hulptroepen naar een worstelende voorzitter: alstublieft grijp in, het mág van ons. 'Blijkbaar had de voorzitter een duwtje in de rug nodig van ons allemaal', zei Renske Leijten (SP). Dat was een even treffende als meelijwekkende opmerking.
'Welk Kamerlid durft nog vrij te spreken als hij het mes op zijn keel voelt?'