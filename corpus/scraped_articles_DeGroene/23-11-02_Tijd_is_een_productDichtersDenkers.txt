Tijd is een product Dichters&Denkers

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
2 november 2023
Het is makkelijk om te vergeten dat wij zelf de tijd hebben uitgevonden. In ieder geval de kloktijd, die bepaalt wanneer we werken, wanneer we vrij zijn, hoeveel we betaald krijgen.Jenny Odellstelt de vraag: is er een manier om aan de dwang van de tikkende klok te ontsnappen?
In 1973 krijgen de bezoekersvan het Wadsworth Atheneum Museum in Connecticut iets doodgewoons en toch merkwaardigs te zien. Een vrouw wast op haar knieeën de stenen trappen van het neogotische museumgebouw. Ze schrobt met een vod, trekt zwierige natte lijnen met een vloermop, en giet emmers met water uit over de trappen.
Zulk onderhoudswerk gebeurt natuurlijk vaak, maar dan buiten openingsuren. De kunstenares Mierle Laderman Ukeles wil met haar performance laten zien dat het werk achter de schermen net zozeer deel is van de kunstbeleving als de kunstwerken zelf. Acht uur lang, de lengte van een gemiddelde werkdag, maakt ze het doorgaans onzichtbare schoonmaakwerk zichtbaar. Vier jaar eerder schreef ze hetOnderhoudsmanifest.Als nieuwe moeder ervoer ze hoe haar zorgwerk volgens velen 'in de weg' van haar creatieve werk kwam te staan. Als maker is ze iemand die waarde toevoegt, maar als moeder werd ze plotseling slechts een verzorger.
De kunstwerken van Ukeles klagen iets aan dat het moederschap ver overstijgt. De overmatige waardering van groei en productie gaat ten koste van de waardering voor onderhoud en zorg. Alles moet sneller, beter, geoptimaliseerd. Tijd is geld. Stilstaan is achteruitgaan. Om vooruit te gaan, moeten we groeien, toevoegen, en produceren.
In haar boekTijd iszet Jenny Odell het werk van haar debuutDe macht van het nietsdoenuit 2019 voort. Beide boeken zijn een aanklacht tegen de logica van productie en extractie die uiteindelijk ook de planeet leegrooft. In haar eerste boek verzet Odell zich tegen de manier waarop onze aandacht een verhandelbaar product is geworden. Als onze aandacht een prijs heeft, dan kunnen we die maar beter zo slim mogelijk aanwenden. Tegen die aandachtseconomie kan nietsdoen een belangrijke vorm van verzet zijn.
Na een pleidooi voor het verkwanselen van tijd gaat Odell inTijd isde fundamenten van die tijd te lijf. Haar vaststelling: de tijd zelf is een product geworden.
Dat is niet altijd zo geweest, zegt Odell, simpelweg omdat we lang geen middelen hadden om de tijd goed te meten. Er waren wel zonnewijzers of waterklokken, maar die kunnen gemakkelijk fout lopen of bevriezen. De gestandaardiseerde tijd is een uitvinding, en de klok is een product van industrialisatie en Europese expansie, legt Odell uit. De 24-uursklok werd bedacht door Middeleeuwse monniken, die een manier zochten om hun gebeden te synchroniseren. Niet iedereen zat bepaald te wachten op die klok. In China noemt men deze Westerse uitvinding tot in de achttiende eeuw nog een hebbeding dat geen basisbehoefte vervulde. Het was de Britse spoorwegdienst die uiteindelijk een systeem bedacht om de klok ook tussen steden en landen gelijk te zetten, de Greenwich Mean Time, zodat de treinen vlot op elkaar afgestemd konden worden. De standaardtijd was geboren.
De introductie van gestandaardiseerde en meetbare tijdseenheden bleek ook handig voor werkgevers en (Odell schrijft in een Amerikaanse context) slavenhouders. Met de komst van de klok konden arbeiders naast hun kunde ook hun tijd verkopen. En zo werd efficiëntie iets grijpbaars dat in een formule gegoten kon worden: productie gedeeld door tijd. In de negentiende eeuw won het 'taylorisme' aan populariteit, vernoemd naar de werktuigingenieur die richtlijnen uitdacht om de efficiëntie van een bedrijf te optimaliseren. Met de komst van de kloktijd kon dat beter dan ooit gemonitord worden.
De klok, zegt Odell, is historisch niet los te zien van het streven naar groei, kapitaal en productie. De klok zou ons bovendien helpen om een onderscheid te maken tussen werktijd en vrije tijd. En efficiëntie zou ons uiteindelijk, naar de bekende voorspelling van John Maynard Keynes, meer vrije tijd opleveren. De kritiek van Odell zit erin dat gaandeweg ook de uren die we niet verkopen onderhevig raakten aan die efficientielogica. Onze vrije tijd is een inkomstenbron voor vrijetijdsaanbieders zoals televisiemakers, sociale mediagiganten, of eigenaars van pretparken. Wie de vrije tijd van anderen kan invullen, maakt winst. Zelfs vertraging is te koop in de vorm van meditatieapps of dure herbronningsretraites. De ontspanningsindustrie kapitaliseert op de tijd die werknemers niet verkopen.
Zelf willen we onze vrije tijd 'zo nuttig mogelijk' spenderen. Zo dreigen onze ontspanningsmomenten opnieuw in het teken van productiviteit te staan. Er bestaan apps om de ideale powernap te timen, en de kwaliteit van je slaap te meten. Tijdens de pandemie warenmental health walkseen fenomeen op TikTok. In Ted Talks zeggen sprekers dat nietsdoen nodig is om je 'creatieve sap' te doen stromen. Maar als we rusten om later weer meer en efficiënter te kunnen produceren, kun je dan wel echt van rust spreken?
Het doet me denken aan een citaat van Jia Tolentino in haar essayAlways Be Optimizingover de populaire sport barre, waarbij ballettechnieken worden gebruikt om het lichaam snel strak te krijgen. Ze schrijft: 'Barre stoomt je klaar voor een almaar versnellend kapitalistisch bestaan. Het bereidt je minder voor op een halve marathon dan op een werkdag van twaalf uur (...). Barre is de ideale sport voor een tijdperk waarin iedereen voortdurend moet werken, en waarin vrouwen desondanks verondersteld worden er onredelijk goed uit te zien.'
Er lijkt geen vrijetijdsbesteding meer te bestaan die niet in een app te tracken en te optimaliseren valt. Zelfs op een heilzaam platform als Goodreads kun je een publiek leesdoel aankondigen, en de app vertelt je hoeveel boeken je nog te gaan hebt. Op YouTube, TikTok en Instagram zijn filmpjes populair waarin influencers hun ochtendroutine uitbeelden, om met zoveel mogelijk energie aan de dag te beginnen. Voor dag en dauw opstaan, een matcha drinken, in je dagboek schrijven om je creativiteit aan te wakkeren, mediteren, en dan naar degym.'Productivity bros'delen online tips om zo veel mogelijk uit hun tijd te halen. Ze maken gebruik van 'het gekwantificeerde zelf' om zichzelf te meten, traceren en verbeteren. Zehackenhun bioritme.
Ik zag onlangs een website die beloofde teksten sneller leesbaar te maken door middel van'bionic reading',een methode waarbij enkel bepaalde letters vetgedrukt worden, voldoende voor je brein om sneller een coherente tekst te zien. Ik gruwde van die mechanistische opvatting van lezen, en tegelijk bedacht ik al welke teksten ik in de bionic reading-app zou kunnen gooien.
Het is moeilijk om de tijd niet te voelen tikken, om niet steeds te denken aan wat je nog moet doen en hoe weinig tijd je daarvoor rest. De kloktijd is het water waarin we zwemmen. En toch vraagt Odell ons om precies die tikkende klok uit te dagen. We gebruiken in ons dagelijks leven eigenlijk al verschillende concepten van tijd, schrijft ze. Tijdens de pandemie beschreven mensen de tijd als vloeibaar of zelfs onbestaand. 2020 voelde om een of andere reden zowel als een dag, een jaar, en een millennium, kopteVoxbij de jaarwisseling. De lijn tussen week en weekend vervaagde, en de ongeschreven afspraak over de gepaste tijd voor je eerste glas alcohol schoof drastisch naar voren.
Op Twitter wenste iemand haar volgers een vrolijke 36ste maart toe.
Tijdens mijn studie gaf ik een presentatie over de tijd. Ik had voor iedere toehoorder een theelichtje meegenomen. De presentatie mocht vijftien minuten duren. Ik vroeg de toehoorders om na tien minuten hun vlammetje uit te blazen, zonder op de klok te kijken. Ze moesten het verstrijken van de kloktijd gevoelsmatig inschatten. Met die oefening wilde ik de theorie van Henri Bergson toelichten, die een onderscheid maakte tussen de kloktijd en de gevoelde duur van een gebeurtenis, ofla durée. Wie mijn presentatie als ongelofelijk saai ervoer, zou wellicht redelijk snel de kaars uitblazen. De tijd gaat langzamer als je je verveelt. Zij die geboeid zouden zijn, zouden misschien na vijftien minuten nog steeds niet blazen. Door het verlopen van de tijd steeds met de klok uit te drukken, gaat de nuance van tijdsbeleving verloren. De klok fixeert het vloeibare in de tijd, zoals de waarneming een kwantumdeeltje.
Of zoals de romancière Anjet Daanje inHet lied van ooievaar en dromedariseen personage laat zeggen tegen haar man, de horlogemaker: 'Met al die raderen en assen en veren hier in de werkplaats meten jullie niet de Tijd, zegt ze, jullie scheppen hem.'
Ons persoonlijke concept van de tijd is kneedbaar en veranderlijk. De Grieken maakten een onderscheid tussen Chronos, de lineaire tijd, en Kairos, de tijd als het juiste ogenblik. Inheemse volkeren conceptualiseren manieren van tijd die meer cyclisch zijn dan onze lineaire klok. Ook onze identiteit kan van invloed zijn op hoe we de tijd beleven. Handicap-activisten spreken over 'crip tijd', een term om hun unieke relatie met tijd aan te duiden. Odell werkt die bronnen grondig uit, maar je hoeft het volgens haar eigenlijk helemaal niet zo ver te zoeken. Gewoon om je heen kijken kan voldoende zijn om de mogelijkheden van een andere tijd te zien.
Tijdens de pandemie, vertelt Odell, nestelde zich een mosspoor in de aarde van haar kamerplant. Terwijl de mens door het wegvallen van vaste tijdmarkeringen een collectieve tijdscrisis onderging, zag ze het mos onverstoord doorgroeien. Odell beschrijft haar ervaring met het mos als de gewaarwording dat er iets buiten haar bestaat dat een eigen tijdzetting heeft en zich niets aantrekt van de kloktijd. Ze noemt dat gevoel van buiten de kloktijd vallen 'het', en 'het' is het beginpunt voor de verbeelding van een andere tijd.
De eerste hoofdstukken, waarin Odell de geschiedenis van de kloktijd uiteenzet, lezen redelijk vlot en feitelijk. Naarmate het boek vordert, worden de ideeën uitdagender en filosofischer. In één passage vraagt ze de lezer om te denken over een rotsblok als iets wat leeft en handelingen kan stellen. Odell raakt hier aan ideeën uit het nieuw materialisme, een filosofische stroming die ons aanspoort om radicaal anders om te gaan met onze verhouding tot elkaar en de wereld. Kenmerkend voor het nieuw materialisme is de nadruk op materialiteit en gesitueerdheid. Het nieuw materialisme is notoir moeilijk te begrijpen, maar centraal staat materiële verbinding tussen alles wat er ook maar is op de planeet. De rots waar Odell het over heeft is verbonden met ons, met ecosystemen, tot en met het mos in de kamerplant. Nieuw materialisme draait de lens niet weg van de mens, maar ziet de mens als gesitueerd onderdeel van een groter geheel. Donna Haraway heeft het over verwantschap, Rosi Braidotti over posthumanisme.
Odell beschrijft hoe bomen via ondergrondse netwerken afspreken om tegelijk hun dennenappels te laten vallen, omdat het 'tijd' is. Ze benadrukt dat niet enkel de mens de tijd kan vormgeven, maar dat de natuur ook vervuld is van andere ritmes, tempo's en tijdsconcepten. Daarin vindt Odell hoop. Als we erkennen dat het niet-menselijke net zo goed een orde aan de wereld oplegt, dan is de toekomst niet gedetermineerd door menselijk handelen alleen. In die onzekerheid, zegt Odell, ligt een gevoel van urgentie. Odells pleidooi herinnert aan Rebecca Solnits definitie van hoop. We mogen hoop niet verwarren met optimisme, zegt zij. Hoop is de wetenschap dat de toekomst nog niet vastligt, en dat onze inspanningen nu wel degelijk een verschil kunnen maken. Odell eindigt het boek met een gelijkaardige oproep. Tussen verleden en toekomst ligt een mogelijkheid tot handelen, die urgenter wordt naarmate je beseft dat de menselijke klok niet de enige is.
En daar zit het sterkste punt van Odells analyse: verliezen op de menselijke klok betekent soms winnen op de planetaire klok. Ze geeft het voorbeeld van een medewerker van BP die op een bezorgde vraag van de aandeelhouders over een boorplatform op de grens tussen Senegal en Mauritanië antwoordt dat alles volgens schema gebeurt, en dat de kwartaalrekening zal kloppen. De klok waarop deze medewerker zich bevindt is de klok van kwartaalverslagen, niet de doemdagklok.
Mierle Laderman Ukeles, de kunstenaar die de museumtrappen in het sop zette, schudt in een andere performance iedere vuilnisophaler in New York ostentatief de hand. Ze vraagt zich met die daad af wat ook Odell expliciet doet: wat vinden we goed bestede tijd, en telt ieders tijd evenveel? Een vuilnisophaler doet waardevol onderhoudswerk, en toch is daar vaak weinig erkenning voor. Het oprichten van een bedrijf, het trainen van je lijf, of bionisch snel boeken verwerken is 'nuttigere' tijd dan die van de vuilnisophaler.
De gestandaardiseerde klok beloofde de grote gelijkmaker te zijn. Iedereen heeft toch evenveel uren in een dag? Maar in de praktijk wordt niet iedereens tijd als even belangrijk beschouwd, en niet iedere tijdsinvulling als even waardevol. Zorgwerk valt vaak zelfs helemaal buiten de klok. Hoewel de uren van een verzorger uiteraard aantikken, staat er vaak geen geld tegenover. Het echte werk is datgene waarvoor je betaald wordt. Als een dringende klus in huis mijn werkdag onderbreekt, een lekkende vaatwasser die meteen aandacht vereist bijvoorbeeld, dan lamenteer ik achteraf dat ik 'geen werk gedaan gekregen heb'. Zorg- en onderhoudswerk is wat je 'na je uren' doet. Het is de bekende tweede shift. Bovendien doe je zorgwerk toch uit liefde, niet voor het geld.
Een moeder die verdrinkt in de dagelijkse zorgtaken wil niet horen: ach, trek je toch eens wat minder aan van de klok.Relax. Jij moet echt onthaasten. Collectieven als Wages for Housework voeren campagne voor de erkenning en betaling van zorgwerk, en beroepen zich daarvoor juist op de gelijkmakingsbelofte van de klok. Wie een uur thuis werkt, heeft ook gewerkt, zeggen zij, en verdient daar kapitaal voor. Voor dit soort doeleinden is de klok juist een manier om een pleidooi kracht bij te zetten. Odell is zich bewust van het feit dat je pas voorbij de klok kan kijken als je de luxe hebt om er niet al te zeer aan gebonden te zijn. Hoe goed kun je buiten de tijd vallen als je twee banen hebt, een kind op gezette tijden moet voeden, en te laat komen je ontslag kan betekenen?
Odell roept niet op om de kloktijd af te schaffen. Door andere, soms vervreemdende concepten van tijd te exploreren wil ze de lezer herinneren aan de kunstmatigheid van die kloktijd. Ze wil onze tijdgeest oprekken: de geest waarmee we over de tijd denken én de geest van onze tijd. Maar het blijft moeilijk om daar concreet mee aan de slag te gaan. Ook Odell geeft niet echt een antwoord. Haar elliptische en niet-lineaire vertelling moet je lezen als een kritiek tegen de lineaire kloktijd. Maar voor een gevangene van de kloktijd voelen sommige vertellingen als onnodige zijsporen. Niet efficiënt, wil ik bijna zeggen. Ze weeft tussen haar theorie stukjes tekst waarbij je met haar mee op een dagtrip gaat in en rond Oakland, in een poging om de lineaire tijd te breken. Maar die sla ik soms over, want je leert er niets. Tenminste, niets dat voor mijn deadline kan dienen. Zou er vanTijd isal een bionische versie bestaan? Daar, verbeeld ik me dat Odell zou zeggen, zit nu net het probleem.
Preston Gannaway / Redux / ANP | Jenny Odell schreef een elliptisch boek