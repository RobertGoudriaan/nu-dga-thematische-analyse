Hagenpreken Jonge garde

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
4 april 2024
Het gebruik van florasoorten in de taal van de financiële wereld onthult veel over de praktijk, blijkt uit de tentoonstelling in het Delftse Radius. Wat wordt er aan het zicht onttrokken door hedging?
Toen Louis XV in 1745 het gemaskerde bal ter ere van zijn zoons huwelijk bezocht, ging hij vermomd als taxusboom. Hij was niet de enige: zeven anderen kozen hetzelfde kostuum. Op een tekening van dat feest in het Château de Versailles steken de geometrisch gesnoeide struikjes glimlachend boven de menigte uit. De grote vraag onder de feestgangers was: wie van de acht was de koning? Alleen een als herderin vermomde vrouw wist het antwoord. Zij was vanaf toen de officiële maîtresse van de koning, en kreeg de titel Madame de Pompadour.
Het bal werd later bekend als het 'Bal des ifs',ifis het Franse woord voor taxus. Het is een plant die zich nog steeds goed leent voor het verdoezelen van de aanwezigheid van machtige entiteiten. Kunstenaars Eline Benjaminsen (Noorwegen, 1992) en Dayna Casey (Australië, 1988) houden zich weliswaar niet bezig met de feesten aan het Franse hof, ze hebben wel een grote belangstelling voor de praktische toepassing van heggen en hun taalkundige aanwezigheid in de economie.
'In de Flora van de financiële wereld vinden wedaisy chains, evergreen contracts, seed capital,maar veruit het belangrijkste onderdeel zijnhedging-activiteiten.' Met die introductietekst begint hun film die nu te zien is in kunstruimte Radius in Delft. Hedging is de praktijk onder investeerders van het indekken tegen financiële risico's door het doen van een andere investering.
De presentatie is onderdeel van een tentoonstelling waarin kunstenaars zoals Jonas Staal, Carlijn Kingma en Marjet Zwaans & David Habets de negatieve kanten van de kapitalistische verslaving aan economische groei verbeelden. Het concept van de tentoonstelling komt van het boekDoughnut Economicsvan Kate Raworth uit 2017, waarin ze een alternatief economiemodel voorstelt gebaseerd op menselijke basisbehoeften.
Benjaminsen en Casey noemen de zeven soorten heggen die geschikt zijn voor het maken van een omheining. Tijdens die opsomming zie je twee vrouwen voorzien van tuinhandschoenen en snoeischaren exemplaren van bovengenoemde heggen benaderen. Ze duiken met hun hoofd en bovenlichaam in de groene muren, om er even later weer uit te komen met een of meer groene takken in hun hand.
Langzaam wordt duidelijk waar deze heggen zich bevinden: aan de Konijnenlaan in Wassenaar. Achter de zorgvuldig getrimde heggen bevindt zich, zo weet het duo dankzij de Tax Havens Archives van het International Consortium of Investigative Journalists, een groot aantal bedrijven dat zich heeft ingegraven in belastingontwijkingsconstructies.
Een vrouwenstem legt uit: deTaxus baccatastaat rondom een huis van een voormalige directeur van ing. En de uitgebloeideHydrangea macrophyllaleidt hen naar de Britse Maagdeneilanden, waar Konijnen Limited eigendom is van de Trustees of the Rabbit Trust, uiteindelijk weer eigendom van bhp Group Limited, een Australisch mijnbouwbedrijf, in grootte het derde van de wereld.
Een'hedge'heette in het Oudengels'haga'of'heck', en het werd gebruikt voor alle soorten van afsluitingen - hekken, muren, kunstmatig of natuurlijk.'Haegtesse',vertelt de stem in de film vervolgens, was in het Nederlands de naam voor een 'heggenvrouw' die aan de 'rand van de wereld' woonde, met een voet in beide werelden, en veel wist van de geneeskrachtige werking van planten. Eerder was Casey vormgever en redacteur van 'heksentijdschrift'Wxtch Craft,een uitgave van het Studium Generale-programma van de Koninklijke Academie van Beeldende Kunsten in Den Haag. Benjaminsen heeft de financiele wereld vaker tot onderwerp gekozen en deed eerder onderzoek naar de bossen die aangelegd worden om CO2-uitstoot van consumenten te compenseren.
Binnenkort publiceren de kunstenaars samen een boek,Collapsed Mythologies: A Geofinancial Atlas. Het 'onderzoekt het jargon van de financiële sector en de effecten van dit taalgebruik op klimaat, welvaartsverdeling en sociale verhoudingen', aldus de aankondiging. Eén hoofdstuk gaat over hedging, en daar kwam deze presentatie uit voort.
Naast het beeldscherm in de tentoonstelling liggen bosjes van de afgeknipte heggentakken. Voorzien van kaartjes met daarop de soort struik en specificaties over de onderneming die zich achter de heg zou moeten bevinden. Niet voldoende om een outfit voor een gemaskerd bal mee te maken, maar ze nodigen wel uit tot het uitspreken van een gepeperde toverspreuk.
De taxusboom leent zich goed voor het verdoezelen van machtige entiteiten
Het verlangen naar een donut(economie)
is tot 5 mei te zien in Radius, Centrum voor hedendaagse kunst en ecologie in Delft,https://radius-cca.org
Gunnar Meier | Eline Benjaminsen en Dayna Casey, Collapsed Mythologies: A Geofinancial Atlas, The Flora - Hedging (detail)