Chaos als doel In Den Haag

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
10 oktober 2024
Er is een lang lijstje te maken van de oorzaken van de janboel die het kabinet-Schoof van het landsbestuur maakt: onbeholpen ministers, een premier zonder politiek gewicht, tactloosheid tegenover het parlement, aversie tegen deskundigheid, ressentiment in plaats van kennis als basis van beleid, rekkelijkheid met de rechtsstaat, ﬁctieve bezuinigingen en ﬁnancieel ongedekte beloftes, armpje drukken tussen Dick Schoof en Geert Wilders over wie 'de baas' is.
Dat zijn de meest in het oog springende factoren. Meer in het verborgene is de belangrijkste oorzaak van het chaotische non-beleid misschien wel dat het kabinet maling heeft aan het motto dat kernachtig het geheim achter realistische politiek verwoordt: 'Pessimisme van het verstand, optimisme van de wil'.
Dat was de lijfspreuk van de Italiaanse marxistische denker en activist Antonio Gramsci, dus volgens Wilders en de zijnen ongetwijfeld linkse kletspraat. Politiek vertaald als 'voorzie het ergste, zet je in voor het beste' was dat credo volgens de Britse journalist Timothy Garton Ash niettemin ook de dragende gedachte achter de Europese eenwording, een project dat toch bezwaarlijk als linkse onzin is af te doen. De herinnering aan de Europese neiging om conﬂicten met militair geweld uit te vechten, schrijft Garton Ash in zijn boekEuropa,motiveerde de lidstaten na de oorlog om een gezamenlijke rechtsstatelijke en democratische structuur van vreedzame conﬂictoplossing op te tuigen. Dat was de praktische politieke uitwerking van een inzet voor het beste die voortkomt uit rekening houden met het ergste.
Met zijn wezenloze pr-slogan 'bevlogen pragmatisme' kan het kabinet-Schoof niet verbloemen dat het een soortgelijk recept voor realistische politiek mist. De wil zich daadwerkelijk in te spannen voor een betere toekomst kan niet zonder het pessimisme van het verstand - met andere woorden: zonder de ernst van de echte gevaren van deze tijd te onderkennen.
Van dat besef blijkt niet veel in het kabinetsbeleid. Ondanks de dreiging van een escalerende klimaatcrisis komen de maatregelen van Schoof neer 'op het terugdraaien van beleid van het vorige kabinet', luidt het commentaar van het Planbureau voor de Leefomgeving, met het ongewisse verre-toekomstproject van de bouw van drie kerncentrales als meest concrete alternatief. Ondanks de funeste gevolgen voor de water-, luchten grondkwaliteit en voor de biodiversiteit mag de agro-industrie haar uitputtingsslag met de natuur voortzetten. Ondanks de oplaaiende brandhaarden aan de randen van Europa maakt het kabinet in de Europese Unie terugtrekkende bewegingen, door van de andere lidstaten uitzonderingen op de Europese regels voor natuur-, mest- en migratiebeleid te verlangen en tegelijkertijd jaarlijks 1,6 miljard minder in de Europese kas te storten. Meer vragen, minder teruggeven: met het oog op de eendracht van de Europese Unie in een tijd van toenemende internationale instabiliteit is dat wereldvreemd gedrag. Dat vond ookThe Economist,toen het liberale magazine eufemistisch schreef:'It's unclear why the European Commission or other EU countries would agree to all this.'
Je lost problemen niet op door ze kleiner te maken, te negeren of zelfs te ontkennen, laat staan met aﬂeidingspolitiek zoals het oplieren van hysterie over asielzoekers. Dat was ook de rode draad in de commentaren die deNRCbij de planbureaus en de Algemene Rekenkamer optekende: het kabinet bezondigt zich aan kortetermijndenken, houdt veel maatregelen in het vage en beschouwt migratie ten onrechte louter als een probleem.
Wie halsstarrig alle waarschuwingen in de wind slaat over het hoge gehalte aan luchtﬁetsen in het regeerprogramma wekt de verdenking dat hij het expres doet. Dat zou aan het adres van het kabinet een valse beschuldiging zijn, maar in het geval van de grootste coalitiepartij, de PVV, is er gezien haar destructieve aard wel degelijk grond voor het vermoeden dat er opzet in het spel is. Chaos veroorzaken is les 1 uit het handboek van de rechtspopulisten. Wanorde, zo kan elke leider in die hoek je vertellen, speelt hen in de kaart, want de chaos zal de roep om de sterke man doen aanzwellen en biedt bovendien de kans om anderen de schuld in de schoenen te schuiven, de asielzoekers en de Europese Unie voorop. De EU is 'een monster', zei Wilders begin september nog bij de Amerikaanse omroep CNBC. Dat is een omineuze uitspraak die duidelijk maakt waar de PVV op uit is met haar wens de EU 'van binnenuit' te hervormen.
Het is duidelijk: de gedachte dat regeringsverantwoordelijkheid de PVV zal temmen is illusoir. Voor de twee coalitiepartijen die beter zouden moeten weten, VVD en NSC, is de keuze helder: hoelang laten zij de chaos nog voortduren voordat zij het verstand weer laten spreken, de ernst van de reële problemen onderkennen, en de steven wenden naar partijen die het landsbestuur wel serieus nemen? De gang naar Canossa vergt de erkenning: dat was eens maar nooit meer, dat regeerexperiment met de rechts-populisten.
Chaos veroorzaken is les 1 uit het handboek van de rechts-populisten