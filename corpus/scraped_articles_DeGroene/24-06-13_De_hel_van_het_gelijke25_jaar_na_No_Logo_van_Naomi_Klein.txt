De hel van het gelijke 25 jaar na No Logo van Naomi Klein

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
13 juni 2024
In 1999 beschreef Naomi Klein inNo Logohoe bedrijven iedereen steeds meer hetzelfde product - dezelfde 'beleving' - probeerden aan te smeren; dan is er immers maar één productieproces nodig. De online platforms van nu verlagen de wereld helemáál tot eenheidsworst.
Toen in 1999 Naomi KleinsNo Logouitkwam, draaide op datzelfde momentFight Clubin de bioscopen. In een van de eerste scènes zien we de naamloze verteller op de wc zitten, broek op zijn enkels, terwijl hij telefonisch iets uit een Ikea-catalogus bestelt. Zijn eigen huis blijkt precies zo'n catalogus te zijn. De camera glijdt langs het interieur: daar is de Fruktbar, de Strinne, de Brempft, Nieuw!, nu voor 79 dollar. In zijn keukenkastje, meldt de voice-over, staan zelfs 'de glazen schaaltjes met kleine belletjes en onvolkomenheden erin als bewijs dat ze gemaakt zijn door de eerlijke, eenvoudige, hardwerkende, inheemse bevolking vanwhere ever'.
Spoel de tijd 25 jaar vooruit, naar 2024, en je zou deze scène zo opnieuw kunnen schieten. Van Amsterdam tot Shanghai tot Teheran: overal richten mensen hun huis nog steeds in met Ikea. Het verschil is alleen dat er wat meer merken bijgekomen zijn. Vandaag de dag zou de naamloze verteller achter een Ridspö op een iMac werken, met AirPods in, luisterend naar zijn gepersonaliseerde Daily Mix-playlist op Spotify. Wellicht staan in de gang nog wat ongeopende dozen van Amazon. Alles is afgerekend en vooruitbetaald, maar zoals Tyler Durden al inFight Clubzei:'The things you own, end up owning you.'
Grote bedrijven zijn niet meer zozeer de leveranciers van spullen die we willen hebben, schrijft Naomi Klein inNo Logo,als wel 'de invloedrijkste politieke macht van onze tijd'. 'Kolonisatie' is het woord dat ze gebruikt. En die macht valt volgens Klein terug te voeren op één enkel, schijnbaar onschuldig idee dat halverwege de jaren tachtig opgang doet.
Wat ondernemingen eigenlijk verkopen, zo luidt de nieuwe overtuiging, is hun eigen merk, hun logo. Consumenten moeten dat merk gaan associëren met een ervaring, een lifestyle. Nike bijvoorbeeld met afzien en volharding, als de essentie van sport; The Body Shop met liefde voor de natuur en de inheemse bevolking vanwhere ever. Het gaat om het gevoel dat wordt opgewekt, meer dan om de producten zelf. Het echte werk is marketing.
'De wereld van de dingen', zoals Klein het noemt, vormt daarbij een last. Fabrieken, vaste werknemers met een volledig loon en het productieproces zelf worden voortaan zoveel mogelijk afgestoten. Er ontstaat een wedloop, aldus Klein, 'om zo gewichtloos mogelijk te worden: wie het minst bezit, het kleinste aantal werknemers op de loonlijst heeft staan en de krachtigste beeldvorming - in plaats van producten - creëert, die wint'.
Marketingbudgetten schieten omhoog. De productie wordt uitbesteed aansweatshops(ver verwijderd van westerse consumenten) en McJobs. Via een groot aantal fusies en overnames spreiden grote bedrijven hun tentakels almaar verder uit. Kleine labels en winkels worden opgeslokt, onafhankelijke boekwinkels en bioscopen verdwijnen in conglomeraten, levendige stadscentra met een kleurrijke middenstand verworden tot uniforme koopgoten. De wereld raakt 'gemerkt'.
No Logowas Kleins eerste boek, ze was pas 29 toen het verscheen. Later zou ze schrijven over de manier waarop natuurrampen of oorlogen gebruikt worden om neoliberaal beleid door te voeren(The Shock Doctrine: The Rise of Disaster Capitalism,2007), over de hegemonie van het neoliberale marktfundamentalisme die de strijd tegen klimaatverandering blokkeert(This Changes Everything: Capitalism vs. the Climate,2014) en over het verdwijnen van een gemeenschappelijk wereldbeeld(Doppelganger: A Trip into the Mirror World,2023).
Klein is een van de belangrijkste linkse denkers van dit moment, al valt ze zelden te betrappen op een theoretische abstractie of het aanhalen van een filosoof. Haar werk is bovenal, bij gebrek aan een beter woord, geaard. Ze schrijft niet vanuit een groot idee, maar wortelt haar boeken in de tastbare werkelijkheid, in 'de wereld van de dingen'. InNo Logoleidt ze de lezer van de boardrooms van bedrijven, via de sweatshops die ze bezocht naar westerse universiteiten, straathoeken en onze eigen huiskamers.
De cultuur die ons omringt is niet vanzelf ontstaan, laat ze steeds weer zien, daar gingen menselijke beslissingen en handelingen aan vooraf. Wat we als normaal beschouwen, is het niet. Ze trekt de lezer als het ware naar de grond: kijk dan! En 25 jaar later doet ze dat misschien nog wel meer dan toen. Want wieNo Logonu (her)leest ziet vooral hoeveel meer de wereld zich sindsdien heeft losgemaakt van de dingen, hoeveel virtueler ze geworden is, en hoeveel meer grote bedrijven de ons omringende ruimte hebben gekoloniseerd.
Hoe kan het toch,vroegenThe New Yorkerende VolkskrantenOp1zich eind 2023 vlak na elkaar af, dat alle interieurs tegenwoordig zo op elkaar lijken? Of het nu een hotel is, een
café, een woonkamer op Funda of de online Ikea-catalogus: alles is gehuld in een minimalistische stijl van wit, grijs en beige. Beetje Scandinavische invloeden, beetje Japans, plant erbij, hè leuk, daar staat weer een leren Chesterfield of Eames-achtige stoel.
Dat komt, stelden de ondervraagde experts eensgezind, door de algoritmen. Die sluiten ons op in een bubbel en wat je steeds weer voorgeschoteld krijgt, wil je hebben.
Nu worden algoritmen tegenwoordig graag als boosdoener van ongeveer alles gezien, maar 25 jaar geleden, in een tijd dat je nog via een modem moest inbellen om op 'het' internet te komen, schreef Naomi Klein al over dezelfde uniformisering, en lietFight Clubdie al zien.
Het probleem, stelt Klein, zit niet in de vraag van consumenten, of wat ze eventueel zouden willen, maar in het aanbod. Om overal ter wereld identieke producten op identieke manieren af te kunnen zetten loont het voor bedrijven om dit aanbod zo neutraal mogelijk te houden.
Probeer maar eens een rood rolgordijn bij Ikea te vinden. Individuele en culturele verschillen verkleinen de afzetmarkt. Een plotselinge verandering van smaak zou multinationals bovendien miljoenen kosten. Het laatste wat bedrijven als Apple of Starbucks willen is dat ze hun duizenden winkels wereldwijd, die er in elk land even strak en clean uitzien, moeten renoveren omdat ze door een nieuwe trend plotseling ouderwets aandoen. 'Dwing de wereld jouw taal te spreken en jouw cultuur over te nemen', vat Klein de bedrijfsstrategie samen. Houd stijl en smaak zo stabiel mogelijk, laat verschillen zoveel mogelijk verdwijnen.
Mondiale bedrijven zijn gebaat bij eenheidsworst. Daarom, schrijft Klein, streven ze in hun marketing ook naar zulke zo 'gewichtloos' mogelijke beelden, losgezongen van ruimte of tijd. In plaats van verschillende reclamecampagnes voor diverse markten te maken, verkoopt dezelfde reclamecampagne diversiteit aan alle markten tegelijk.
Beetje Scandinavisch, beetje Japans, 'een caleidoscoop van gezichten uit vele etnische groepen die met elkaar versmelten: rastavlechtjes, roze haar, met henna beschilderde handen', een paar Chinese karakters ingelijst aan de muur of op het lichaam getatoeëerd, het woordje LOVE in houten letters naast het bed. 'Nationaliteit, taal, etnische afkomst, religie en politiek worden allemaal gereduceerd tot hun kleurigste exotische attributen, die ons allemaal (...) verzekeren dat "wij en zij" niet bestaan, maar alleen maar één gigantisch "wij"', aldus Klein.
Algoritmen hebben bestaande tendensenenkel versterkt. Zoals de opkomst van internet en smartphones dat al eerder deed.
Consumenten 'wonen niet op een geografische plaats', schreef Klein, 'maar in een mondiale consumentenkringloop'. Tegenwoordig hoeven we niet eens meer naar een geografische plaats om iets te kopen: via een druk op de knop, Bestel!, kunnen we alles krijgen. De cultuur die we tot ons nemen, de muziek, de films, dragen we op onze apparaten met ons mee.
We zijn steeds meer zelf gaan produceren. Op sociale media zijn het de gebruikers zelf die de content leveren, oftewel het product. De filmpjes, de meningen, de dagelijkse ophef: dat is waar platforms als YouTube en Instagram hun geld mee verdienen. In de wedloop die volgens Klein tussen bedrijven ontstond om zo gewichtloos mogelijk te worden, kán het haast niet lichter.
Productie is uitbesteed aan consumenten en hetzelfde geldt voor de marketing. Online prijzen zogenoemde influencers kleding, matrassen, restaurants en dieetpillen aan. De reclame is hun eigen leven. Het is een leven dat een bepaalde lifestyle uitdraagt, fitness, feminisme of inheemse stranden, waar volgers en sponsors zich aan kunnen laven. Sommige influencers worden zelf een merk, ze beginnen een yogaleggingslijn, schrijven een boek, doen een theatertour.
In een interview metThe Guardianuit 2019, naar aanleiding van twintig jaarNo Logo,beschrijft Klein hoe absurd het in 1999 zou hebben geleken dat een middelbare scholier eenpersonal brandkon hebben. Maar: 'De grootste verandering sindsNo Logouitkwam is dat het neoliberalisme zoveel bestaansonzekerheid heeft gecreëerd dat de verhandeling van het zelf nu gezien wordt als de enige route naar een vorm van economische zekerheid.'
Ook niet-influencers, gewone mensen, verhandelen zichzelf steeds meer. Via LinkedIn, X of Tinder zetten ze zichzelf in de etalage. Ze investeren in zichzelf met cursussen, webinars en zelfhulpboeken. Houden hun vooruitgang bij met selftracking-apps. Peppen zichzelf op met marketingslogans uit de zelfhulpindustrie:Impossible Is Nothing, Just Do It,alles is mogelijk als je er maar in gelooft, werk hard en geef nooit op.
25 jaar geleden gebruikte de naamloze verteller uitFight Clubal dezelfde slogans (geïnspireerd door een serie biologietijdschriften voor kinderen waarin de organen van ene Jack, zijn hart of zijn lever, zich een voor een voorstellen):I am Jack's unstoppable drive. I am Jack's refusal to give up. I am Jack's insatiable thirst for success.
Laat jezelf zien. Manifesteer jezelf de wereld in. Doe het via de online platforms, de sociale media, die daarvoor beschikbaar zijn. Alleen zijn dit wel platforms die uiterst strikte richtlijnen hebben over welke beelden, meningen en/of creatieve uitingen wenselijk zijn. Geen vrouwentepels, geen blote peuters, geen dingen waar de regimes van Turkije of Saudi-Arabië of Elon Musk zelf, de eigenaar van X, aanstoot aan kunnen nemen. Racisme en seksisme daarentegen zijn meestal geen probleem.
Online zijn gebruikers niet alleen producent en marketeer, maar ook een product dat aan bepaalde eisen dient te voldoen.
I'm Jack's inflamed sense of rejection.
De platforms van nu zijn de winkelsvan toen. InNo Logohaalt Naomi Klein het voorbeeld aan van de band Nirvana die onder druk van winkelketen Walmart de hoes van hun cdIn Uteroaanpaste (op de achterkant stonden foetussen afgebeeld). Het nummerRape Mewerd op verzoek veranderd inWaif Me. Walmart wilde zijn schappen nu eenmaal 'familievriendelijk' houden en aangezien Nirvana Walmart harder nodig had dan andersom (het bedrijf was inmiddels zo groot dat een boycot de winsten niet zou bedreigen), ging de band overstag.
Hoe groter het bedrijf, hoe groter de afzetmarkt, hoe meer 'familievriendelijkheid' en hoe groter de eenheidsworst. Producenten van boeken, tijdschriften of films die een boycot niet willen afwachten, laten hun waar steeds vaker van tevoren beoordelen. De filmregisseur David Cronenberg merkte er destijds inThe New Yorkerover op: 'Men gaat er nu blijkbaar van uit dat elke film door een kind moet kunnen worden bekeken. (...) Daarom wordt op iedereen die een film voor volwassenen wil maken een enorme druk uitgeoefend.'
Grote bedrijven hebben het culturele landschap veranderd. Met behulp van het merkenrecht worden er barrières opgeworpen tegen kleine spelers en buitenstaanders. Klein haalt de rechtszaak aan die Disney ooit aanspande tegen een peuterspeelzaal in Florida waar een Donald Duck op de muur was geschilderd. McDonald's voerde 24 jaar lang een juridische strijd tegen een man die Ronald McDonald heette en al sinds 1956 een familierestaurant bezat. Dat mag misschien triviaal lijken, schrijft Klein, 'maar dezelfde agressieve eigendomsregels worden toegepast op kunstenaars en cultuurmakers die proberen commentaar te leveren op onze gemeenschappelijke gemerkte wereld'.
De huidige cultuur is een monoloog, stelt Klein. Merken zijn inmiddels alomtegenwoordig, als de lucht die je inademt, 'maar wee je gebeente als je het waagt uit te ademen'. Bestaande beelden mogen niet gebruikt worden voor iets nieuws, muziek mag niet gesampled worden. Behalve door artiesten die een grote distributeur achter zich hebben waardoor ze de rechten kunnen afkopen. Zo kan een muzikant als Beck dankzij Warner Brothers honderden samples gebruiken en geprezen worden dat hij de tijdgeest zo goed weergeeft, maar een onbekende outsider uit Alblasserdam, hoe getalenteerd ook, wordt meteen voor het gerecht gedaagd. Of een online algoritme zorgt er gewoon automatisch voor dat zijn muziek nooit een publiek bereikt.
De boodschap die zo wordt uitgedragen, aldus Klein, 'is dat cultuur iets is wat je overkomt'. Je koopt het in de vorm van een stoel of tas of kaartje voor de bioscoop, mag het passief consumeren, maar 'het is niet iets waaraan je deelneemt of iets wat je het recht geeft te reageren'. Het heeft de hedendaagse cultuur statisch en steriel gemaakt. Er wordt zelden iets aan toegevoegd dat niet van tevoren en van bovenaf is goedgekeurd. De zuurstof die voor culturele vernieuwing zo nodig is, ontbreekt.
Er is een eenheidsworst ontstaan, precies zoals multinationale bedrijven beoogden. Een 'mono-multiculturalisme', noemt Klein het. Verschillen verdwijnen, nationaliteiten worden uitgewist, alles begint op elkaar te lijken. 'We leven in een hel van het gelijke', zou de KoreaansDuitse filosoof Byung-Chul Han later schrijven. En dat heeft op zijn beurt weer geleid, stelt Klein, tot 'een soort mondiale claustrofobie'. Het is de angst dat er geen ontsnapping meer mogelijk is, dat je overal waar je kijkt, of het nu naar het noorden of zuiden is, naar het verleden of de toekomst, meer van hetzelfde zult vinden; meer familievriendelijke producten en wit/beige interieurs.
Elke dag is wel ergens ophef over, elke dag berichten media over Nieuw! en Brekend!, maar culturele vernieuwing is tegenwoordig toch vooral de iPhone15 die de iPhone14 vervangt, de rok die weer kort mag zijn dit jaar, een film over de vriendin van de vijand van Batman. Het zijn veranderingen die net groot genoeg zijn om de consument tot een aanschaf te verleiden, maar daar houdt het verder wel mee op. Mensen voelen dat, stelt Klein, bewust of onbewust grijpt het gebrek aan zuurstof hen naar de keel. En het kan volgens haar dan ook niet anders of deze mondiale claustrofobie resulteert in een woedende zucht naar bevrijding.
I am Jack's smirking revenge,aldus de naamloze verteller voordat hij de boel opblaast.
Mensen zullen in opstand komen,daarvan was Klein overtuigd. Ze zullen terugeisen wat van hen is, hun straten, hun cultuur, hun waardigheid. En in 1999 leek het daar ook op.
In feite vormdeNo Logode culminatie van een decennium waarin het verzet tegen multinationals almaar groeide. Anticonsumentistische bewegingen bekladden billboards, verbasterden logo's, begonnen tijdschriften vol antireclames, collages en Noam Chomsky-quotes. Op internet verschenen de eerste bloggers en hackers, The Yes Men bouwde een nepsite voor de Wereldhandelsorganisatie die voor de echte werd aangezien. Piraterij kwam op, informatie was er immers om te delen, copyright was een hoax. Wereldwijd was elke dag wel ergens een demonstratie gaande, eind november 1999 kwamen tienduizenden actievoerders samen in de zogenaamde Battle of Seattle tijdens een conferentie van de Wereldhandelsorganisatie.
En toen was het opeens allemaal voorbij. Als op 11 september 2001 twee vliegtuigen het World Trade Center doorboren, verandert bijna onmiddellijk het discours. Er heet nu een vijand te zijn, de radicale islam, die ons van buitenaf bedreigt. In dezeclash of civilizationsis hetus against them. De rangen sluiten zich. Westerse activisten die van binnenuit streden voor een rechtvaardigere wereld worden verdacht gemaakt, vertelt Klein in het interview metThe Guardian:'Toen overheden [activisten van] deglobal justice movementgelijk begonnen te stellen met terroristen, werden velen van hen bang.' Ze trokken zich terug. Optimisme en de zucht naar verandering maakten plaats voor angst, wantrouwen en surveillance.
In veel opzichten is dit nog steeds het dominante discours, zeker aan de rechterkant van het politieke spectrum. Daar zijn het nog steeds slechteriken van buiten, vluchtelingen, moslims of Poetin, die onze levensstijl bedreigen. Activisten die van binnenuit strijden voor verandering, voor meer sociale rechtvaardigheid, worden al snel geschaard onder een 'wokisme' dat de democratische rechtsstaat bedreigt.
De roep om terug te eisen wat van 'ons' is, groeit inderdaad, zoals Klein voorspelde: onze straten, onze cultuur, onze waardigheid.
Alleen is de vijand niet meer het grootkapitaal, maar vooral nog de Ander, de vreemdeling.
Je zou het een vorm van coöptatie kunnen noemen, of inkapseling. InNo Logoliet Naomi Klein al zien hoe verzetsbewegingen uit het verleden maar al te vaak eindigden als modetrend, een leuk T-shirt in de etalage:Be Free!,maar zoals bedrijven eerder al hun productie en marketing uitbesteedden aan consumenten, zo geldt hetzelfde voor coöptatie.
InDoppelganger: A Trip into the Mirror Worldlaat Klein zien hoe (voorheen) linkse retoriek over elites, bevrijding en de macht aan het volk is overgenomen door rechtse agitators. Onder het mom van een heilige cultuuroorlog, een strijd tegen 'communistische' eenheidsworst, vallen rechtse politici en 'denkers' wereldwijd progressieve en/of antikapitalistische stemmen aan, terwijl ze ondertussen het bedrijfsleven ruim baan geven. Als Klein op een dag naar een podcast van alt-right-spindokter Steve Bannon luistert, beschrijft ze later hoe ze steeds meer het gevoel krijgt dat ze Noam Chomsky hoort. Dezelfde zinnen over onderdrukking van de massa's komen voorbij, alleen belanden Bannons luisteraars vervolgens al snel bij vreemdelingenhaat en transfobie. De woorden van verzet zijn ingekapseld, onschadelijk gemaakt.
Fight Clubis tegenwoordig vooral nog een inspiratiebron voor jongens die er hun (giftige) mannelijkheid mee vieren en het gebruiken als stok om linksesnowflakes(een term die ook al voorkomt in roman en film) mee te slaan.
No Logo verkocht meer dan een miljoenexemplaren, het boek werd in meer dan dertig landen vertaald.
Klein geloofde heilig dat informatie de vonk zou zijn die een massaal verzet doet ontbranden: 'Naarmate meer mensen de merkgeheimen van het mondiale web van merknamen ontdekken', zal hun verontwaardiging groeien en móeten ze wel in actie komen. MetNo Logowilde ze inspireren tot 'een activisme dat de kiemen legt voor een authentiek alternatief voor de heerschappij van de multinationals'.
Maar ondertussen groeide de macht van die multinationals almaar door. Na een opleving van antikapitalistisch verzet in 2011 met Occupy Wall Street bleef het lang stil. Pas sinds een paar jaar gaan mensen weer massaal de straat op, vooral voor het klimaat (wat natuurlijk bij uitstek ook een verzet tegen het grootkapitaal is).
Je kunt je dan ook afvragen in hoeverreNo Logo25 jaar geleden een paradigmaverschuiving heeft voortgebracht. Buiten kijf staat echter dat het nog altijd een uiterst noodzakelijk boek is. Al was het alleen al omdat het laat zien welke paradigmaverschuiving er nódig is. We moeten terug naar 'de wereld van de dingen', naar dat wat tastbaar is. InNo Logobeschrijft Klein talloze manieren van verzet die deze terugkeer in zich dragen. Maar de mooiste manier, vond deze lezer, is toch wel die van Reclaim the Streets.
Eind 1993 werd de kiem van deze beweging gelegd bij Claremont Road, een rustig straatje in Londen dat moest verdwijnen voor een snelweg. Toen de gemeenteraad geen aandacht besteedde aan het verzet uit de buurt besloot een groep activistische kunstenaars de bulldozers tegen te houden door de straat in een levende vesting te veranderen. Ze zetten sofa's op straat, tekenden midden op de weg een gigantisch schaakbord, bouwden boomhutten, beschilderden oude auto's, de inmiddels ontruimde huizen werden aan elkaar verbonden met ondergrondse tunnels en gevuld met kunstobjecten: 'Toen Claremont Road in november 1994 werd gesloopt, was het de creatiefste, feestelijkste, levendigste straat van Londen.' Cultuur werd hier niet langer passief ondergaan, maar actief vormgegeven door burgers zelf.
Vanaf 1995 zou Reclaim the Streets drukke straten, belangrijke kruispunten en soms zelfs stukken snelweg kapen om er spontane feesten te organiseren. Klein beschrijft hoe duizenden mensen samenkomen om in een mum van tijd het asfalt te veranderen in een surrealistische speelplaats. Er worden tapijten neergelegd, stellages gebouwd, schommels opgehangen, vanuit de laadruimte van een truck draait een dj of speelt een band, zogenaamde guerrillatuiniers boren gaten in het asfalt om er boompjes te planten. Als snel verspreiden de spontane straatfeesten zich de hele wereld over, ook in Utrecht wordt er een gegeven, en komen er duizenden mensen op af.
In de hedendaagse cultuur, stelt Klein, wordt vrijheid meestal opgevat als ontsnapping. Al in de jaren zestig trekken hippies naar communes in Marokko, tegenwoordig bouwen Nederlandse wappies aan hun Portugese Freedom Ville, zitten influencers op Bali, ommuren de superrijken hun woningen als een vesting. Vrijheid, schrijft Klein, 'is overal, behalve hier'.
Reclaim the Streets daarentegen wees de stad of het heden niet af, maar brak ze open. Ze bood geen ontsnapping, maar transformatie. Tegenwoordig zet Extinction Rebellion ook snelwegen af, en dat is broodnodig, maar het verschil is dat deze acties een middel zijn, een manier om de afschaffing van fossiele subsidies af te dwingen. Bij Reclaim the Streets waren de bezettingen een doel op zich. Er was geen programma of eisenpakket, er werd slechts getoond hoe vrijheid kan voelen.
Wacht niet op leiders, zegt Naomi Klein inNo Logoeigenlijk steeds op een andere manier. Wacht niet tot de macht iets verandert, vraag niet om toestemming of bevestiging, maar creëer, hier en nu, zélf de ruimte waarnaar je verlangt.
Mensen horen zichzelf te besturen,schrijft Klein, dat is het meest basale principe van burgerschap. Wat we daarom nodig hebben is 'een steeds verder uitbreidend netwerk van zeer plaatselijke initiatieven, alle gebaseerd op rechtstreekse democratie'.
Zelfbestuur via vakbonden, in woonwijken, in dorpen, broedplaatsen, voedselbossen, burgerberaden, geen aandeelhouders maar arbeiders die eigenaar zijn, en massale straatfeesten. 'Een wereld met vele werelden daarbinnen', gebaseerd op zelfbeschikking en diversiteit, aldus Klein: 'Culturele diversiteit, biodiversiteit en, jawel, ook politieke diversiteit.'
InFight Clubverzandt het verzet tegen consumentisme en kapitalisme uiteindelijk in dezelfde eenheidsworst die het wil bestrijden. Activisten volgen slaafs bevelen op, ze hebben geen naam meer, verliezen hun individualiteit. Dat komt ervan, lijkt de boodschap, als je denkt dat er maar één oplossing, één methode is waarbinnen iedereen zich aan de juiste woorden of denkwijzen moet houden.
Naomi Klein daarentegen laat juist zien dat de kracht van verzet in veelheid ligt. Ze streeft niet naar een massabeweging, maar naar 'duizenden bewegingen die op complexe wijze met elkaar verbonden zijn'. Het zullen bewegingen zijn vanuit één Nee, schrijft ze, maar met vele Ja's als resultaat. Ze zullen de uitvoerders van het kapitalisme niet frontaal aanvallen, 'maar hen omsingelen vanuit alle windrichtingen'.
25 jaar na dato isNo Logonog altijd het ultieme handboek voor iedereen die een gebrek aan bewegingsvrijheid, ja, aan zuurstof ervaart.