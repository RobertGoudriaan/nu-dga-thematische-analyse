'Veel Syriërs willen een democratie' Macht & Tegenmacht Paul Salem

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
20 maart 2025
Repressie zonder politieke concessies is uiteindelijk een doodlopende weg. Volgens Midden-Oosten-kenner Paul Salem is dat de les van de val van Assad. Kan de democratie, meer dan veertien jaar na de Arabische Lente, alsnog wortelschieten?
'Een tektonische verschuiving.' Zo noemt Paul Salem de ontwikkelingen in het Midden-Oosten van het afgelopen jaar. Telefonisch, vanuit Beiroet, praat hij met de kalmte van een man die al tientallen jaren de regio bestudeert. De vicepresident van het Middle East Institute, een in Washington gevestigde denktank die de politieke dynamiek in de regio onderzoekt, en auteur van meerdere boeken over het Midden-Oosten, bracht elf jaar door in de VS, waar hij promoveerde aan Harvard. Kort voor de oorlog tussen Hezbollah en Israël vorig jaar keerde hij terug naar zijn geboorteland Libanon, waar hij de veranderingen van dichtbij volgt.
Met de onlangs verkozen president, Joseph Aoun, zet Libanon volgens Salem stappen om zich los te maken van de 'As van Verzet', een netwerk van door Iran gesteunde milities. Voor het eerst in decennia is in Libanon een president gekozen ondanks het verzet van Hezbollah, dat inmiddels is verzwakt door de oorlog met Israël. Hiermee komt een einde aan ruim tweeënhalf jaar zonder president, een periode van politieke verlamming.
Waar veel andere analisten vooral oog hebben voor Irans invloed in Libanon, benadrukt Paul Salem ook de rol van Syrië. Libanon heeft sinds 1969 geleidelijk zijn soevereiniteit verloren. Eerst onder druk van de Egyptische president, die de Libanese regering dwong macht af te staan aan de gewapende tak van de PLO. Vervolgens nam de Syrische president Hafez al-Assad het over en versterkte hij de controle. Na de verdrijving van de PLO in 1982 werkte Assad samen met Iran om Hezbollah als dominante gewapende macht in Libanon te vestigen. 'Maar de huidige ontwikkelingen geven de Libanezen hoop dat decennia van onderwerping aan Syrische en Iraanse belangen eindelijk ten einde komen', zegt Salem.
In zijn toespraak riep Aoun op tot een 'nationale dialoog over de defensiestrategie', waarbij 'alleen de staat verantwoordelijk is voor het beleid en de uitvoering ervan'. Salem noemt het 'een diplomatieke manier om Hezbollah serieus uit te dagen: integratie in een staatsgeleide defensiestructuur, of ontwapening'. Toch kan het, als Israël zich niet volledig uit Libanon terugtrekt, 'een geschenk voor Hezbollah' zijn. De partij, die decennia Libanon domineerde, kan dan stellen dat de bezetting niet via diplomatie kan worden beëindigd en dat gewapend verzet daarom nog steeds noodzakelijk is.
Als iemand weet hoe groot de impact van de val van Assad is, dan is het Salem. Hij schreef er tientallen analyses over en voorspelde al jaren dat het Syrische regime, ondanks brute repressie, op den duur zou imploderen. Dat dat nu is gebeurd betekent een zware klap voor Iran. Sinds de jaren tachtig was het regime van Assad een belangrijke bondgenoot in de steun en bewapening van Hezbollah, 'Irans belangrijkste, en vaak enige, afschrikmiddel tegen Israël'. In zijn artikelen omschrijft Salem Hezbollah als een 'strategisch bewapend vliegdekschip' dat aan de Israëlische grens werd gepositioneerd. Volgens hem was de grootste zorg van Israëlische militaire planners bij een mogelijke aanval op Iran de hevige vergeldingsaanval die Hezbollah vanuit Libanon zou kunnen uitvoeren.
Hoe Teheran met de zware klap omgaat, is volgens Salem nog afwachten. Iran kan vasthouden aan zijn oude strategie door zijn milities in Irak en Jemen te blijven steunen, of het kan de deur openen voor onderhandelingen met regionale spelers en Donald Trump. Mocht diplomatie falen, dan kan Israël, met Amerikaanse steun, grootschalige aanvallen op Iran uitvoeren. In zijn essays gaat Salem dieper op die scenario's in. Volgens hem heeft Teheran weinig speelruimte en zal het zich waarschijnlijk richten op het verminderen of volledig stoppen van de escalatie met Israël. 'Daarmee wint Iran tijd, jaren die nodig zijn om zijn strategie te herzien, Hezbollahs leiderschap te herstellen en zijn militaire capaciteiten opnieuw op te bouwen.' Een grote deal tussen Trump en Iran lijkt hem sowieso onwaarschijnlijk. Hun belangen botsen, het wantrouwen is diep en Trump verkiest snelle deals, terwijl Iran vasthoudt aan langdurige onderhandelingen.
'De snelle val van Assad toont aandat eenzijdige repressie zonder politieke concessies of compromissen uiteindelijk een doodlopende weg is', zegt Salem aan de telefoon begin februari. De val van 'een van de wreedste regimes van de moderne tijd', zoals hij het noemt, is 'een overwinning voor de menselijkheid'. 'Maar', mompelt hij nadenkend, 'de echte uitdaging begint nu pas.' Hoe kun je een land opnieuw opbouwen en mogelijk democratisch maken zonder dat het in chaos vervalt? Salem is sceptisch. 'De opstanden van 2011 hebben laten zien dat het vuur van een revolutie een regime kan wegvagen. Maar het ontbreekt vaak aan de kracht om vervolgens een stabiele en democratische staat op te bouwen.'
Salem volgde de Arabische Lente op de voet. Aanvankelijk dacht hij dat de opstanden, van Egypte tot Syrië en van Libië tot Jemen, de wereldwijde democratisering nieuw leven zouden inblazen. In het Westen klonk steeds luider dat de tijd van autoritaire regimes voorbij was. Toch zijn de meeste van die dromen uiteengespat. De revoluties brachten niet de verwachte vrijheid, maar vooral chaos, oorlog of een terugkeer van autocratisch bewind. Kan de val van Assad alsnog de belofte van de Arabische Lente inlossen? Welke lessen zijn er te trekken uit de opstanden van toen? 'Veel Syriërs willen een democratie', zegt Salem. 'Maar de overgangsperiode is uiterst fragiel.' Het grootste risico schuilt in het vermogen, of onvermogen, van de nieuwe president Ahmed al-Sharaa om Syrië te verenigen. 'Koerden, alawieten, druzen, soennieten en christenen hebben allemaal hun eigen zorgen en belangen', legt hij uit. President Al Sharaa heeft aangegeven iedereen bij het proces te willen betrekken, maar hij verwerpt het Libanese model, waarin de macht sektarisch verdeeld is en het bestuur daardoor vaak verlamd raakt. Voor Salem is dat een positief signaal, mits het daadwerkelijk leidt tot een democratische overgang. 'Maar in de praktijk zie je daar vooralsnog weinig van terug en dat kan mensen zand in de ogen strooien.'
Een kleine maand na ons telefoongesprek gebeurt precies waar Salem al voor waarschuwde. Aan de kust, een gebied met veel alawitische inwoners, breken gevechten uit tussen regeringstroepen en pro-Assad-milities. De sektarische spanningen lopen hoog op en meer dan duizend alawieten komen om. In zijn analyse in het Arabische bladAl Majallaop 10 maart schrijft Salem: 'Als er geen gedeelde visie komt en er geen inclusief bestuur wordt gevormd, raakt Syrië verstrikt in een nieuwe status quo - anders dan onder Assad, maar even verdeeld.' Dit zou een systeem van 'kantons' betekenen, waarbij verschillende groeperingen hun eigen invloedssferen behouden. Bijvoorbeeld een door Israël gesteunde druzen-enclave in het zuiden en een door Iran gesteund alawitisch bolwerk aan de westkust.
'Democratie komt niet uit de lucht vallen',zegt Salem met een spottende glimlach. 'Democratie vereist sterke instituties en een maatschappelijke consensus over hoe macht gedeeld moet worden.'
Volgens Salem hebben landen in de regio nooit echt de kans gehad om een democratie te ontwikkelen. 'Tijdens de Koude Oorlog sloten de meeste staten zich aan bij ofwel de Sovjet-Unie, die hun een repressief staatsmodel oplegde, ofwel de VS, die militaire dictaturen en koningshuizen steunden in de bestrijding van het communisme. Democratisering stond nergens hoog op de agenda, ongeacht het kamp. Regimes die nauwe samenwerking zochten met de Sovjet-Unie, zoals Egypte, Syrië, Irak en Libië, kozen een socialistisch model en nationaliseerden hun economieen. Kapitalisme werd als vijand gezien. In naam van de arbeidersklasse en de nationale onafhankelijkheid kreeg de staat de volledige controle over de economie. In werkelijkheid betekende dit vooral een centralisatie van macht en rijkdom binnen een kleine politieke elite.'
In zijn boekGebroken regimesbeschrijft Salem hoe de opstanden van 2011 in de meeste landen twee tegengestelde krachten naar voren brachten: een zogenaamd seculiere beweging en een islamistische beweging, die allebei een rol speelden in het moeizame verloop van de democratische transitie. Neem Egypte. In het begin waren de demonstranten daar verenigd in hun strijd tegen autoritaire heersers en voor verkiezingen. Maar zodra de macht vrijkwam, ontstond er een kloof.
Na de val van president Mubarak in 2011 werd Mohamed Morsi, een kandidaat van de Moslimbroederschap, democratisch verkozen. Volgens Salem interpreteerde de Broederschap haar verkiezingsoverwinning als een mandaat om de hele samenleving naar haar ideologie te vormen. Ze stonden sceptisch tegenover democratische principes en een seculier systeem. Tegelijkertijd weigerden liberale en seculiere bewegingen, die de verkiezingen verloren, de uitslag te accepteren. Mensen gingen massaal de straat op tegen Morsi, wat uiteindelijk leidde tot een militaire staatsgreep in 2013. Morsi werd vervolgens afgezet en het leger nam de macht over.
Uit opiniepeilingen blijkt dat een meerderheid in de regio een democratisch systeem verkiest boven een militair bewind of een eenpartijstaat. Toch ontbreekt een breed gedragen en goed georganiseerde democratische ideologie, stelt Salem. 'In Oost-Europa, waar de Arabische Lente inspiratie uit putte, ontstond na de val van de Sovjet-Unie een sterke oppositiebeweging met een gedeeld geloof in democratische principes. Denk aan figuren als Václav Havel. Westerse landen investeerden bovendien veel geld in de democratische opbouw van Oost-Europa.' En in het Midden-Oosten? 'Heel weinig. Sterker nog, westerse landen steunen soms juist autoritaire leiders, uit angst voor instabiliteit en vluchtelingenstromen.' Onder Donald Trump, 'wiens beleid eerder richting autoritaire en illiberale bestuursvormen neigt', verdiept deze trend zich alleen maar. 'Voor pro-democratische bewegingen in de regio is dat een ontmoedigende ontwikkeling.'
Ook invloedrijke spelers als Iran en de Golfstaten zagen volgens Salem geen voordeel in een democratische golf in de regio en probeerden die in toom te houden. In het boekEscaping the Conflict Trap,dat Salem samen met de Amerikaanse hoogleraar Ross Harrison schreef, wordt uiteengezet hoe hun steun aan bondgenoten en het bestrijden van rivalen een eindeloze cyclus van interventie en tegeninterventie in gang zet. Zodra de ene macht zich mengt, voelt een andere zich gedwongen te reageren, uit zelfverdediging, angst voor rivaliserende invloed of met het oog op strategische belangen. Een sprekend voorbeeld is Jemen na de opstand van 2011, toen Iran de Houthi's steunde en Saoedi-Arabië daarop reageerde met een militaire interventie.
In zijn analyses schrijft Salem over een andere bepalende factor in de mislukte democratische transitie. De oude elite, die hij ook wel de 'diepe staat' noemt, speelt nog steeds een sleutelrol achter de schermen. In zijn studieLibya's Troubled Transitionbeschrijft hij hoe Libië na de val van president Kadhafi verzandde in een chaotische strijd tussen oude en nieuwe machthebbers. Hij licht dit verder toe tijdens het gesprek. 'Verborgen machtsstructuren - de onzichtbare netwerken tussen veiligheidsdiensten, oude elites en economische monopolies - verdwijnen niet zomaar. Als een dictator valt, betekent dat niet automatisch dat de fundamenten van zijn regime instorten. In Egypte zagen we hoe de oude machthebbers opnieuw aan de touwtjes trokken. Zij kennen het politieke spel, beschikken over de middelen om hun invloed te behouden en slagen er soms zelfs in om nieuwe gezichten naar voren te schuiven.'
Is democratie in de regio dan een verloren zaak, of kan het alsnog wortel schieten?
'Ja, dat kan. Maar het zal tijd kosten. Kijk naar Europa. Het duurde eeuwen voordat daar stabiele democratieën ontstonden. Eerst moesten steden met eigen bestuur ontstaan, een onafhankelijke rechterlijke macht gevormd worden en een balans tussen kerk en staat gevonden worden. In de regio, van de Ottomaanse overheersing tot het kolonialisme en de moderne autocratieën, is de staat altijd sterk gecentraliseerd geweest. Toen de centraal geleide staten na de Arabische Lente instortten, ontstonden er machtsvacuüms die snel werden opgevuld door sektarische, etnische of tribale groeperingen. Tegelijkertijd werd de verhouding tussen religie en staat voor het eerst echt ter discussie gesteld, een debat dat in veel Arabische landen lange tijd onder het tapijt was geveegd. Door het gebrek aan instituties en een politiek kader om deze kwesties te begeleiden, kregen mensen na de val van de regimes plotseling te maken met fundamentele vragen over democratie, religie en macht.
De strijd tussen autoritaire regimes en volksbewegingen is geen nieuw fenomeen, maar een historisch proces dat nog steeds gaande is. Als je kijkt naar de vorige eeuw, leefden de meeste mensen in dorpen en afgelegen gebieden, ver verwijderd van politieke machtscentra. Maar naarmate steden groeiden en sociale structuren veranderden, nam de politieke participatie toe. In Europa zagen we dit bijvoorbeeld in 1848, toen in verschillende landen revoluties uitbraken als reactie op de overgang van een agrarische naar een steeds meer verstedelijkte samenleving.'
Er zijn volgens Salemtwee zaken die de regimes in de vorige eeuw sterker hebben gemaakt: 'De ontdekking van olie en de bezetting van Palestina.' De eerste geeft de Golfstaten een macht die losstaat van hun bevolking. 'De rijkdom en macht hangen niet af van het volk en komen niet voort uit arbeid of ondernemerschap, maar uit de controle op wat toevallig onder de grond ligt. In ruil voor economische zekerheid eisen de heersers politieke stilte.' Maar dat begint volgens hem nu in bijvoorbeeld Saoedi-Arabië te schuiven. Daar beginnen ze belasting te heffen en zoeken ze naar nieuwe inkomstenbronnen via ondernemerschap en buitenlandse investeringen.
Dan de Palestijnse kwestie. 'Dit conflict heeft de politieke ontwikkelingen in de regio na de onafhankelijkheid in de jaren vijftig diep gevormd. Het werd een excuus, een katalysator. Het conflict met Israël rechtvaardigt de opkomst van sterke, autoritaire regimes. "Geen stem is luider dan het geluid van de strijd", werd bijvoorbeeld de mantra in Egypte, Syrië, Irak en later in Iran. En dus werd alles ondergeschikt aan dat ene doel: verzet. Voor een echte transitie is het daarom belangrijk dat er een Palestijnse staat komt. Deze optie kan een veilige, welvarende toekomst garanderen, voor zowel Israëliërs als Palestijnen, en voor de bredere regio.'
In de weken na ons interview besteedt Salem in essays aandacht aan de plannen van Donald Trump voor het Midden-Oosten. Israëls rechtervleugel ziet in Trump een kans, stelt Salem. Gaza is verwoest, Hamas is verzwakt en Trumps 'Rivièra van het Midden-Oosten'-plan steunt de gedwongen verhuizing van Palestijnen. Trump bepaalt nu de spelregels en maakt het MiddenOosten 'onvoorspelbaarder dan ooit', schrijft Salem. Eén optie is dat hij zijn 'Deal of the Century' nastreeft, waarbij Israël nederzettingen annexeert en Palestijnen beperkte autonomie krijgen, inclusief of exclusief Gaza. Dit zou de Abraham-akkoorden tussen Israël en een aantal Arabische landen versterken en een pro-Amerikaans blok tegen Iran vormen. Een ander scenario is dat Trump de kwestie negeert en Israël vrij spel krijgt in Gaza, met als mogelijk doel Palestijnen richting Egypte te verdrijven. 'De enige zekerheid is dat niets zeker is', concludeert hij.
In ons gesprek begin februari is Salem voorzichtig hoopvol. De Arabische Lente, zegt hij, heeft laten zien dat verandering mogelijk is. 'Dat heeft mensen wakker geschud. De monarchieën zijn over het algemeen flexibeler gebleken dan de republikeinse regimes. Uit angst dat de revoluties hun grenzen zouden bereiken, hebben ze aanzienlijke hervormingen doorgevoerd. Jordanië, Saoedi-Arabië, Marokko en Koeweit kunnen bijvoorbeeld balanceren tussen hervormingen en repressie, iets wat seculiere, autoritaire republieken zoals Syrië niet lukte. Want koningen kunnen politieke ruimte toestaan door verkiezingen te organiseren, hervormingen door te voeren of door politieke partijen regeringen te laten vormen. Hun macht is niet afhankelijk van verkiezingen en kan via die weg ook niet ter discussie worden gesteld. Dat is een luxe die de presidenten in Tunesië, Egypte, Libië en Jemen niet hebben. Zij houden gemanipuleerde verkiezingen waarin de president steevast met meer dan negentig procent van de stemmen wint. Echte verkiezingen zouden hun eigen positie ondermijnen.'
Kunnen de Saoediërs moderniseren zonder uiteindelijk te democratiseren?
'In Saoedi-Arabië heeft kroonprins Mohammed bin Salman de invloed van religieuze conservatieven sterk ingeperkt. De religieuze politie is afgeschaft, vrouwen zijn steeds zichtbaarder in de samenleving en binnen het systeem, en hun arbeidsparticipatie is in korte tijd verdubbeld. Culturele veranderingen, zoals de komst van discotheken, concerten en toerisme, zijn revolutionair voor Saoedi-Arabië. Bin Salman beseft dat hij de oude, ultraconservatieve machtsbalans niet kan handhaven; er is een jonge, stedelijke, hoogopgeleide bevolking die niet langer met islamistisch conservatisme te paaien is. Hij zag welke hoge prijs Iran betaalt voor de onderdrukking van vrouwen.
Maar dit is absoluut geen opmaat naar democratie. De hervormingen zijn vooral een strategie om de economie te diversifiëren en de legitimiteit van de monarchie te versterken. Tegelijkertijd heeft Bin Salman de macht sterk gecentraliseerd en critici hard aangepakt. Toch kan dit op de lange termijn leiden tot politieke hervormingen. Kijk naar de geschiedenis: sterke leiders die moderniseren, zoals Atatürk of Reza Shah, begonnen met brede steun omdat ze vastgeroeste problemen aanpakten en snelle veranderingen beloofden. Maar op den duur kan die centralisatie van macht juist tot stagnatie en onvrede leiden. Bin Salman kan niet eeuwig voorkomen dat de vraag naar politieke inspraak op tafel komt. De bevolking, die nu proeft van sociale en economische vrijheden, zal op een gegeven moment ook politieke participatie eisen. Dan kan hij daar niet omheen, als hij zijn macht wil behouden.'
De val van Assad laat een krachtige echodoor de regio klinken, schrijft Salem in een van zijn essays in december. Vooral voor autoritaire regimes die op repressie leunen is zijn ondergang onheilspellend. Assads meedogenloze onderdrukking van de Syrische opstand leek lange tijd een effectieve strategie, maar bleek een vergankelijk fundament. 'Brute repressie kan een volksopstand tijdelijk onderdrukken', schrijft Salem, 'maar laat een regime achter zonder enige legitimiteit - een holle schil, rijp om in te storten zodra een nieuwe golf van verzet opkomt.'
Khalil Ashawi / Reuters | Feest op straat na de overeenkomst dat de Syrische Democratische Strijdkrachten (SDF) integreren in de nieuwe staatsinstellingen, Damascus, 11 maart