Hij creëert, dus hij bestaat Muzikant en kunstenaar Lonnie Holley

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
29 september 2022
Voor Lonnie Holley is zijn werk een manier om raciale trauma's uit het verleden te verwerken. En dat blijft hij doen, daarover bestaat geen twijfel. 'Kunst en muziek maken is zijn redding.'
Niemand weet watje kunt verwachten als de 72-jarige Amerikaanse muzikant en kunstenaar Lonnie Holley het podium betreedt. Improvisatie is de geëigende term, maar het gaat dieper, legde manager Matt Arnett uit in een interview inThe Guardian. 'Om te beginnen heeft hij een fotografisch geheugen. Hij heeft me verteld dat, als hij op het toneel staat, het voelt alsof er carrousels in zijn hoofd ronddraaien, die hem in staat stellen om beelden en ideeën te plukken uit al die herinneringen en ervaringen die voorbij komen.' Een samenspel van woorden en geluiden, waarbij gangbare toonaarden en meeklapbare ritmes worden vermeden. De setlist bestaat uit abstracte frasen alsDream Hole, I Stole this KnowledgeofI Can't Hate the Ocean for Bringing You.De songs ontstaan aldus op spontane wijze, met intuïtie als drijvende kracht en Holley als medium, in trance, passagier op wat hij zijn'mental flight'noemt.
Holley is een exponent van de zwarte bluestraditie, die veel meer behelst dan een man met een gitaar die zijn leed en lusten bezingt. Blues is een gemoedstoestand, een vorm van bewustzijn - een wisselwerking tussen depressie en agitatie - die teruggaat naar een tijd waarin Afrikanen met bootladingen tegelijk naar Amerika werden vervoerd om daar op plantages te werken. Alsof een bestaan als handelswaar niet genoeg was, werd hun naast hun vrijheid ook hun taal, godsdienst, geschiedenis, filosofie en cultuur ontnomen. Ze spraken verschillende talen en behoorden tot verschillende volken, maar nu werden ze allemaal aangeduid met een neerbuigende variant op het n-woord. 'Alleen religie (en magie) en kunsten werden niet volledig opgeslokt door Euro-Amerikaanse concepten', schreef LeRoi Jones in zijn standaardwerk uit 1963,Blues People: Negro Music in White America.
Jones, later bekend als Amiri Baraka, tekent in zijn boek de geboorte van een nieuwe mens op, de 'Amerikaanse Neger', die middels trommels, stem en rudimentaire snaarinstrumenten muziek maakte. De geluiden weken af van wat witte luisteraars gewend waren - de toonladders waren anders, de maatsoorten complex en er klonken veel 'valse' noten. De stemmen hadden maling aan westerse harmonieën, ze waren hees, met opmerkelijke nuances, herhalingen en improvisaties. Dat was de basis voor de blues, zoals die zich vanaf het begin van de twintigste eeuw zou ontwikkelen, met uitlopers naar jazz, rock-'n-roll, reggae, country & western, funk en hiphop. Maar de kosmische geluiden die muzikanten als Miles Davis, Jimi Hendrix, Sun Ra, Lee Perry, George Clinton, Prince en Moor Mother zouden voortbrengen behoren eveneens tot het bluesidioom.
Zo ook Holleys werk. Gitaren ontbreken en hij zingt niet overcrawling king snakesofbackdoor men.Een van zijn bekendste composities heetI Woke Up in a Fucked-Up America.Andere nummers hebben titels alsI Snuck Off the Slave Ship, Planet Earth and Otherwheres, How Far Is Spaced-out, Coming Back From the Distance Between Spaces and TimeenSix Space Shuttles And 144.000 Elephants. Holleys songs bestaan in essentie uit dobberende keyboardklanken, af en toe aangevuld door andere instrumenten, waarover hij 'spreekzingt'. Tientallen ringen omklemmen zijn vingers, die hoofdzakelijk de zwarte toetsen beroeren. Zijn polsen en nek zijn behangen met sieraden vervaardigd uit draden, kabels, rubber, leer, plastic, kralen, schelpen. Zijn werk en zijn wezen zijn dooraderd met afro-futurisme, de imaginaire zwarte reis van pre-slavernij naar een post-traumatisch universum.
Muziek is een relatief recent onderdeel van Holleys kunstenaarsbestaan. Hij werd in de eerste plaats bekend dankzij de vele honderden kunstwerken die hij vervaardigde uit dingen die mensen hebben afgedankt, spullen die hij op straat, langs de spoorlijn of in vuilcontainers had gevonden. Afval maakt hem blij, zei hij in gesprek metThe Bitter Southerner:'Ik heb geen Rolls-Royce nodig. Ik heb geen diamanten en geen parels nodig.' Maakt dat zijn werk politiek? Absoluut, mailt George King, maker van de aangrijpende documentaireThumbs Up for Mother Universe: Stories from the Life of Lonnie Holley(2020), waaraan hij ruim twintig jaar werkte. 'Lonnie werkt met gevonden voorwerpen, hij destilleert daar de verborgen verhalen uit: Amerika's raciale geschiedenis, klimaatverandering, vervuiling, vrouwenrechten, wapengeweld.' Het werk is tevens een metafoor voor het lot van de zwarte Amerikaan: afgedankt in een land dat nooit het hunne was. Kunst en muziek zijn voor Holley een manier om trauma's te verwerken.
Lonnie Holley werd in 1950geboren in Birmingham, Alabama, ooit door Martin Luther King getypeerd als 'de meest gescheiden stad van Amerika'. Toen Lonnie er opgroeide had Birmingham gescheiden woonwijken, gescheiden openbaar vervoer, gescheiden winkels, gescheiden werk, gescheiden toiletten, gescheiden scholen, gescheiden waterfonteintjes, gescheiden parken, gescheiden levens. De ordehandhaving was in handen van Eugene 'Bull' Conner, een fervent tegenstander van raciale integratie. Zijn bondgenoot was de gouverneur van Alabama, George Wallace, die tijdens zijn inauguratie in 1963 zijn denkbeelden in een enkele zin samenvatte: 'Segregatie nu, segregatie morgen, segregatie voor altijd.'
Toen Holley er als kind opgroeide was Alabama het middelpunt van de zwarte emancipatiestrijd. In 1961 dienden de Freedom Riders zich aan, een divers groepje Amerikaanse activisten dat door het Zuiden trok om te ageren tegen de segregatie. Toen hun bus in Birmingham arriveerde, gaf Bull Conner leden van de Ku Klux Klan toestemming om zich met honkbalknuppels, ijzeren staven en fietskettingen op de activisten uit te leven. Maar dit kon het tij niet keren. Op 2 mei 1963 gingen duizenden scholieren in Birmingham de straat op, de zogenaamdefoot soldiers. Ze trokken naar het stadhuis om daar een einde aan de racistische wetgeving te eisen. De politie hakte er ongenadig op los en verrichtte honderden arrestaties. Maar de volgende dag gingen wederom duizenden jongeren de straat op.
Bull Conner zette honden en waterkanonnen in. Hij genoot, omstanders aansporend om dichterbij te komen. 'Laat ze naar voren komen, sergeant', gebood hij een politieman. 'Ik wil dat ze zien hoe de honden hun werk doen.' De beelden van honden met ontblote tanden en drijfnatte kinderen op het asfalt gingen de hele wereld over. Een week later gaf Birmingham toe aan de eisen van de demonstranten: lunchrestaurants, parken, toiletten en paskamers zouden binnen negentig dagen gedesegregeerd worden. Witte kantoren zouden ook zwarte werknemers aanstellen. Alle apartheidsborden verdwenen uit de gehavende stad.
Lonnie nam niet actief deel aan het protest. De meeste demonstranten kwamen uit middenklassegezinnen. Hij niet, hij was de zevende van 27 kinderen (zijn moeder werd 32 keer zwanger). Zijn biografie is zo fenomenaal dat hij aan het ongeloofwaardige grenst. Bij dezen een poging tot een korte samenvatting. Als peuter werd Lonnie door een burleske artiest van zijn alleenstaande moeder ontvreemd. De danseres verpatste hem een paar jaar later voor een fles whisky aan een echtpaar dat een honky-tonk-bar runde. De vrouw overleed, de man zoop en tuigde Lonnie geregeld af. Op een dag, Lonnie was zeven, beval zijn voogd hem om hout te kappen. De jongen rende weg, keek niet goed uit en werd door een auto geschept en enkele blokken meegesleurd. Hij lag ruim drie maanden in een coma en overleefde ternauwernood.
Een volgend avontuur bracht hem als verstekeling in een goederentrein naar New Orleans. Maar aangezien hij erop gebrand was zijn biologische moeder te vinden keerde hij terug naar Birmingham. Daar werd hij opgepakt wegens diefstal en naar de Alabama Industrial School for Negro Children gestuurd, een strafkamp voor zwarte probleemkinderen die er onder afschuwelijke omstandigheden katoen moesten plukken. Een ex-medewerker noemde de school in zijn boek een 'slavenkamp'. Lonnie kreeg elke dag slaag. Na een mislukte ontsnappingspoging werd hij aan een boom gebonden en afgeranseld tot er een bloedend hoopje mens over was. 'Het is alsof je in een shocktoestand raakt', zei hij tegenoverAfropunk. 'Ik ben gedoemd dat trauma tot mijn dood te herbeleven.'
Hij werd uit zijn lijden verlost toen hij door zijn oma van vaders kant werd opgespoord. Zij nam hem in huis. Van haar leerde hij hoe je tussen afval bruikbare dingen kunt vinden en die kunt doorverkopen. Wat later vond hij zijn moeder terug. 'Dat was een dag, dat was een dag... De eerste keer dat ik mama weer zag...Yes Lord, Yes Lord',zegt hij in de documentaire, terwijl er tranen over zijn wangen biggelen.
Vervolgens schopte hij zelf ook een flink aantal kinderen op de wereld. Hij was al vijf keer vader toen zijn vrouw in de gevangenis verdween na een gewapende roofoverval (hij zou nog tien kinderen bij vier andere vrouwen verwekken). Holley verkeerde aan de rand van de samenleving, overleefde dankzij een eindeloze reeks slecht betaalde baantjes, waaronder werk op een begraafplaats, als vuilophaler, in de keuken van een restaurant, bij een drive-in-bioscoop.
Op een dag, hij was inmiddels 29,waren er grafstenen nodig voor twee kinderen van zijn zus die bij een brand om het leven waren gekomen. Hij ging aan de slag met stukken zandsteen die bij een ijzersmelterij waren achtergelaten. Al zagend, beitelend en kervend veranderde hij ze in fraaie gedenkstenen. 'Het was als een spiritueel ontwaken', zei hij in een interview metThe New York Times. 'Als kind was ik afgedankt, en hier was ik, iets makend uit dingen die niemand meer hoefde als aandenken aan mijn neefje en nichtje. Ik ontdekte "kunst" als iets bruikbaars.'
Als een bezetene ging hij aan de slag. Eerst kwamen er ontelbare zandstenen beelden die hem de bijnaam Sandman opleverden. Maar al snel richtte hij zijn aandacht op ingenieuze installaties die hij fabriceerde uit het 'materiaal' (hij verfoeit het woord 'junk') dat hij op straat vond. Zijn erf, niet ver van het vliegveld van Birmingham, werd zijn galerie:yard art.
In 1986 werd hij 'ontdekt' door kunstverzamelaar Bill Arnett, die rondreisde in het Diepe Zuiden, op zoek naar talent. Hij had veel gezien, maar nog nooit zoiets als Holleys erf met die honderden kunstwerken. 'Daarna was niets hetzelfde meer', zei Arnett in 1993 in een interview met deAtlanta Journal-Constitution. 'Ik moest en zou de rest van de wereld vertellen dat er een vergeten beschaving is die dergelijk fantastisch werk produceert.' In zijn ogen kon Holley zich meten met grootheden als Willem de Kooning, Robert Rauschenberg en Jasper Johns.
Holley kreeg het etiket'outsider artist'en'folk artist'opgeplakt, termen die worden gebruikt voor kunstenaars die niet naar de academie zijn geweest, die niet te plaatsen zijn in bekende stromingen en wier werk wordt getekend door een zekere mate van naïviteit. Het zijn holle frasen, en Lonnie heeft er niks mee. 'Dergelijke categorieën plakken een soort teken van domheid op je rug of een onnozele stralenkrans rond je hoofd', zei hij toen hij werd geïnterviewd door schrijver Natalie Baszile voorThe Bitter Southerner. Baszile was het daar grondig mee eens. 'Holley verkeert op een andere golflengte, een die wij gewone stervelingen niet oppikken', schreef ze. Betreed je zijn wereld, dan ga je dingen anders zien. 'Je glijdt weg in een droomtoestand, een plek waar objecten zonder meer kracht hebben. Een plek waar alles en iedereen geëlektrificeerd en geactiveerd is, en met elkaar verbonden.' Ze was met name onder de indruk van een kunstwerk op een tentoonstelling in San Francisco: boomstronken verbonden met twee afgedankte schommelstoelen, getiteldHim and Her Hold the Root. 'Holley had daarin de hele zwarte historie, de geschiedenis van arme mensen, vastgelegd. Het was het Zuiden in al zijn complexe schoonheid en lelijkheid, met al zijn hoop en zorg', schreef een lyrische Baszile. Filmmaker George King ziet Holley in de eerste plaats als een unieke, Amerikaanse stem. 'Lonnie dwingt de kunstwereld en de kijkers en luisteraars om hun parameters te heroverwegen. Zijn invloeden komen van alle kanten, het zijn er zo veel dat ze uiteindelijk irrelevant zijn. Hij slaat alles wat hij tegenkomt in zijn hoofd op. Later, en dat kan na tien minuten maar ook na tien jaar zijn, keert het terug in een sculptuur of een song.'
In Alabama hield Holley hetniet meer uit. Zijn oorspronkelijke kunsterf moest hij voor 167.500 dollar afstaan vanwege uitbreiding van het vliegveld. Honderden kunstwerken werden door graafmachines verpulverd - deart yardwerd eenart cemetery. De volgende plek, iets ten zuiden van Birmingham, bleek totaal ongeschikt voor de kunstenaar. Er waren burenruzies en Holley werd bij een conflict in zijn arm geschoten. Uiteindelijk pakte hij alles weer in en verhuisde in 2010 naar Atlanta, een veel progressievere stad, die bekendstaat om haar tolerantie. Hier bloeide hij weer op. Werk van hem zou in 2018 zelfs te zien zijn in de tempel der kunsten, New Yorks Metropolitan Museum of Art.
In Atlanta werd hij ook als muzikant ontdekt. Holley zong altijd al, vooral als hij werkte: flarden conversaties, oude gospels, blues, nieuwsverhalen, alles wat door zijn immer tollende hoofd spookte. Soms begeleidde hij zichzelf op een oud keyboard, meer ritmisch dan melodisch, de witte toetsen negerend. Filmmaker George King denkt dat hij de eerste was die Holleys muziek op professionele wijze opnam. 'Dat moet rond 1998 geweest zijn', mailt hij. 'Destijds kwam het niet in me op dat er ooit publiek voor zou zijn.' Anderen dachten daar anders over. Toen Lance Ledbetter, oprichter van het in Atlanta gevestigde platenlabel Dust to Digital, op Holleys muziek stuitte, was hij totaal overrompeld. 'Ik hoorde krautrock, r&b, allerlei genres die met elkaar aan de slag gingen en die uit deze zestigjarige man stroomden, een man die nog nooit een plaat had opgenomen', zei Ledbetter inThe New York Times. 'Ik kon het niet bevatten, het was zo intens.'
In 2012 bracht Dust to Digital Holleys debuutJust Before Musicuit. Holleys stem is een ongepolijste versie van die van Gil Scott-Heron, de in 1949 in Chicago geboren dichter, schrijver en muzikant die in 2011 overleed en zichzelf'bluesologist'noemde. Met zijn warme, diepe bariton zong Scott-Heron bijtende, sociaal bewogen nummers, voorzien van jazzy ensoulfularrangementen. Holley doet iets vergelijkbaars, maar rauwer en impulsiever.
In de loop der jaren heeft zijn muziek zich iets meer in de richting van het gangbare ontwikkeld. De kosmische improvisaties hebben plaatsgemaakt voor songs met meer instrumenten, gastmuzikanten en herkenbare structuren. Het legde hem geen windeieren. Zijn albumMITHuit 2018, waarop drums, blazers en synthesizers te horen zijn, kreeg voortreffelijke recensies en verscheen in talloze jaarlijsten, variërend van het hippePop Matters(nummer een) tot het behoudendeNewsweek(tweede plaats). Vorig jaar verscheenBroken Mirror: A Selfie Reflection,een samenwerkingsproject met de veertigjarige muzikale alleskunner Matthew E. White.Hier horen we abstracte elektronische beats en in echo gedrenkte zwevende en hakkelende synthesizergeluiden. Soms klinkt het als een voortzetting van de post-punk van de jaren tachtig, dan weer als een knipoog naar de neurotische muziek die het New Yorkse duo Suicide eind jaren zeventig maakte.
Holley is inmiddels 72 en je kunt je afvragen hoelang hij dit, deze ontlading van creativiteit, nog kan volhouden. George King, die hem al zo'n 25 jaar volgt, bezweert dat we ons daar geen zorgen over hoeven te maken. 'Kunst en muziek maken is zijn redding. Het is voor hem een manier om de pijn en angsten uit zijn jeugd te verwerken, en om weerstand te bieden aan de nachtmerries en demonen die hem tot vandaag de dag plagen: ik creëer, dus ik besta. Als een uitmuntende improvisator enrecyclerprobeert Lonnie om constant te reageren op de stimuli om zich heen: locaties, materialen, media. Je moet je zijn brein voorstellen als iets wat permanent nieuwe informatie verwerkt, van mensen, plekken en gebeurtenissen uit alle delen van de wereld. En dat brein beschikt over het vermogen om al die informatie op te slaan en weer te gebruiken.'
'Dat', besluit hij zijn mail, 'is Lonnie Holley.'
Matt Arnett | Lonnie Holley op tournee, 2017. Foto uit de documentaire Thumps Up for Mother Universe van George King