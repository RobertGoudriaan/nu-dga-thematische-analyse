Het vlammetje brandt nog Verzet De universiteit in opstand

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
5 september 2024
Het broeit in het hoger onderwijs. Bij de aanvang van het academische jaar zijn er zorgen over de aangekondigde bezuinigingen en voelen universiteiten zich het mikpunt van radicaal-rechts. Actiegroepen zetten zich schrap.
.
Alarmdag! Studentenen medewerkers stappen op een bewolkte aprildag in 2021 met reddingsvesten over hun toga's en felgele snorkels bungelend aan hun hoofd de ijskoude Hofvijver in. Ze hebben opzichtig een rood vilten vierkantje opgespeld, dat in Nederland sinds 2014 symbool is komen te staan voor protest in het hoger onderwijs. Baldadig voeren ze actie voor een 'normaal academisch peil', het water staat hun aan de lippen.
Op een bierviltje maakten universitaire medewerkers van de beweging WO in Actie zo'n drie jaar geleden een rekensom. Om de hoofden boven water te houden, moest structureel ruim een miljard euro extra in het hoger onderwijs worden geïnvesteerd. Het ministerie voerde dezelfde studie uit. De conclusie kostte duizenden euro's, maar een gedetailleerd rapport van adviesbureau PwC kwam later in datzelfde jaar uit op nagenoeg hetzelfde bedrag.
Aan de andere kant van de Atlantische Oceaan onderschrijft de directeur van het Institute for Advanced Study in Princeton Robbert Dijkgraaf - ook met baret op - de ludieke sprong in het water aan de Hofvijver met een videoboodschap. 'Ik steun van harte de actie voor een normaal academisch peil, de wetenschap is dat meer dan waard.'
Dezelfde Dijkgraaf werd niet veel later een minister uit eigen gelederen. Met hem aan het roer investeerde het vorige kabinet onder andere in het fonds voor wetenschappelijk onderwijs, sectorgelden, het groeifonds en startersbeurzen. Met ruim een miljard aan extra budget voor het hoger onderwijs, konden de togadragers even stoppen met watertrappelen. Hun doel was bereikt.
En zo gingen actiegroepen de afgelopen jaren in een sluimerstand. Hoe anders is dat nu. Met een nieuw kabinet dat zich met bezuinigingen keert tegen alles waar de universiteit zogenaamd voor staat: links, activistisch en internationaal. In het hoofdlijnenakkoord wordt het hoger onderwijs een gigantische bezuinigingsoperatie van bijna een miljard euro in de schoenen geschoven. Het vilten rode vierkantje dat actievoerders uit stil protest droegen, wordt weer opgespeld.
Met de woorden'de staat van het onderwijs verkeert in een staat van verval', trapt PVV-Kamerlid en onderwijswoordvoerder Reinder Blaauw in juni zijn zeven minuten spreektijd af in een commissiedebat over de staat van het onderwijs. Het is niet bedoeld om studenten 'te pesten of te straffen'; 970 miljoen euro korten op het hoger onderwijs is volgens hem zelfs goed voor de studenten én voor de belastingbetaler. De bezuinigingen bieden onderwijsinstellingen nu juist 'de mogelijkheid om hun prioriteiten te heroverwegen', het is zelfs 'een buitenkans om universiteiten hun interesses te laten herwaarderen'.
Volgens Blaauw is er genoeg budget, maar besteden universiteiten het verkeerd. 'Want willen onze onderwijsinstellingen politiek activisme op het menu, of degelijk onderwijs en degelijk onderzoek?' De focus ligt volgens hem 'te vaak op kansengelijkheid in plaats van de kwaliteit' en 'de activistische woke-cultuur' is te lang dominant geweest in de onderwijsinstellingen, waarbij te vaak 'politiek activisme boven wetenschappelijke integriteit' ging.
'Voorzitter, die tijd is gelukkig voorbij.' Met het hoofdlijnenakkoord ziet Blaauw de mogelijkheid om het roer om te gooien, op weg naar een onderwijsstelsel waarin de zon weer schijnt. 'Hoe helpendiversity officersleerlingen degelijk te lezen? En hoe maken curricula over kritische rassentheoriën, dekolonisatie, feminisme englobal justiceonze studenten tot betere analytische denkers?' Jongeren, masterstudenten en docenten aan universiteiten zijn volgens hem 'bezweerd' door woke gedachtegoed.
Een proeftuin voor wat Nederlandte wachten staat, een stok om 'woke' mee te slaan, een strafcampagne tegen 'de elite', een wraakactie van het nieuwe kabinet tegen 'te linkse bolwerken' - de bezuinigingen worden door de actievoerders die metDe Groenespraken niet gezien als slechts een financieel middel.
Politicoloog Léonie de Jonge ziet vanuit Groningen hoe de universiteiten een nieuwehobby horsezijn geworden van uiterst rechts, om te klagen over alles wat 'woke' is. Universiteiten lijken symbool te staan voor internationalisering, de 'elite', genderdiscussies, en veel andere dingen waar de PVV zich tegen verzet. Als het gaat over (links) activisme op de universiteiten, wordt er soms met het vingertje gewezen naar internationale studenten, die het publieke domein zouden ontwrichten.
In het hoofdlijnenakkoord wordt er een bezuiniging van 293 miljoen euro ingeboekt op het aantal internationale studenten. Tegelijkertijd is vorig jaar het wetsvoorstel 'internationalisering in balans' ingediend, waarin maatregelen worden genomen op het gebied van taal op de universiteit, de instroom van buitenlandse studenten en wie daarover zeggenschap heeft. De Jonge noemt de combinatie van bezuinigingen met de wet internationalisering een toxische mix voor de Nederlandse wetenschap.
Het versterken van de Nederlandse taal op de universiteiten voor sommige studies vindt ze geen slecht idee, maar het is geen middel om de schaarste op de woningmarkt op te lossen. 'Dat is natuurlijk onzin. De nieuwe wet maakt ons minder aantrekkelijk en succesvol als wetenschapsland. We merken nu al dat internationale collega's zich zorgen maken of er überhaupt nog wel toekomst voor hen is aan onze universiteiten.'
Bij De Jonge Akademie, een platform van jonge topwetenschappers uit verschillende disciplines waar De Jonge vicevoorzitter van is, vergelijken ze de forse bezuinigingen van het hoofdlijnenakkoord met ledematen die moeten worden geamputeerd. 'We willen weten welke ledenmaten als eerste gaan, en daar medezeggenschap over hebben als wetenschappers', zegt De Jonge. 'Gaan bijvoorbeeld de vaste contracten voor jonge onderzoekers verdwijnen? Of financiering waarvoor wetenschappers niet in competitie met elkaar hoeven?'
Lachend zegt ze: 'We zijn helemaal geen rebelse of activistische groep. We hopen als jonge wetenschappers lang in het wetenschapssysteem te blijven, maar het voelt nu alsof de mat onder onze voeten wordt weggetrokken.'
Ze ziet het financieringssysteem van de universiteiten als een melkkoe die steeds meer melk moet geven. Met de in de jaren negentig ingevoerde financierings- en bekostigingsstructuur zijn de universiteiten directe concurrenten van elkaar geworden. Naast een vast bedrag ontvangen ze een variabel budget per student, diploma en promotie. Groeien loont dus. 'De rijksfinanciering per student is tegelijkertijd gedaald. Maar ook hiervoor is het uitsluitend lesgeven in de Nederlandse taal niet een geschikte of efficiënte oplossing.'
Ook Tim de Winkel, sectorbestuurslid bij de Algemene Onderwijsbond en universitair docent ziet de dwarsverbanden heel helder. Bezuinigen voelt als ressentiment richting de academie, als een ruimte waar protest, activisme en ideologie juist een plek heeft. 'Dan gaat het erover dat er niet hard genoeg is ingegrepen bij klimaat- of Palestina-demonstraties. De regering ziet dit alsincentiveom het demonstratierecht in te perken', zegt hij. 'Met demonstratierecht zou je het altijd eens moeten zijn, ook als je bedenkingen hebt bij waarover wordt gedemonstreerd.'
De Winkel, tatoeages op zijn rechterhand en arm, zalmroze Patagonia-pet op zijn hoofd, pakt zijn nieuwe AOb-bomberjack, het prijskaartje hangt er nog aan. Legergroene buitenkant, feloranje binnenkant. 'Ik vind 'm eigenlijk wel leuk', zegt hij verbaasd. 'Ik was bang dat het meer deze kleur zou hebben', wijst hij naar het gifgroene tapijt, heelBrat.
Hij kwam een paar jaar geleden bij de Algemene Onderwijsbond als klager, want wat zijn ze nou allemaal aan het doen bij de vakbond? Waarom hoort hij niks over hun acties? Inmiddels blijkt het een leuke vereniging van mensen, waarvan eentje stiekem op het toilet rookt. Wie dat is, weet hij nog steeds niet.
De introductieperiodes met kennismakingen en vooral veel feestjes zijn inmiddels achter de rug. De pers heeft de mond vol van prinses Amalia, en haar ontgroening bij het Amsterdamse corps. Maar de opening van het academisch jaar voelt voor velen anders, want als het bezuinigingszwaard van kabinet-Schoof je boven het hoofd hangt, is er geen plaats voor komkommertijd.
Midden in de zomer lopen twee weken lang in Utrecht verschillende actiegroepen de draaideur van de onderwijsbond in en uit, onder wie studenten, hoger-onderwijsmedewerkers, politici, activisten en andere vakbonden. In de ruimte, die doet denken aan een schoolgebouw, vormt zich - een beetje paniekerig, maar strijdvaardig - een grote coalitie tegen de bezuinigingen. Hoe voer je actie tegen dovemansoren? Samen geven ze vorm aan de alternatieve opening van het academische jaar, een initiatief dat bijna een traditie te noemen is.
De alternatieve opening wordt ingeluid als startpunt van het protest en de 'opstand' tegen de aangekondigde bezuinigingen op het hoger onderwijs, al werd hier op 22 juni in Utrecht ook al tegen gedemonstreerd. Er gaan al petities rond. De actiegroepen brainstormen over de volgende stappen die ze gaan zetten als de aangekondigde bezuinigingen niet van de baan worden geschoven.
'Wat is disruptiever, staken of misschien een universiteit verliezen?' vraagt De Winkel. 'Moeten we wéér beginnen over kankeronderzoek? Het spreekt tot de verbeelding, maar andere vakgebieden zijn evengoed belangrijk. Als deze bezuinigingen er komen, en departementen daadwerkelijk moeten sluiten, dan kunnen we staken. We kunnen ophouden met lesgeven of met cijfers invoeren.' De Winkel verwacht dat we een tijd tegemoet gaan waarbij veel sectoren zich tegen het kabinet zullen keren. 'Aan de universiteit hebben jonge mensen relatief veel tijd om vrij te besteden en daarnaast zijn het vaak mensen uit de middenklasse of hogere klasse. Zij kijken met een bepaaldentitlementnaar hun rechten en het sociale contract dat zij met de overheid aangaan'.
'De activistische studenten zijn - en dat is ook hun taak misschien - feller, hoogdravender, ideologischer en kritischer', zegt hij. 'Misschien onredelijk zelfs, tegenover besturen en misschien ook tegenover ons als vakbond. Dat isfine. Studenten komen nooit energie tekort, lijkt het wel. Maar het harde optreden van de universiteitsbesturen in de afgelopen twee jaar heeft het vertrouwen naar activistische studenten - maar ook naar de vakbonden toe - beschadigd. Dat is een enorm probleem. Sommige studenten zijn echt het vertrouwen in de universiteitsbesturen kwijt.'
Universiteitsbesturenzitten in een spagaat: al zouden ze tegemoet willen komen aan vaak best redelijke eisen van studenten en docenten, ook zij zijn overgeleverd aan de grillen van kabinetsbeleid dat elke paar jaar wisselt. Als een soort Paard van Troje kregen universiteiten in 1993 meer autonomie, waardoor ze zelf beslissingen konden nemen over de gebouwen, benoemingen en het onderwijsaanbod. Voorheen ging de Haagse politiek over welke opleidingen en leerstoelen er waren, en over wie werd benoemd tot hoogleraar - daar moest een stempel van het ministerie op. In datzelfde jaar werd een financierings- en bekostigingsstructuur geïntroduceerd die de universiteiten onderling directe concurrenten maakte. Het begin van de melkkoe waar De Jonge naar verwijst.
Als er vóór 1993 flink moest worden bezuinigd - zoals in de jaren tachtig - dan was het de minister die dat deed. Als opleidingen werden gesloten, dan werd er gekeken naar Den Haag. Universiteitsbesturen, medewerkers en studenten werden vervolgens gezamenlijk woedend op de minister.
'Meer autonomie zorgt voor meer spanningen binnen de universiteit zelf', legt onderwijshistoricus Pieter Slaman uit. 'Als er nu besluiten worden genomen komt dat meestal vanuit het eigen college van bestuur. Sindsdien zijn er steeds minder gemeenschappelijke acties tegen Den Haag, en steeds meer acties en onrust binnen de universiteit.'
Slaman bouwt het Paard van Troje nog wat verder uit. 'Met een langstudeerboete zegt de regering tegen de instellingen: na nominaal plus een jaar studeren krijgen jullie geen extra bedrag per student meer van de overheid, maar het recht om het verschil op de studenten zelf te verhalen. Als de langstudeerboete niet wordt geïnd, worden de instellingen financieel keihard getroffen. Dus een collegeldboycot zoals in 1972 tegen de collegegeldverhoging ligt niet voor de hand. Dat is het valse aan de huidige financieringsstructuur.'
Op de dag dat Eppo Bruins(nsc) werd beëdigd als de nieuwe minister van Onderwijs, Cultuur en Wetenschap, stuurde koepelorganisatie Universiteiten van Nederland (unl) hem een brief die werd ondertekend door de voorzitters van alle universiteitsbesturen. Daarin staat dat de aangekondigde maatregelen de vertrouwensband tussen de universitaire sector en de overheid schaden, waarna de besturen wijzen op het Bestuursakkoord dat minister Dijkgraaf twee jaar geleden sloot met de hogescholen en universiteiten. Het hoger onderwijs zou namelijk vanaf 2023 structureel ruim 650 miljoen euro extra krijgen.
In een aparte brief volgen juridische bezwaren, met een groot logo van Ploum-advocaten in de rechterbovenhoek. De strekking is kraakhelder: als de bindende afspraken niet worden nagekomen 'ziet unl zich genoodzaakt om juridische vervolgstappen serieus te overwegen'. Sommige instellingen wachten dat juridische gevecht en de regeerplannen niet af en doen alvast voorzichtig de hand op de knip, door een streep door nieuwbouwplannen te zetten, vacaturestops in te stellen, en door te kijken of er zelfs studies moeten gaan sneuvelen.
Daarnaast rekenen ze uit in hoeverre de structurele bezuinigingen invloed hebben op hun institutionele budget. De bestuursvoorzitter van de Vrije Universiteit zei tegen de nos dat de structurele bezuinigingen aan de VU kunnen oplopen tot 110 miljoen euro per jaar. Dat is tien tot twintig procent van het budget. Wageningen University & Research zal zo'n tien procent van het budget verliezen.
Het komt zelden voor dat de unl de handen ineenslaat, zoals nu met de scherpe brief richting het ministerie. 'De bezuinigingen van nu zullen slechts een hoofdstuk blijken in de geschiedenis van het hoger onderwijs. Maar een fundamentele verandering zou komen als het financieringssysteem wordt aangepast', zegt Slaman.
Het is niet alleen de PVV die haar pijlen op het hoger onderwijs richt. Toen de Koninklijke Academie voor Beeldende Kunsten in Den Haag besloot om de banden met Israëlische instellingen te verbreken, een eigen institutioneel besluit, stelde de BBB Kamervragen aan de minister van ocw. 'Wat vind [sic] u ervan dat een Nederlandse onderwijsinstelling buigt voor antisemitische eisen van een groepje studenten? Bent u bereid de bekostiging van deze onderwijsinstelling per ommegaande stop te zetten? Welke sanctionerende maatregelen gaat u nemen?'
Omdat het Kamerlid in kwestie vindt dat er een verkeerd politiek besluit is genomen, wordt er gedreigd met het stopzetten van financiering. 'Dat is het aantasten van de fundamentele vrijheid van een vrij academisch debat', zegt Slaman. 'Voor de bühne zijn de punten weer gescoord, net als dat de PVV dondersgoed weet dat de minister niks te zeggen heeft over het stopzetten van vakken op de universiteit.'
Wanneer het turbulent isin de maatschappij wordt er ook binnen de universiteitsmuren om hervormingen geroepen. Volgens Pieter Slaman beleven we nu een hoogtepunt van een intersectionele emancipatiegolf, waarbij maar een klein vlammetje nodig is om een explosie te veroorzaken. 'Het lijkt misschien wel een rommeltje waar het allemaal over gaat, maar dat is niet zo. Er is een verhoogde sensitiviteit voor ongelijkheid in de samenleving. Studenten kijken om zich heen. Waar is die ongelijkheid?'
En ze hoeven niet ver te zoeken, want de universiteit zelf blijkt ook hiërarchisch, ondemocratisch en ongelijk te zijn. Met de neoliberale hervormingsslag in 1997 werd de democratisering waar de studenten in de jaren zestig zo hard voor hadden gestreden aan de universiteiten weer teruggedraaid. Vanaf dat moment kreeg de universiteitsraad met name een soort instemmingsrecht. Het bestuur van de universiteit lijkt sindsdien meer op een groot bedrijf, met medezeggenschap in een adviserende rol. Het eerste schot werd gelost in 2015, met de pijlen gericht op de UvA omdat de universiteit onder andere investeerde in vastgoed en geld over had voor bedrijfsmatige zaken, maar niet om een eigen faculteit geesteswetenschappen op de been te houden.
Net als in de jaren zestig en zeventig wordt de universiteit gebruikt als een breekijzer om de wereld rechtvaardiger te maken, ziet Slaman: 'De bezetting van het Maagdenhuis kwam in de nasleep van de kredietcrisis, wat een hernieuwde kapitalismekritiek heeft gebracht, en een belangstelling voor ongelijkheden en onrechtvaardigheden in de samenleving. Dat vlammetje is nooit meer uitgegaan.'
Sterker nog, dat vlammetje is de afgelopen jaren weer opgelaaid met demonstraties voor het klimaat en Palestina, en dat heeft ook binnen de academie voor spanningen gezorgd. Protesten maken deze spanning fysiek zichtbaar. Nog niet zo lang geleden lieten de universiteitsbesturen hun eigen studenten door de ME uit de campusgangen sleuren. De bestuurders zaten niet te wachten op de activisten.
Nu de sector onder vuur ligt,sluiten de rangen zich, of proberen ze op z'n minst een gemeenschappelijk front te vormen. Niet per se schouder aan schouder, maar eerder netjes aan verschillende uithoeken van het demonstratieplein.
Tegelijkertijd krijgen studenten niet altijd het gevoel dat de besturen er namens en voor hen zitten. 'Ik denk wel dat ons college van bestuur zich via de unl-lobby inzet voor betere regelingen', zegt de 21-jarige filosofiestudent aan de Radboud Universiteit Nan Lont, precies zo'n energieke activistische student waar De Winkel over sprak. 'Tegelijkertijd zit er bij mij een ingebakken wantrouwen. Het college van bestuur heeft de politie onder andere op mij afgestuurd. Delaw and order-manier van de samenleving reguleren is in de afgelopen twee decennia toegenomen, er is minder coulance voor acties.'
Hij somt wat historische gebeurtenissen op. 'In de jaren tachtig bezetten studenten drie weken het Erasmusgebouw in Nijmegen, dat is nu uit den boze. Maar die academische ongehoorzaamheid zit er in elk geval bij studentenvakbond akku wel goed in, we denken echt na over hoe we mensen gaan mobiliseren tegen de bezuinigingen.' Al bellend verschijnt zijn profielfoto. Lont draagt een zwarte leren jas en hij heeft halflang blond haar tot op zijn schouders. Onder zijn snor bungelt een peuk, met zijn hand maakt hij het V-teken. Het is dat Lont mijmert over de studentenbezetting van begin jaren tachtig, maar ook los daarvan zou hij zo in een archiefplaatje passen. Hij vertelt over het tentenkamp tijdens de demonstraties tegen banden met Israëlische universiteiten afgelopen mei, waar de studenten zelf streng handhaafden op het gebruik van alcohol of drugs 'want we wilden niet wordengeframedals luie studenten die het er maar van nemen op de kosten van de universiteit. Toch werden we de eerste avond het Erasmusgebouw uitgesleept door de ME'.
De actieve student kun je vergelijken met een fijngevoelige kikker. Als die langzaam begint te verdwijnen, dan is er iets grondig mis met het ecosysteem. Lont is zo'n kikker. Na lang zoeken bestuurt hij nu met drie anderen studentenvakbond akku in Nijmegen, een bestuur dat eigenlijk door vijf leden zou moeten worden gerund. Studenten zijn namelijk niet gek. Studiefinanciering wordt niet gecorrigeerd naar inflatie, een langstudeerboete hangt hun boven het hoofd, waarom zouden ze naast alle verplichtingen ook nog actief worden op de universiteit? Welke studenten maken nu nog tijd om zichzelf en hun medestudenten te vertegenwoordigen? Juist ja, precies de studenten die het zich economisch kunnen veroorloven - een homogene afspiegeling van een heterogene groep.
Lont mist zeggenschap. 'De studentenraad krijgt geen topprioriteit van bestuurders en wordt vaak een beetje weggezet als een soort administratief onderdeel van de universiteit en niet als een meebeslissend orgaan. Je hebt mensen met veel meer ervaring aan de administratieve kant van de universiteit, studenten hebben niet altijd de kennis van hoe je dat doet. En er is een ingebakken machtsverhouding. Als je een geschil aangaat, moet je ook wel nadenken over hoe dat je toekomst kan beïnvloeden.'
De voorzitter van de landelijke studentenvakbond Abdelkader Karbache onderschrijft dit ook. De protesten aan de universiteiten ziet hij dan ook als symptoom van gesprekken die niet plaatsvinden. 'Volgens mij kun je al heel veel onvrede afvangen als je studenten serieuzer meeneemt in hoe je als universiteit of hogeschool je processen inricht, los van het onderwijs.'
Ten noorden van Rome,vanuit Bagnoregio, is hoogleraar computationele en digitale geesteswetenschappen Rens Bod ondanks de vakantieperiode ijverig bezig om met WO in Actie plannen te bedenken om druk op de regering te leggen. Het is avond en al pikkedonker in Italië, maar nog ver boven de dertig graden.
'We hebben een uiterst rechtse regering die niet altijd vatbaar is voor inhoudelijke argumenten', zegt Bod. 'Dat soort regeringen - wat je ook in bijvoorbeeld Hongarije, Slowakije of Italië ziet - hebben een ingewikkelde relatie met universiteiten. Universiteiten zijn kritisch. In Italië spant Meloni bijvoorbeeld rechtszaken aan tegen wetenschappers omdat ze op wetenschappelijke gronden uitspraken hebben gedaan tegen de desastreuze gevolgen van het migrantenbeleid.'
In Nederland ziet hij dit gebeuren met de onjuiste gronden waarop de regering de bezuinigingsoperatie wil doorvoeren. 'Je kunt hier helemaal geen kritische rassentheorie studeren, dus dat kan geen grond zijn om op te bezuinigen. Tegelijkertijd kun je docenten niet verbieden om een vak te geven dat zo heet - dat is academische vrijheid.'
Bod legt uit dat de universiteit een soort kaartenhuis is. Als het niet compleet is, stort de boel in. Hij gaat voorbij het utilitariteitsbeginsel, waarin het steeds gaat om het huidige nut of belang van, of een tekort aan een specifiek vakgebied. 'Op dit moment hebben we een tekort aan docenten Nederlands, in de toekomst is het een ander beroep. Uiteindelijk leidt een goed opgeleide bevolking in een land tot meer welvaart en welzijn.'
Alweer bijna twee decennia geleden werkte Bod als jonge hoogleraar kunstmatige intelligentie aan de universiteit van St Andrews in Schotland. Hij kwam net kijken toen hem werd medegedeeld: aan het einde van het jaar gaan we staken, dan kunnen de studenten niet afstuderen. Hij schrok. Dit is toch verschrikkelijk voor de studenten? Maar wat bleek, de regering bezweek onder de druk, de bezuinigingen werden ingetrokken. 'Als je bijvoorbeeld aankondigt dat je de tentamens niet meer nakijkt, dan kun je enorm veel druk zetten. Daarin moet je binnen de universiteit solidair met elkaar zijn.'
Terwijl de universiteiten zeggen dat ze er alles aan gaan doen om de bezuinigingsplannen niet door te zetten, ziet Bod hoe ze ondertussen beleidsplannen maken. 'Ze zien de bezuinigingen als onvermijdelijk en zijn niet zo activistisch. Maar ze zouden ook kunnen denken aan academische ongehoorzaamheid. Binnen de wet zijn er ontzettend veel mogelijkheden van stakingen en demonstraties, waarmee je de boel plat kunt gooien.'
Joris van Gennip / ANP | De LSVb en medewerkers en studenten van universiteiten en hogescholen demonstreren tegen de bezuinigingsplannen. Utrecht, 22 juni