Zeg me hoelang Marja Pruis

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
13 februari 2025
Toch nog maar even over de schoonmaker, of zoals ik ze noem: de werkers. Ik heb een stel, en dat klinkt net zo grootgrondbezitterig en koloniaal als het is. Ik kan niet zoveel met ze praten, want we verstaan elkaar niet echt. Ik ga nu niet zeggen dat dat me goed uitkomt, maar het is wel zo dat bij ieder flintertje kennis over hun leven dat tot mij komt, ik een beetje krimp van ellende.
Allereerst dit: er is een kind. Achtergebleven bij de familie op Java. Een dochtertje van inmiddels een jaar of acht. Als ik naar haar vraag, met alle mimiek die ik in huis heb, lichten hun beider gezichten op en ik straal kronkelend mee.
En dan is er hun huisvesting. Het is krap, het is duur, hun zogenaamde huisbaas dreigt ze eruit te gooien als ze niet iedere keer meer betalen. Wie is die hufter?'He is from Ghana,'zeggen ze dan. Die zal vast ook weer wat moeten, denk ik dan.
Mensen zijn niet zielig, ik probeer het mezelf de hele dag in te prenten. Ik zie die kleine mensen hier met een stofzuiger in de weer en ik denk dat ze zielig zijn. Ik lees dat de president van Mexico met Trump heeft gebeld en er nog een maand respijt uit heeft gesleept, en ik vind haar zielig. Ik vind degene die mij langer kent dan vandaag zielig, hij is morgen jarig, en ik heb niet genoeg cadeaus voor hem, niet in vergelijking met wat hij mij altijd allemaal geeft. Ik heb net nog in de gauwigheid een plantje aangeschaft, er zat een leuk potje omheen, hoe zout kun je het eten. Ik vind mezelf zielig.
Het meisje met prachtig smartelijk gelaat dat me vraagt hoelang liefdesverdriet duurt ('zeg het me: hoelang?', ik voel het koude lemmet van het mes op m'n keel), vind ik dan weer niet zielig.
Hoelang hoelang... Ik wil me er niet van afmaken, en ja, ik ken die regel van half zo lang als de relatie duurde, of was het juist twee keer zo lang, hoe dan ook, een fopregel, ik moet het zeggen, nú. We zijn op een feestje, er komen steeds meer vrouwen om ons heen staan. Liefdesverdriet, als je het niet meer hebt mis je het.
Ik zeg: 'Twee jaar.'
'Twee jáár?'
Ze schreeuwt het ongeveer uit. Terwijl: ik wilde het voor haar overzienbaar maken. In een flits besef ik dat twee jaar voor haar een andere tijdsspanne betekent dan voor mij. Twee jaar, voor mij is dat morgen. Een van de andere vrouwen kijkt me aan. Op een dag zijn we allemaal een beetje Marguerite Duras geworden. Gruizige stem, roerloos in het zwart. Dingen zeggend als: 'Ik weet niets meer sinds ik de zee heb bereikt.' En dan opeens een lucide moment: 'We kunnen ons geen vreemde penis voorstellen op die plek die voor één man is geschapen.' Twee jaar,c'est un mensonge gros.Als de liefde al niet voor het leven was, dan het verdriet om het verlies ervan wel.
De werkers. Ik zou graag op alle details willen ingaan, maar de lezer zal misschien niet begrijpen waarom. Laat ik het hierbij houden: ze hadden een plan, zij zou alvast terugreizen want ze was in verwachting.'I am so happy for you',had ik gezegd.
En nu kwam hij gisteren voor het eerst in zijn eentje. Het was niet aan mij om hier tegenop te zien, maar ik zag er tegenop. De aanblik van hem hier, zonder haar. Ik hoorde zijn allenige'hello'onder aan de trap, zijn allenige gerommel met de spullen. Mensen zijn niet zielig, waarom zou iedereen maar zielig zijn.
Hij glimlachte naar me, natuurlijk glimlachte hij, ik glimlachte terug. De stofzuiger, de emmer, ze hadden in één week tijd gigantische proporties gekregen.
'She very happy',zei hij.
'Ja', zei ik.
En dat hun huis daar bijna klaar was. Bíjna. Hij zou hier niet lang meer hoeven werken.
'How long',vroeg ik.
Hij dacht twee jaar. Twee jáár.