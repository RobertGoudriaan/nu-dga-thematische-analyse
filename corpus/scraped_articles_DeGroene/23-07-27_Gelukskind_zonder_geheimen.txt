Gelukskind zonder geheimen

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
27 juli 2023
Kleurrijk, eigenzinnig en bezield; Sjeng Scheijen geeft Hans van Manen de biografie die hij verdient.
'Fantastische mensen hebbennooit geheimen.' 'Als je twee mensen samen ziet bewegen, representeert dat twee mensen die samen bewegen.' Iedereen die Hans van Manen weleens interviewde (zelf had ik twee keer het genoegen) weet dat er geen gebrek is aan dit soort prikkelende aforismen.
Sjeng Scheijen opent zijn biografie met twee pagina's met zulke citaten. Die brengen je meteen in de juiste stemming, en maken je ook nieuwsgierig. Hoe komt deze bijna 91-jarige grootmeester van de choreografie aan zo'n sprankelende levenshouding, zo vrij, vitaal, scherp en tegelijkertijd recht voor z'n raap? Geen geheimen, geen gepsychologiseer,what you see is what you get.
Een gelukskind noemt hij zichzelf, maar zijn uitgangspositie voorafgaand aan en tijdens de Tweede Wereldoorlog was verre van gunstig, als kind van een Duitse dienstbode, vader jong gestorven aan tbc, opgroeiend in een buurt vol arme migranten, weduwen, kunstenaars en hoeren, waar de kleine Hans op blote voeten doorheen scharrelde.
Met proces-verbalen en gemeenteregisters - tekenend voor Scheijens grondige aanpak - wekt de biograaf dit milieu tot leven en je ontkomt er niet aan vraagtekens te stellen bij Van Manens typering van zijn eigen jeugd als 'buitengewoon prettig'.
Traumaverwerking door ontkenning, speculeert Scheijen. Of moeten we het toch serieus nemen, en onder ogen zien dat 'de obscene immoraliteit van het nazistische bestuur ook een soort ethische ruimte schiep, waardoor de druk van moralisten en zedenmeesters die het openbare leven in Nederland zozeer hadden beheerst, verdwenen leek'. Dit relateert hij dan weer aan Van Manens seksuele ontwaken in die tijd - hoe de zeldzaamheid van het zintuiglijk genot zorgt dat dit wordt 'uitvergroot' - de stap naar zijn sensuele, van erotiek doortrokken oeuvre is klein.
Dit is exemplarisch voor Scheijens benadering. Zonder per se psychologiserend te zijn, komt hij wel steeds met eigenzinnige interpretaties - over de rol van voyeurisme en macht in de dans, over Van Manens hang naar autonomie en behoefte aan vriendschappen, over cokegebruik in de jaren tachtig als 'radicale emancipatie', namelijk 'de bevrijding van de beperkingen van lichaam en geest'.
Dat essayistische geeft kleuring aan een verhaal dat tegelijkertijd buitengewoon zorgvuldig gedocumenteerd is. Van Manens leven staat steeds in ruimere contexten, van de culturele aardverschuivingen in de jaren zestig en zeventig, van de emancipatie van de homoseksualiteit, en vooral van de geschiedenis van de Nederlandse danswereld. Dat is een verhaal van verschillende 'balletoorlogen', losbrekende gezelschappen, al vanaf het rebelse begin van het Nederlands Dans Theater (NDT), waar Van Manen jarenlang artistiek leider en huischoreograaf was.
Al die breuken en botsingen, in etentjes, verhitte vergaderingen en telefoongesprekken (Van Manen schreef zelden brieven) zijn zodanig gereconstrueerd dat je steeds het idee hebt ernaast te staan. Telkens grijpt Van Manen die conflicten aan om onafhankelijker te worden en artistiek te groeien, nieuwe dansidiomen te vinden.
Dat is een karaktertrek die zich al vanaf zijn eerste teleurstelling, toen zijn pogingen voor een danscarrière in 1951 leken te stranden, liet gelden, schrijft de biograaf: 'Het verlies incasseren, de bijbehorende frustratie vertalen naar vitaliteit en daadkracht, de bakens verzetten.'
Het lastige van biografieën van nog levende personen is: hoeveel gaat de biografie mee met zijn model, hoe sterk leunt hij op wat hij van hem en zijn omgeving aangeleverd krijgt?
Scheijen verhult niet dat hij een bewonderaar is. Zo heet de hoofdpersoon steevast 'Hans'. Dat voelt amicaler dan biografieën waarin de geportretteerden namen hebben als 'Wolkers', 'Van Agt' of 'Diaghilev', de legendarische oprichter van de Ballets Russes over wie Scheijen in 2009 een wereldwijd geprezen biografie schreef. Er is beslist oog voor de schaduwkanten. Driftbuien, schelden en tieren. Eén keer, leren we, heeft hij een criticus zelfs een stevige klap verkocht. Het herinnert aan de recente rel in de danswereld, waarbij een Duitse choreograaf een critica besmeurde. Met dit verschil dat Van Manen na excuses op een etentje trakteerde.
Er is aandacht voor de moeizame relatie met zijn broer, voor zijn drugsgebruik in de jaren zeventig en tachtig, de talloze relaties en seksuele affaires, voor zover hij zich die nog herinnert. (Had hij nu met Ramses Shaffy - voor wie hij feitelijk zijn eerste choreografie schreef - een affaire gehad? 'Desgevraagd zei hij: "Waarschijnlijk wel."')
Het levert een schitterende, bijzonder prettig leesbare biografie op, die vaardig balanceert tussen de historische en artistieke context, tussen privé en publiek, al zijn die bij Van Manen nooit gescheiden.
Geen geheimen. Dans representeert niets anders dan dans. Die simpele helderheid - waar heel Van Manens leven en werk van doortrokken is - doet tegelijkertijd wat provocerend aan. Dit levensverhaal maakt inzichtelijk hoe die soevereiniteit tot stand komt, waar die in wortelt en tot welke gevechten en avonturen dat leidde.
Scheng Scheijen voert dit ten tonele zonder al te sterk te psychologiseren, zonder het oeuvre te herleiden tot autobiografische feiten, maar zeker ook zonder een koele beschouwersrol op zich te nemen. Het is een betrokken en bevlogen biografie.
Een enkele keer wringt dat wel. Bijvoorbeeld als het gaat over het 'maatschappijkritische' werk van collega Rudi van Dantzig. Van Manen had er niets mee, maar ook zijn biograaf hekelt de 'parmantige wanhoop' erin, en vervolgt: 'Precies het soort voorstelling dat tegenwoordig opnieuw de theaters vult dankzij de aanmoediging van subsidiegevers en de deemoedige gelatenheid van het publiek.'
Zulke cultuurkritiek is voor een biografie net een stap te ver buiten het genre. Tegelijkertijd toont het wel dat hier geen anonieme afstandelijke instantie aan het vertellen is, maar een bezielde persoon met eigen opvattingen. Hierdoor heeft Hans van Manen nu een biografie met de kleurrijke eigenzinnigheid die hij verdient.
Kippa / Beeld en geluid / ANP | Hoe komt Hans van Manen, de grootmeester van de choreografie, aan zo'n sprankelende levenshouding? SJENG SCHEIJEN Gelukskind: Het leven van Hans van Manen Prometheus, 422 blz.