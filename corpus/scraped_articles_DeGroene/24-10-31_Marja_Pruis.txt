Marja Pruis

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
31 oktober 2024
Wat vind je hier precies zo leuk aan?
Je hoeft geen taalkundige te zijn om te weten dat dit geen neutrale vraag is.
Ik wil niet de lulligste zijn. Niet grommen. Gewoon precies zeggen wat er precies zo leuk is aan dit straatje in Gloucester, Massachusetts.
Het heeft van die huizen, dat allereerst, met van die veranda's, en van die brievenbussen. Er staan borden in de tuin die oproepen om te stemmen op Robert Kennedy jr., alleen die naam al. En dan die vlag waar kennelijk niemand zich voor schaamt en die op ieder op instorten staande schuur wappert.
Nee, ik ga dat niet eng vinden. Je loopt van boven naar beneden, ook zoiets. Alles wordt je makkelijk gemaakt hier. Kleren hebben ultieme stretch, je kunt op ieder moment van de dag alles krijgen overal, niemand kijkt ergens van op, wil je met je auto tot aan de ingang van de supermarkt rijden, het kan gewoon, niemand zal denken dat je lui bent of dat er iets met je aan de hand is.
Hoezo hebben mensen het opgegeven hier? Er lonkt daar ergens een haven en daar weer achter een onmetelijke oceaan, het schijnt dat daarin zich walvissen schuilhouden. Straks gaan we de borden zien met de beloftes daarvan, we zullen ze in het echt gaan zien, en als we ze niet zien krijg je je geld terug. Iedereen gelooft erin, ze hebben die walvissen alvast namen gegeven.
Ja, zo kun je alles kapot praten. Niet alles gebeurt hier vanuit angst. Dat ze hier altijd waar voor je geld leveren, vind ik ook wel lekker duidelijk. Bestel je een kop koffie, dan wordt die bijgevuld nog voordat je 'm helemaal op hebt. De dingen die ze hier eten, zo vies en zo heerlijk, dat is ook wat ik hier precies zo leuk vind. Je hoeft niet te kiezen tussen zoet en zout, want alles is dit allemaal tegelijk. Ze roosteren hier spruitjes en dat kun je gewoon bestellen op ieder moment van de dag. Hele borden. Als je het niet op krijgt, geven ze je het mee. Ze ontbijten met muffins en dat is precies wat ik ook het liefste doe.
Ja kop 'm maar in, ik voel me prima. Mijn humeur krijg je er niet onder hier. Wat ik ook precies heel leuk vind, is dat wat je ook bestelt ze altijd zullen zeggen dat het eenexcellent choiceis. En dat het hun eigenfavoriteis. En dat ze altijd aan je zullen vragen hoe het met je gaat. En waar je vandaan komt.
En ga nu maar roepen dat het allemaal nep is, en oppervlakkig, wat maakt mij dat uit. De wereld zou opknappen van iets meer oppervlakkigheid. Ja ja ja, grote kinderen zijn het, klappend voor vuurwerk, verlangend naar grote porties van alles. Grote bekers met rietjes torsen ze met zich mee, de godganse dag kunnen ze zich troosten door ergens aan te zuigen, hun auto's zijn erop gemaakt.
Ja ja ja, kinderen met wapens en gestoord genoeg om die te gebruiken. Ben jij weleens op een boot gestapt naar een voormalig Oost-Duits eiland zoals ik pas nog deed? Heb je de agressie gevoeld die daar ligt te smeulen? Geen groet, niks! Onverholen vijandig chagrijn alom. Doe mij maar driethat's awesomesop een dag.Love you,ik wil ook zo m'n gesprekken beÃ«indigen.
Sorry, maar adem even diep in en voel de grootte, de reikwijdte, de natuur. Niemand kan bij zijn ouders blijven plakken, als je weg wil ben je ook meteen heel ver weg. Niemand schrikt daarvoor terug en niemand vindt iets gek. Amerikanen denken groot, zijn niet bang voor afstand, voor onverwachtheden. Als je stil staat, komen ze je helpen, willen ze weten of je een probleem hebt, of je wel weet waar je moet zijn.
Nee, ik zet m'n zonnebril niet af. De mooiste dingen komen hier vandaan, films, televisieseries, mijn lievelingsschrijvers. En ja, ik koop gewoon die sweater met Gloucester erop. En ja, ik lach als de verkoopster zegt dat dit net toevallig ook haar favoriete sweater is en haar favoriete kleur. Ik hou van haar.
'Zou Amerika precies zo zijn als hij zich had voorgesteld?'
Edward St Aubyn,Moedermelk