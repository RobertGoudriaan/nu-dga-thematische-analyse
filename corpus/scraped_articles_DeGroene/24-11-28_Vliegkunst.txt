Vliegkunst

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
28 november 2024
THEATER Circusnachten
Een rijke roman bewerken tot een toneelstuk kan onbevredigend zijn. Liefhebbers van het origineel blijven weleens achter met het gemis van wat daaruit is verdwenen. Zo isCircusnachtenvan de Engelse schrijfster en journaliste Angela Carter een verrukkelijke explosie bomvol wonderbaarlijke gebeurtenissen en personages.
De avontuurlijke reis van de hoofdpersoon, de legendarische trapezeartieste Fere, begint eind negentiende eeuw in Londen en leidt naar Siberië. Het collectief dat zich nu aan een toneelbewerking waagt, bestaat slechts uit drie makers/ spelers. Hun versie speelt zich af in een fragiele, circusachtige installatie van hoepels, touwen en lampjes waar geen trapezeartiest in kan optreden. Maar juist door de eenvoud van hun aanpak brengen de jonge vrouwen van Blond & Cynisch (bijgestaan door eindregisseur Jessie L'Herminez) een ode aan het boek. Met hun greep van figuren en scènes onderstrepen ze wat zíj mooi en belangrijk vinden aan de roman uit 1984. De vaart ervan zit in de montage van dialogen die ze uit het ongebreidelde proza hebben gedestilleerd. De sprankeling ervan zit in het vurige spel van het drietal.
Uit elke figuur die clownesk uitvergroot wordt opgevoerd, spreekt hun bevlogenheid over de fantastische bedenksels in de metaforische, 'post-feministische' vertelling. Die is een oproep aan vrouwen om zich te bevrijden van de beperkingen die de geschiedenis hun heeft opgelegd. Fere, die vleugels schijnt te hebben en beweert dat ze is uitgebroed uit een ei, is bepaald geen feeërieke verschijning. Ze is groot, gevuld en wellustig, een grofgebekte drinker en een onverschrokken avonturier. Hoe Esther Ymkje van Steenis haar volle fysiek inzet om Fere te vertolken, is alleen al bevrijdend. Of er onder haar circuspakje werkelijk vleugels zitten opgevouwen?
Als Fere een aanloop neemt om haar vliegkunst te gaan demonstreren, wordt ze tegengehouden door haar adoptiemoeder en reisgezel Lizzie. 'Dat zullen we maar aan de verbeelding overlaten', zegt Emma Vermeulen die Lizzie speelt. Haar veelbetekenende blikwisseling met de toeschouwers omvat het voorstellingsmotto 'Je kunt het geloven of niet!' En de kern van het boek, dat gaat over de kracht van de menselijke verbeelding. Over de mythes die een vrouw als Fere nodig heeft om dat wat haar beperkt te ontstijgen. Pas als ze de liefde vindt bij journalist Jack, die Fere's 'leugens' wil ontmaskeren, laat ze haar onaanraakbaarheid varen en beseft ze dat ze zichzelf in die mythe ook een beetje is kwijtgeraakt.
Jack is, gespeeld door Remy Meeuwsen, bij Blond & Cynisch een vrouw. Dat Jack om Fere te benaderen eerst een kraaiende clownshaan moet worden in haar circus, vertelt dus minder over Carters visie op de man/vrouw-verhouding. Jack is hier een nuchtere vrouw-van-de-feiten die een grootser bestaan vindt als ze meegaat op de verbeeldingsvleugels van haar geliefde.
Na afloop van de voorstelling verkoopt het collectief Carters boek. Contractueel verplicht om de rechten te verkrijgen, zeggen de theatermakers vrolijk. Dankzij dit springlevende eerbetoon aan een geniale, te vroeg gestorven schrijfster verlaten toeschouwers blij het theater, met haar boek in handen.
Marijn van der Jagt
Op tournee tot eind januari