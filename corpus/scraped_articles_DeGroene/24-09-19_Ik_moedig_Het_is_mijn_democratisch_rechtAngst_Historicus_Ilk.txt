'Ik, moedig? Het is mijn democratisch recht' Angst Historicus Ilko-Sascha Kowalczuk

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
19 september 2024
Nog elke dag geniet Ilko-Sascha Kowalczuk met volle teugen van de vrijheid. Helaas denken veel andere OostDuitsers daar anders over, getuige de electorale doorbraak van extreem-rechts. 'Slechts een minderheid heeft de kracht om "Ik" te zeggen.'
Er was een tijd dat de boeren-en arbeidersstaat trots was op Ilko-Sascha Kowalczuk. Als jonge Oost-Berlijner, opgegroeid aan de Müggelsee, wilde hij beroepsofficier worden in het ddr-leger. Tot grote blijdschap van zijn vader, een tot het socialisme bekeerde katholiek. Zijn school was al even enthousiast. Onderwijsinstellingen hadden binnen de planeconomie de taak het gewenste aantal kosmonauten, kappers of lassers op te leiden. Waar dat quotum voor tot de verbeelding sprekende beroepen geen probleem opleverde, liep het met de vooraanmeldingen voor de Nationale Volksarmee niet bepaald storm.
De liefde was van korte duur. Binnen enkele jaren kwam Kowalczuk op zijn voornemen terug. 'Ik ben nou eenmaal niet iemand die meteen doet wat hem wordt opgedragen', vertelt hij in een videogesprek, zittend tussen de metershoge boekenkasten van zijn studeerkamer. 'Als veertienjarige werd ik ten overstaan van de hele school als lichtend voorbeeld gepresenteerd voor het communisme-dat-komen-gaat. Op dat moment had ik al spijt van mijn keuze. Shit, dacht ik. Ik wil helemaal niet in het leger.'
Het moeilijkste vond hij het om zijn vader teleur te stellen. Ook zijn toekomstige werkgever weigerde zich neer te leggen bij Kowalczuks voortschrijdend inzicht. In het ene na het andere gesprek praatten de volwassenen op hem in. Eerst vriendelijk, later dreigend. 'Uiteindelijk werd er geschreeuwd dat ze types zoals mij wel kenden: die belandden vroeg of laat in de gevangenis. En of ik wel wist hoeveel ik de staat had gekost? Ik was allesbehalve een held, begrijp me goed. Maar toen heb ik gezegd: prima, geef me de rekening. Dan betaal ik deze staat tot op de laatste stuiver terug.'
Zijn moeder, die erbij zat, was ervan overtuigd dat ze elk moment gearresteerd konden worden. Dat viel mee, maar naar een carrière in de ddr kon Kowalczuk vanaf dat moment fluiten. Hij deed een opleiding tot bouwvakker. Vond nieuwe vrienden in de kringen van veelal christelijke dissidenten, aanhangers van een 'derde weg', een vrijheidslievend socialisme tussen sovjetdwang en kapitalisme in. Als portier op het instituut voor de binnenvisserij had hij alle tijd om boeken te lezen. Totdat het 9 november 1989 werd en van de ene op de andere dag de Berlijnse Muur viel.
'Er begon een tijd dat de realiteit haast dagelijks de fantasie inhaalde', schrijft de 57-jarige Kowalczuk, vader van vier kinderen, in zijn nieuwste boekFreiheitsschock. De titel geeft het al aan. Voor hem kwamDie Wendeals een bevrijding. Een onverwachte kans om alsnog het volle leven te leven. Kowalczuk ging geschiedenis studeren aan de Humboldt-universiteit. Hij werkte voor de instantie die de Stasi-archieven ontsloot, was lid van de parlementaire enquêtecommissie die onderzoek deed naar de ddrdictatuur en schreef veelgeprezen boeken. Van de geschiedenis van de revolutie van 1989 tot de Stasi tot de onlangs in twee delen verschenen biografie van ddr-founding fatherWalter Ulbricht. En ondanks een chronische ziekte die tot extreme vermoeidheid leidt, is hij alom aanwezig in de media om zijn ongezouten mening te geven.
Voor veel landgenoten volgde op de euforie van de Duitse eenwording iets heel anders: ontluistering. Het kapitalisme bleek behalve de geliefde D-mark ook heel veel faillissementen en werkloosheid met zich mee te brengen. Bovendien kan de vrijheid, zoals Simone de Beauvoir ooit schreef, mensen angst inboezemen. Plotseling ben je zelf verantwoordelijk voor je keuzes, kun je iets van jezelf maken - of niet, en dan moet je zien te leven met die mislukking.
We spreken elkaar na de historische verkiezingsoverwinning van de extreem-rechtse AfD in de Oost-Duitse deelstaten Thüringen en Sachsen. Voor de aanstaande stembusgang in Brandenburg wordt eenzelfde resultaat verwacht. Verrast is Kowalczuk niet. 'Wat mij wel verbaast, is het triomfantelijke optreden van de christen-democratische oppositie, de CDU. Zij vierden feest alsof er geen morgen was. Op de dag dat in twee parlementen in Duitsland de fascisten meer dan dertig procent van de stemmen krijgen, had ik op iets meer deemoed gehoopt bij de democratische partijen. Dan moet je niet op de Groenen blijven inbeuken alsof er niets veranderd is. Temeer omdat ik geloof dat we pas aan het begin van deze vreselijke ontwikkeling staan. Niet alleen in Oost-Duitsland, maar in heel Europa.'
Hoe verklaart u het succes van de AfD?
'Natuurlijk zijn er tal van oorzaken. Sommige daarvan spelen in heel Europa, andere hebben specifiek met de Duitse eenwording te maken, nog weer andere met de ddr-dictatuur. Maar de belangrijkste succesfactor is naar mijn mening de oprukkende minachting voor de democratie. Ik proef geringschatting voor de vrijheid, een verlangen naar een autoritaire gemeenschap.'
Er bestaan de meest wilde theorieën over de Oost-Duitse hang naar autoritarisme. Tot de strenge, collectieve zindelijkheidstraining op de DDR-crèches aan toe.
Kowalczuk, grinnikend: 'Het potjes-argument was nog een van de minder gekke. Maar serieus, het Oost-Duitse anti-liberalisme heeft diepe wortels. Dat gaat terug tot de negentiende eeuw. Kijken we naar de recente geschiedenis, dan is de manier waarop de Duitse hereniging tot stand kwam cruciaal. Van buitenaf zag dat wat vanaf 1990 gebeurde er uiteraard heel democratisch uit. Stiekem was het extreem paternalistisch.
West-Duitse politici als Helmut Kohl zeiden in feite: laat ons onze gang maar gaan. De meerderheid van de Oost-Duitsers vond het allang best. Zij waren blij dat de ene sterke arm, die ze niet meer wilden, plaatsmaakte ten gunste van een nieuwe sterke arm waarop ze mochten stemmen. De democratie was voor deze burgers een cadeautje dat ze in de schoot viel. Niet een systeem waarvoor ze zich jarenlang hadden ingezet, zoals bij de Oost-Duitse oppositie het geval was. Dat maakt nogal wat uit. In hoeverre verdiept de meerderheid van de bevolking zich in zo'n situatie serieus in wat vrijheid, democratie en rechtsstaat betekenen?'
Het zijn niet de minsten die u bekritiseert. U stelt Sahra Wagenknecht, die met haar nieuwe partij BSW veel stemmen trok bij de recente deelstaatverkiezingen, op één lijn met de AfD. U beschuldigt ook actrice Sandra Hüller, de band Rammstein en schrijfster Jenny Erpenbeck ervan dat zij het dagelijks leven in de DDR te rooskleurig voorstellen.
'Een staat die een muur om zijn eigen inwoners heen bouwt is niet vreedzaam. Die voert van 's ochtends vroeg tot 's avonds laat oorlog tegen de eigen samenleving. Daar kun je alleen op reflecteren als je het zo beleefd hebt. Dat geldt niet voor de meeste Oost-Duitsers. Zij hebben zich aangepast aan de dictatuur. Het gevaarlijke is dat het een kleine stap is van de romantisering van de ddr naar het afwijzen van het liberale, westerse model. En van daaruit slechts een mini-stapje om gemene zaak te maken met de grootste vijand daarvan: Vladimir Poetin. Dat is precies wat Wagenknecht doet.'
In 1989 hadden in de DDR 9,7 miljoen mensen een baan. Eind 1993 waren dat er nog maar 6,2 miljoen. Biedt die sociaal-economische schok niet een veel belangrijkere verklaring voor de onvrede?
'Van de ene op de andere dag werd alles anders, dat klopt. Zo'n radicale breuk met het verleden is uniek in Europa. Ik geloof niet dat burgers in andere lidstaten zich ook maar in de verste verte kunnen voorstellen wat dit betekent. Zelfs niet de Polen of de Hongaren. Simpelweg omdat er tijdens de Koude Oorlog geen West-Polen of West-Hongarije bestond.'
Dan is het toch logisch dat mensen bang zijn voor de toekomst?
'Deels wel, deels niet. Er zijn veel fraaie beloften gedaan én verbroken die eerste jaren. Tegelijkertijd: wat hadden de Oost-Duitsers toen de Muur viel? Nu leven ze in bloeiende landschappen. Met allerlei problemen, uiteraard. De bevolking krimpt, vergrijst, er is een mannenoverschot, de zorg functioneert niet naar behoren. En toch behoren de Oost-Duitse deelstaten tegenwoordig tot de meest welvarende regio's van Europa. De enigen die dat klaarblijkelijk niet willen inzien, zijn de mensen die daar wonen. Omdat ze zich spiegelen aan het nog veel rijkere München. Of Hamburg. Niet aan hoe ze er drieënhalf decennium geleden voorstonden. Onze voormalige president Joachim Gauck heeft het mooi gezegd: "Ze hadden van het paradijs gedroomd en werden wakker in Noordrijn-Westfalen."'
Nederland is nooit een communistische dictatuur geweest. Toch is de radicaal-rechtse PVV de grootste partij geworden.
(Verontwaardigd) 'Natuurlijk hebben jullie wel een autoritair verleden! Nederland was een van de belangrijkste koloniale machten ter wereld. Gek genoeg wordt deze periode, ondanks alle verwoestingen en slachtoffers, nog altijd niet als een dictatuur beschouwd. Dat is trouwens geen exclusief Nederlands probleem. Het speelt net zo goed in Engeland, Frankrijk, België - in heel Europa. Bij de zoektocht naar eenvoudige antwoorden kan het racisme, dat er altijd al was in de Nederlandse samenleving, eenvoudig nieuw leven worden ingeblazen. Omdat het historische wortels heeft en omdat het nooit goed verwerkt is. Er is altijd gedaan alsof vreemdelingenhaat geen rol speelt in Nederland.'
U noemt enquêtes waarin de helft van de Oost-Duitsers blijk geeft van autoritaire voorkeuren. Onder West-Duitsers is dat minder, maar toch ook één op de drie.
'Dit is een gevaar dat in de hele westerse wereld speelt. Denk even terug aan onze voorouders. Zij hebben misschien twee technologische innovaties meegemaakt die hun dagelijks leven daadwerkelijk veranderden. Tegenwoordig lijkt dat bijna wekelijks het geval. Het tempo waarin de wereld transformeert, ligt hoger dan ooit. Migratie brengt spanningen met zich mee, er is een digitale revolutie, sowieso de globalisering. En dan weten we nog niet eens wat kunstmatige intelligentie gaat betekenen. Natuurlijk leidt dat tot onzekerheid! Tot veranderingsstress! Velen reageren met buitengewoon eenvoudige antwoorden op die complexiteit. Ze willen terug in de tijd gaan.'
Dus eigenlijk lopen de Oost-Europeanen voorop, zijn zij de voorhoede, terwijl wij in West-Europa achter de trend aan hobbelen?
'Inderdaad. Het grootste verschil tussen de landen in West-Europa en een regio als Oost-Duitsland is dat wij zo'n radicale omwenteling al een keer hebben meegemaakt in ons leven. De mensen hier waren al overbelast door alle veranderingen sinds de val van het sovjetcommunisme.'
Ilko-Sascha Kowalczuk begint zijn boek met een scène uit een roman van Hans Fallada. Een gevangene komt vrij, is vastberaden zijn leven te beteren, om aan het einde van het verhaal toch weer achter de tralies te belanden. Die avond trekt hij 'de deken lekker hoog over de schouders, in de bak is het aangenaam stil, hij zal heerlijk slapen. (...) Hier heb je je rust. Hier kletst niemand tegen je aan. Hier hoeft men niets te besluiten, hier hoef je je niet staande te houden.'
De parallel met Kowalczuks geboorteland ligt voor de hand. 'Vrijwel niemand wil de Muur terug, haast niemand de sed-staat', schrijft hij inFreiheitsschock. 'Maar het gemak, het delegeren van verantwoordelijkheid naar die staat, daar verlangen vandaag de dag meer mensen naar dan we doorgaans beseffen.' Hij haalt een uitdrukking van de Oost-Duitse oppositie aan: 'Enkel wie niet beweegt, voelt zijn ketenen niet.'
Waarom jaagt de vrijheid mensen angst aan?
'We worden niet vrij geboren. Je moet vechten voor je vrijheid. Dat maakt vrijheid zo vermoeiend. Ik weet uit ervaring hoe zwaar en gevaarlijk het is om in een dictatuur enigszins vrijgevochten te blijven. Dat lukt niet zonder compromissen. Het gaat gepaard met verwondingen en het risico om bestraft te worden. Mijn ervaring is dat slechts een minderheid van de bevolking de energie en de kracht heeft om "Ik" te zeggen en "Ik" te leven. En altijd is er het verlangen naar de zekerheid van vroeger.'
'De nieuw gewonnen vrijheid verschijnt als een vloek', zo herschrijft de Duits-Amerikaanse psycholoog Erich Fromm in De angst voor vrijheid het bijbelse scheppingsverhaal. De mens is 'vrij van de lieflijke horigheid van het paradijs, maar niet vrij tot het heersen over zichzelf en tot het verwezenlijken van zijn individualiteit'.
'We zijn veel te bang. Ik vind het wonderlijk als mensen me tegenwoordig zeggen dat ze het moedig vinden hoe ik me over dit soort zaken uitspreek. Daar begrijp ik niks van. Ik maak slechts gebruik van mijn democratische rechten. Dat heeft niks met moed te maken. Jazeker, er zijn politieke systemen waarin zoiets daadwerkelijk van lef zou getuigen. Het huidige Duitsland behoort daar niet toe. Als we het in onze westerse maatschappij dapper gaan noemen als mensen simpelweg gebruikmaken van hun vrijheid, hebben we eigenlijk al verloren.'
U heeft dus toch angst: voor het einde van de democratie.
'Ja! Ik ben in een dictatuur geboren en geknecht. Toen ze me bij wijze van spreken op mijn kop sloegen, ben ik wakker geworden en heb ik me ertegen gekeerd. De komst van de vrijheid was het belangrijkste moment van mijn leven. Daarom maak ik me zo boos. Omdat ik oprecht geloof dat de democratische waarden heviger bedreigd worden dan in lange tijd het geval was. Ik vrees dat veel westerlingen helemaal niet doorhebben dat ze datgene waarmee ze groot geworden zijn, ook weer kunnen verliezen.'
Is dat omdat wij het niet anders kennen?
'Ze geloven dat vrijheid en democratie van god gegeven zijn. Nou, ik heb slecht nieuws: dat zijn ze niet. Het zijn verworvenheden die steeds weer opnieuw moeten worden bevochten en geleefd. Weet u, een Poolse dissident heeft na 1989 gezegd dat geen van zijn generatiegenoten nog het recht heeft pessimistisch te zijn. Dat is ook mijn levensmotto geweest. Ik ben een 89'er. Ik was erbij, heb een dictatuur ten val zien komen, was in de jaren daarop actief betrokken bij het democratiseringsproces. Wat wil je nog meer?
Nu ben ik er getuige van hoe dit alles op het spel wordt gezet. In Oost-Duitsland én daarbuiten. Kijk naar Frankrijk, de volgende presidentsverkiezingen. Naar jullie Wilders. Orbán in Hongarije. Polen is een positieve uitzondering, maar daar zie je hoe ingewikkeld het is om de vernielingen terug te draaien die de autoritaire PiS heeft aangericht. En dan is er natuurlijk nog hét scharnierpunt: de VS. Zeg me dus, wat voor reden heb ik om optimistisch te zijn? Waarom zou ik geloven dat ik in mijn leven niet nóg een keer onder een autoritair regime moet leven?'
Sebastian Willnow / dpa / ANP | Saksen, Leipzig, 17 augustus. Honderden rechts-extremisten maken het white supremacy- teken en demonstreren tegen Christopher Street Day, het jaarlijkse Europese lhbtqi+-festival