Italiaanse gevangenen krijgen hun smartphone per drone In de wereld

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
28 maart 2024
Rome- Advocaten die boodschappen van en naar hun cliënten in de gevangenis overbrengen via usbsticks of andere foefjes zijn in Italië verleden tijd. De communicatie uit de negentien grote gevangenissen van Italië loopt al geruime tijd direct vanuit de cel via smartphones en de populaire gsm's, die veiliger zijn en het beter doen vanachter de dikke muren. Per gevangenis zijn er minstens honderd clandestiene telefoontjes aanwezig, sloeg de hoofdprocureur van Napels Nicola Gratteri vorige week alarm in een persconferentie. De telefoontjes worden aangevoerd via drones, die 's nachts onzichtbaar naar de gevangenissen worden gestuurd, met zwarte tassen aan zwarte koorden waarin naast de telefoontjes ook pistolen en plakken hasj zitten.
De Alleanza di Secondigliano, zoals de Camorra-tak uit de beruchte wijk ten noorden van Napels zich noemt, heeft het systeem ontworpen en levert op bestelling met drones aan gevangenissen over heel Italië. Er wordt goed geld aan verdiend; duizend euro voor het leveren van een smartphone, 250 euro voor een simkaart op een valse naam, zevenduizend euro voor een half kilo hasj, tienduizend voor een pistool. Hoe het mogelijk is dat de brommende drones 's nachts rond gevangenissen kunnen vliegen en hun bestellingen bij het juiste raampje naar beneden kunnen laten zakken, heeft een simpel antwoord. Sinds het regime van de 'open cellen' worden de Italiaanse gevangenissen in wezen bestierd door het recht van de sterkste, oftewel maffialeden die alles bepalen en ook de bewaking onder de duim houden.
Procureur Gratteri merkte aan afgeluisterde telefoongesprekken met anderen die nog niet zijn gepakt dat er vanuit de gevangenissen wordt gecommuniceerd. 'Maffiabazen kunnen op deze manier hun orders naar de buitenwereld sturen, dreigingen sturen, kortom, gewoon doorgaan met de activiteiten waar ze voor veroordeeld zijn', zegt hij.
De huidige minister van Justitie, de kneiterrechtse Carlo Nordio, had niet lang geleden gezegd: 'Een echte maffioso praat nooit over de telefoon, noch een smartphone, noch een gsm, omdat hij weet dat hij zal worden afgeluisterd. Een echte maffioso praat alleen vis-à-vis.' Waar de minister dezeGodfather-kennis vandaan heeft is onbekend. Hij is vooral druk met het het leven zuur maken van onderzoeksrechters, rechters en in z'n geheel de rechterlijke macht, waar hij meer controle over wil hebben, de eeuwige obsessie van rechts.