Willem Thies

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
16 juni 2022
*
Het zoemen van zijn bloed het alles zien met witte ogen het opheffen van de wind klapwiekend stilvallen de verbijsterende klaarte de uitkijkpost in de hoogte. Valk. Snavel zonder veiligheidspal.
Wit als een Finse soldaat op ski's in de sneeuw die een Russische colonne wist.
Beëindig de kop dan de staart dan één voor één de segmenten van het lange lijf neem de tijd.
De colonne gevangen in zijn eigen smeulende uiteinden.
De colonne ingesloten in barricades van schroot.
De loodrechte val van het salvo.
*
Gras wist rupsbandsporen, profielen van laarzen, stilstaand water waarin hemden drijven, stiksel, gezichten, monden, laatste regels, stemmen, prognoses. Gras wist, verdonkeremaant.
Iemand buigt over een plas als over een oud fotoalbum. Als kon hij iets opdiepen, iets terughalen. Maar de plas is duister en rimpelt ondoorgrondelijk en spiegelt enkel een al gestorven zoekend gezicht.
*
Op het weefgetouw van de eerste oorlog werd het prikkeldraad gespannen, de spade in koude grond geplant.
Een schrift van groeven, inkepingen, statica tekende het land.
Op het weefgetouw van de tweede oorlog dreunden de rupsbanden, gonsden de eskaders boven steden, brandden de korenvelden, bruggen, boerderijen.
Op het weefgetouw van de derde oorlog werd een solidaire vlag vervaardigd en opgehangen aan de gevels. Overal hoorde je zuchten om de prijs van het gas.
Deze gedichten zijn geschreven naar aanleiding van de oorlog in Oekraïne.