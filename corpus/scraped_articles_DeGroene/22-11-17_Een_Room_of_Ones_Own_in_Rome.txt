Een 'Room of One's Own' in Rome

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
17 november 2022
Verboden schriftis het dagboek van de levend ingemetselde huisvrouw, moeder en secretaresse Valeria. In de verstikkende jaren vijftig introduceerde Alba de Céspedes de'Room of One's Own'-kwestie in het land dat er nog lang niet aan toe was - of nog steeds niet is.
De hartbrekendste scèneuit het dagboek speelt zich af op 21 december 1950, wanneer Valeria haar zwarte schoolschrift pas een maandje heeft, en het met bonzend hart versleept door het Romeinse familieappartement in de wijk Prati, waar de kaste der kantoorklerken en kleine ambtenaren leeft in de strenge, enorme palazzi Umbertini die er eind negentiende eeuw voor ze waren neergezet. Dan weer verstopt ze het in de wasmand, dan weer achter het sierbord in de keukenkast, dan tussen de stapel strijk op de keukentafel. Nergens vindt ze een plek die veilig is voor andermans ogen. Wanneer ze bij het opruimen van de kamer van haar studerende dochter Mirella merkt dat de bovenste la van haar bureautje op slot zit, krijgt ze ineens de enorm de pest in. Waarom heeft iedereen een eigen plek in huis behalve zij?
En dus zegt Valeria tijdens het vanzelfsprekend door haar bereide en opgediende avondmaal - terwijl zij ook de hele dag op kantoor ploetert als secretaresse en de helft van het karige maandsalaris inbrengt - dat ze eigenlijk wel een eigen laatje zou willen. Een la met een sleutel. Haar man vraagt vertederd glimlachend wat ze daar dan mee moet. '"Mwah, ik weet niet, om er mijn persoonlijke paperassen in te bewaren', antwoordde ik. 'Wat herinneringen. Of misschien ook wel een dagboek, net als Mirella."'
Grote hilariteit onder de familieleden, man, zoon en dochter. 'Wat zou je daar dan in willen schrijven, mama?' vraagt haar man, die haar sinds de geboorte van de twee kinderen alleen nog 'mama' noemt. Haar eigen naam hoort ze al twintig jaar niet meer. En lachen, schateren allemaal. Ja, want mama heeft natuurlijk geheimen! Een geheime aanbidder! 'Toen kwamen ze alledrie om me heen staan. Riccardo pakte mijn kin vast en vroeg vertederd: "Vertel eens Mam, wat wil je in je dagboek schrijven?" Ineens barstte ik in tranen uit en ik snapte zelf niet waarom behalve dat ik heel moe was.'
Het was 1952 toen Alba de Céspedes (1911-1997) de kwestie van de kamer voor jezelf in Italië introduceerde. Dat ze Virginia WoolfsA Room of One's Own(1929) gelezen moet hebben lijkt wel zeker, want Alba de Céspedes had een rijke en intellectuele jeugd in Rome, waarin alle Europese talen en moderne boeken vanzelfsprekend werden geleerd en gelezen. De Spaanse achternaam is afkomstig van haar Cubaanse vader, diplomaat in Rome, dief van andermans vrouw, de bloedmooie Romeinse Laura Bertini, die voor hem scheidde, iets wat toen gelijkstond aan jezelf van een rots de diepte in storten, zeker in het katholieke Italië.
Misschien dat haar ouders daarom slechts drie jaar na de geboorte van Alba uit Rome vertrokken, haar achterlatend bij haar tante, de zus van haar moeder. Terwijl haar ouders via Washington, waar een glorieuze ambassadeurspost werd bekleed, afzakken naar Havana, waar haar vader ook nog een blauwe maandag de Cubaanse president wordt, leert Alba in Rome in de wijk Prati de eenzaamheid kennen van het achtergelaten kind. 'Mijn zesde verjaardag brak aan en, zoals altijd, kreeg ik een enorme hoop cadeaus. Maar ik speelde liever met mijn gedachten zittend op een stoeltje op het balkonnetje tijdens de urenlange siësta's wanneer iedereen in het gebouw sliep.' (Uit haar dagboek, dat postuum is vrijgegeven voor een tentoonstelling over haar leven en werk in 2001 in Rome.)
Alba de Céspedes was een belangrijke, zeer goed verkopende en ook veel vertaalde Italiaanse schrijfster en feministe avant la lettre in de jaren veertig en vijftig. Waarom ze in de dode-hoekspiegel van de vorige eeuw terecht is gekomen, op de een of andere manier nooit wordt genoemd in Italiaanse artikelen en literaire canons - wie zal het zeggen? Misschien omdat de slagschaduw van haar tijdgenoten Natalia Ginzburg en Elsa Morante alle andere vrouwelijke Italiaanse schrijvers uit de vorige eeuw uiteindelijk aan het zicht heeft onttrokken. Maar dat gold zeker niet in haar tijdperk, zie het ansichtkaartje uit Capri dat ze kreeg op 16 september 1948. 'We wachten op je, Alba!' staat erop, ondertekend door Italië's grote schrijversechtpaar Alberto Moravia en Elsa Morante, de destijds zeeren voguezijnde communistische schilder Renato Guttuso, en de literairepowerhousesGoffredo en Maria Bellonci, oprichters van de Premio Strega en het hart van de literaire scene in Italië.
Alba de Céspedes hoorde in dat gezelschap helemaal thuis: al in 1938 had ze het grote literaire verkoopsuccesNessuno torna indietro('Niemand kan terug') op haar naam staan. Een bildungsroman over acht studentes in een collegio in Rome die ieder op hun eigen manier tegen de ongeschreven regels en mores van het tijdperk in geestelijke en materiële onafhankelijkheid proberen te bereiken. Een enorm succes, zelfs voor de Tweede Wereldoorlog vertaald in 22 landen, en een doorn in het oog van het fascistische regime, dat het boek beschouwde als een 'aanslag op de gezonde moraal van de fascistische vrouw'. Er is veel moeite gedaan om de belangrijke uitgever Arnoldo Mondadori te bewegen het boek uit de handel te halen, maar dat heeft hij niet gedaan, wat toen, in 1938, getuigde van een bijzondere categorie moed.
De hedendaagse Kamer van Jezelf is natuurlijk het schermpje van de smartphone, en de veldslagen die zich rond de onduidelijke scherm-etiquette afspelen zijn helemaal niet zo heel verschillend van de scène van de huisgenoten die zich gierend van de lach rond Valeria met haar laatje-met-sleutel opstellen. Niet in iedere verhouding is het vanzelfsprekend dat ieder zijn eigen account en communicatie met de buitenwereld heeft. 'Wie was dat?' is een nog best vaak gehoorde vraag in het dagelijks verkeer, wanneer de een bij de ander op het beeldscherm kijkt. Maar al te vaak blijkt iemand je ongevraagd 'even op de speaker' te hebben gezet, waardoor je onwetend in gesprek blijkt te zijn met een hele vergadering, groep mensen of partner waar je niet om hebt gevraagd. En zie de panische snoekduiken over tafel wanneer iemand zich 'per ongeluk' meester maakt van andermans communicatieapparaat, al is het nog zo stevig vergrendeld achter codes, geef hier, geef terug, onmiddellijk!
Hoe gevoelig het hebben en opschrijven van eigen gedachten ligt, al dan niet gedeeld met anderen, is helemaal niet zo veel veranderd sinds het zwarte schriftje van Valeria in 1950.
'Ik kan me daar zo helemaal niets bij voorstellen, een vrouw die een schriftje met haar gedachten in huis moet verstoppen voor de rest van de familie, ik vind dat zoiets mals', waren de woorden van het hoofd buitenlandse fictie van een grote Nederlandse uitgeverij deze zomer naar aanleiding vanVerboden schrift. Gelukkig konden ze zich daar bij de kleine uitgeverij Meridiaan wél iets bij voorstellen, al is de beslissing omQuaderno proibitovoor de twééde keer in het Nederlands te laten vertalen (de eerste keer was in 1962) vooral te danken aan de Duitse vertaling die Suhrkamp/Insel Verlag vorig jaar uitbracht. In handen van de Nederlandse vertaalster Manon Smits wordtVerboden schriftweer het boek dat Alba de Céspedes schreef in 1951. Niet stoffig en niet tuttig, bedoeld om de toen nog schrikbarend ondergeschikte vrouwelijke conditie aan de kaak te stellen zonder er een pamflet van te maken. Terloops en geschreven als een bewustwordingsproces, een zelfanalyse, die abrupt stopt op het moment dat ze de drempel bijna over is. Dat maakt het ook realistisch, anno 1952 immers.
'De problemen veranderen mee met de tijdperken, de personages zijn op een bepaalde manier niet meer actueel. Dat wat de tand des tijds kan doorstaan is de stijl. Stijl is alles', zei Alba de Céspedes in 1983 in een interview met de journaliste Sandra Petrignani, die veel heeft geschreven over vrouwelijke Italiaanse auteurs, vooral natuurlijk over De Grote Twee: Ginzburg en Morante, maar ook over Alba de Céspedes.
Hoe verschrikkelijk teleurgesteld ze was na de Tweede Wereldoorlog, toen alles weer terug ging naar normaal, naar 'het leven van de banaliteiten en de compromissen', beschrijft De Céspedes zelf, in haar voorwoord voorDalla parte di lei('Aan haar kant'), haar belangrijkste roman die uitkwam in 1949, drie jaar voorVerboden schrift- de twee romans waarin ze de vrouwelijke conditie in Italië genadeloos in kaart brengt. Alba de Céspedes was verzetsstrijdster geweest voor de Italiaanse partizanen en schreef in haar voorwoord: 'Het onverdraaglijkst vond ik het oneindig vertakte systeem van belemmeringen voor vrouwen om hun wil tot daden en vooruitgang te blokkeren, dat drukte het zwaarst op mij. De ervaring van de oorlog en van de politieke bewustwording maakte die belemmeringen nog onverdraaglijker voor me, omdat ik in de strijd had gezien dat mannen en vrouwen daadwerkelijk volledig gelijk aan elkaar zijn.'
Het regime beschouwde Alba de Céspedes' roman als 'een aanslag op de gezonde moraal van de fascistische vrouw'
ALBA DE CÉSPEDES Verboden schrift Vertaald door Manon Smits. Meridiaan, 368 blz.