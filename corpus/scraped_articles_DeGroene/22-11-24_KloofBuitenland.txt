Kloof Buitenland

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
24 november 2022
De wassende beek van rioolwater, die door het conferentieoord met tientallen wereldleiders stroomde, recht onder de megaposter met de tekst'The Science of Water'.Het gebrek aan eten, drinken en veilige hotelbedden dat van de topontmoeting volgens een columnist een soort 'groen Fyre Festival' maakte. De belangrijkste onderhandelaar van allemaal, die op het moment suprême een dubbel streepje zag verschijnen op zijn covidtest. Het zat allemaal niet erg mee bij COP27, de mondiale milieutop in het Egyptische Sharm-el-Sheikh die afgelopen weekend werd afgesloten. Als politiek niet de gewenste resultaten brengt, kan het tenminste nog vermakelijk zijn.
Er werd geklapt en omhelsd, toen de top zaterdag heel laat onverwacht afsloot met een akkoord over klimaatcompensatie voor arme landen, betaald door rijke. Wel was er meteen ontsteltenis omdat organisator (en gasexporteur) Egypte ongemerkt gas als klimaatoplossing in de eindtekst van het akkoord had gerommeld, en teleurstelling omdat er weer geen afspraken kwamen voor lager brandstofgebruik. Ergernis ook, over de olie-exporteurs en grote uitstoters die dat hadden tegengehouden, en de grote energiebedrijven die recordwinsten draaien maar nergens aan hoeven bij te dragen. Maar toch: er was een akkoord, op een moeilijk punt.
Een half jaar geleden leek dat bijna uitgesloten. Sterker nog, de wereld leek op het punt te staan van fragmenteren. Na de Russische invasie in Oekraïne probeerden de VS en Europa Rusland zo veel mogelijk van de wereld te isoleren, en werd de Navo het arsenaal van Oekraïne. Rusland zocht onderdak bij China, en de twee begonnen aan de aanleg van een alternatieve monetaire structuur in de wereld. China en de VS beleefden maanden van hoogspanning, met name toen parlementsleider Nancy Pelosi Taiwan bezocht, en de twee landen braken op een paar vlakken onderhandelingen compleet af - inclusief die over klimaat. De Verenigde Naties stonden aan de zijlijn en waarschuwden maar alvast voor atoomoorlog.
Het leek niet zomaar een slecht jaar. Het voelde als te veel rampen tegelijk om te kunnen beheersen, de mensheid die in haar eigen 'vindingrijkheidskloof' aan het vallen was. Dat was een term die de Canadese politicoloog Thomas Homer-Dixon twintig jaar geleden muntte inThe Ingenuity Gap:het gat dat er is gevallen tussen het vermogen van de mensheid om problemen voor zichzelf te creëren en het vermogen ze op te lossen. InThe Precipicebeschreef de Australische filosoof Toby Ord nog twee jaar geleden de noodzaak om doelgericht en voorzichtig samen te werken tegen zulke risico's, van klimaat tot atoomwapens en kunstmatige intelligentie. In plaats daarvan stopte de wereld, op het moment dat het er het meest toe deed, met praten.
Zo leek het tenminste. Maar de afgelopen weken lieten opeens iets anders zien. Het begon met de VS en China die weer begonnen te praten en zich vrij snel weer over gezamenlijke problemen bogen. Daarop volgde de G20 in Indonesië. Die jaarlijkse top neemt steeds meer de rol van de VN over als belangrijkste internationale forum, maar ze leek te worden gegijzeld door de Russisch-Oekraïense oorlog. Indonesië wist daar echter kundig omheen te sturen (met hulp van een klungelig opererend Rusland) en en passant de belangen van opkomende landen te behartigen. Tijdens de top doodde een afgezwaaide raket twee Polen langs de grens met Oekraïne en hield de wereld even de adem in. Maar Navo-landen en Rusland hielden niet alleen het hoofd koel, ze bleken achter de schermen ook gewoon nog zakelijk te communiceren over dit soort cruciale zaken. Daar kwam het halve succes van Sharm-el-Sheikh nog bij.
Dat zijn opstekers. Het betekent niet dat de oorlog in Oekraïne richting zijn einde gaat, dat de klimaatcrisis opeens op een beter traject zit, of dat de dreiging tussen de VS en China (of Rusland en Europa) uit de lucht is. Maar het betekent wel dat de wereld kennelijk nog praat, en nog steeds (met al het noodzakelijke voorbehoud) werkt aan problemen. 'We moeten nu handelen: de risico's van vandaag beheersen, die van morgen afwenden, en een samenleving worden die nooit meer een gevaar voor zichzelf is', schreef Toby Ord. Daar zijn we nog lang niet. Maar dit is beter dan het nog maar kort geleden was.
De wereld praat nog steeds en werkt aan problemen