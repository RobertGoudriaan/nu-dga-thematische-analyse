De klap van een carrière Zomerlezen

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
22 augustus 2024
MetHet gevechtschreef Norman Mailer een iconisch boek over een legendarische bokswedstrijd. Over Muhammad Ali en George Foreman, en misschien wel net zoveel over Mailer zelf.
Je moet het maar durven.Vier dagen vóór het belangrijkste gevecht van zijn leven, op een moment in zijn carrière dat iedereen openlijk twijfelt aan de grootsheid van The Greatest - is hij dan toch een gewone sterveling? - vragen of je met Muhammad Ali mee mag trainen. Het is dan wel een rondje hardlopen om drie uur 's nachts, maar toch, Norman Mailer mag mee.
De schrijver begeeft zich dan al een tijd in het kielzog van Ali en diens tegenstander George Foreman in Zaïre, waar ze zich klaarmaken voor The Rumble in the Jungle, de bokswedstrijd in 1974 die de boeken in zal gaan als een van de meest legendarische ooit. Ali, strontchagrijnig omdat het midden in de nacht is en hij een hekel heeft aan hardlopen, krijgt toch bewondering voor Mailer als blijkt dat hij enigszins wordt bijgebeend.
'Je bent aardig in conditie, Norm', zegt hij.
'Hoe oud ben je, Norm?' vraagt Ali even later. De schrijver houdt het tweeënhalf kilometer vol. Niet slecht voor een vijftiger van één meter zeventig en 85 kilo, die bovendien tot laat in een casino wodka-jus en rum-tonic heeft zitten drinken. Natuurlijk durfde hij te vragen of hij mee mocht trainen. Hij is Norman Mailer. De schrijver heeft indruk gemaakt in dit gezelschap van boksers en hun entourages, wordt door hen gezien als 'wijs man'. Niet vanwege de boeken die hij schrijft - hij heeft als 25-jarige gedebuteerd met de romanThe Naked and the Dead,die uitzonderlijk goed wordt ontvangen en waarvan in de eerste drie maanden al tweehonderdduizend exemplaren worden verkocht, en krijgt later onder meer een Pulitzer en National Book Award - maar doordat in het nieuws komt dat hij een boekcontract heeft van een miljoen dollar. Dat maakt hier indruk, al die nullen. Ali zegt tegen zijn gevolg: 'Let op. Dit is de kampioen onder de schrijvers, zoals ik de kampioen onder de vechters ben. Deze man verdient een miljoen dollar per boek, dus luister naar hem.'
Mailer had willen zeggen dat het veel lijkt maar dat het niet voor één boek is, de helft bovendien naar de belastingdienst gaat, hij veel exen en kinderen heeft. Dat Mailer dat had willen zeggen weet de lezer doordat hij zichzelf opvoert als een belangrijk personage. Als Norman ('Norman hoopte eventjes dat de bokser eerst een stukje ging wandelen, maar Ali startte meteen in een langzaam jogtempo'), maar ook als De Interviewer en in de derde persoon. En hij schrijft over zijn bedenkingen om zichzelf onder meer als Norman op te voeren. 'Hij beschreef niet alleen de gebeurtenissen die hij zag, maar ook zijn geringe invloed op die gebeurtenissen. Dat irriteerde de critici. Zij hadden het over zijn egotrips en de onaantrekkelijke afmetingen van zijn narcisme. Zulke kritiek deed hem niet veel. (...) Als hij zich nu afvroeg welke naam hij moest kiezen in zijn stuk over het gevecht, kwam dat niet door bovenmatig literair ego. Het ging hem meer om de aandacht van de lezer. Het zou helemaal niet leuk zijn om een lang stuk proza te lezen als de verteller er alleen als een abstractie in optrad: De Schrijver, De Reiziger, De Interviewer. Dat zou even ongelukkig zijn als jarenlang samenleven met een vrouw die je in gedachten "De Vrouw" noemt.' (Hallo columnisten in Nederland, lezen jullie mee?) Mailer had vanPlayboyde opdracht gekregen om een groot stuk te schrijven over het gevecht tussen Ali en Foreman. Het moest tienduizend woorden worden.
Mailer had de klus met veel plezier aangenomen. Het schrijven van een nieuwe roman liep stroef, de miljoen dollar hing als een molensteen om zijn nek. En juist met het schrijven van non-fictie en New Journalism was Mailer geroemd en gelauwerd, boeken alsThe Armies of the Night(over een grote protestactie tegen de oorlog in Vietnam) enOf a Fire on the Moon(over de maanlanding van de Apollo 11). En niet alleen dat gegeven maakte Mailer de juiste man voor de klus, maar ook het feit dat hij boksen simpelweg snapte en ervan hield. Mailer, wiens werk vaak bol staat van de masculiniteit, schrijft: 'Er is geen fysieke activiteit zo ijdel als boksen. Een man stapt de ring in om bewondering te oogsten. Er is dus geen sport waarin je erger vernederd kunt worden.'
Hij was zelf een beroemdheid en een ster. Toen Mailer zijn vrouw Adele in 1960 neerstak met een mes was hij dagenlang voorpaginanieuws, net als toen hij daar alleen een voorwaardelijke gevangenisstraf voor kreeg. Twee jaar later schreef hij een gedicht met de lugubere tekst:'So long as you use a knife, there's some love left.'
En dus leverde Mailer een stuk in van dertigduizend woorden, die allemaal werden afgedrukt en later in boekvorm alsThe Fightverschenen, een van de beste boeken ooit over sport.
Het is niet alleen geschreven met de auteur als belangrijk personage, maar ook met dialogen, uitweidingen en gedachtespinsels die je tot dan wel in romans zag, maar nooit in non-fictie. Maar ook door iemand die verdomd veel begreep van boksen, van het psychologische aspect van het gevecht, maar ook van het technische en tactische.
Dat begint al op de eerste pagina's als hij zeven weken vóór het gevecht in Kinshasa een training bijwoont en ziet dat Ali, dan al enigszins op leeftijd, anders traint dan voorheen. Dat zit zo, schrijft Mailer: een bokser die een klap ziet aankomen, gaat daar niet van knock-out. Maar als dezelfde bokser een combinatie van vijf stoten op zijn hoofd krijgt, kan hij zeker wel neergaan. Omdat het informatiecentrum overbelast raakt. En Mailer ziet nu dat Ali traint om klappen zo snel te verwerken dat zijn informatiecentrum niet overbelast raakt, om 'de bommen waarmee hij bestookt werd te ondermijnen, te temperen, te vervormen, te imiteren, te verdraaien, te pareren, te krommen, te misvormen, van richting te laten veranderen, uit balans te brengen en te keren; met een minimum aan bewegingen, zijn rug tegen de touwen en met zijn handen apathisch omhoog'.
Het is iets wat alle vechters in hun naarste dromen zien: dat ze de tegenstander raken met hun beste en hardste klap, laten we zeggen een linkerhoek of een rechtse directe, een stoot die ze tijdens sparringspartijen in de sportschool inhouden. Maar nu staan ze voor het echie in de ring en halen ze vol uit. Maar er gebeurt niets, de opponent gaat niet neer. Sterker nog, die verroert geen vin en begint sarcastisch te lachen. Foreman maakt dit echt mee tijdens The Rumble in the Jungle. Ali's tactiek werkt. 'Ik dacht dat Ali het zoveelste knock-out-slachtoffer was, totdat ik hem rond de zevende ronde hard op zijn kaak sloeg en hij me vasthield en in mijn oor fluisterde: "Is dat alles wat je hebt, George?" Ik besefte dat het niet zou gaan zoals ik dacht dat het zou gaan.'
Het gevecht zelf beschrijft Mailer zo minutieus dat je er eigenlijk meer van meekrijgt dan wanneer je de beelden ziet. Ali leek op zijn retour en Foreman werd beschouwd als de onoverwinnelijke, en is bij de bookmakers de grote favoriet. Maar Ali is niet voor niets uitgeroepen tot de grootste sporter van de vorige eeuw. Hij doet iets wat niemand verwacht, hij begint het gevecht meteen met een rechtse directe. De actie die Foreman naar het canvas stuurt, beschrijft Mailer zo: 'Toen kwam een groot projectiel met exact de omvang van een vuist in een handschoen recht op Foremans gezicht terecht, de beste stoot van deze opzienbarende nacht, de klap die Ali zijn hele carrière in reserve had gehouden.'
Mailer werd door Ali dan wel gezien als de kampioen onder de schrijvers, zelf zag hij dat anders. Hij was net geen Hemingway of Faulkner, kreeg net geen Nobelprijs, schreef geweldige boeken maar weinig echt goede romans. En dus vergeleek Mailer zichzelf met Ezzard Charles, ook wel bekend als de Cincinnati Cobra. Charles was aanvankelijk een bokser in het middengewicht, wat paste bij zijn lengte (1 meter 83) en zijn lichaamsbouw. En omdat hij als middengewicht geen kans kreeg op een titelgevecht, ging hij zwaarder boksen. Hij werd zelfs wereldkampioen bij de zwaargewichten door niemand minder dan Joe Louis in 1950 te verslaan.
Wie beelden van Charles bekijkt, ziet dat zijn stijl en techniek de tand des tijds hebben doorstaan; normaal gesproken zien beelden van sporters die ruim tachtig jaar geleden actief waren er gedateerd uit. (Kijk voor de grap eens beelden van een voetbalwedstrijd uit de jaren vijftig of zestig van de beste teams die er waren. Het ziet er vertraagd en houterig uit, niet alsof het de beste voetballers van hun tijd waren.) Bij Charles was dat anders. Dat moest ook wel. Omdat hij kleiner en lichter was dan natuurlijke zwaargewichten, moest hij het hebben van zijn techniek en snelheid, van slim vechten, makkelijk ontwijken. Dat alles maakt dat de Cincinnati Cobra wordt gezien als een van de beste lichtzwaargewichten ooit. In een interview met de kop
Mailer Takes on the Heavyweight NovelinThe New York Timesvergeleek Mailer zichzelf met Charles. Hij zegt daarin dat de boksmetafoor trefzeker is omdat er een gelijkenis is tussen een vechter en een schrijver. Mailer meent dat ze allebei bezig zijn met'cool and controversial acts',hun eigen bewegingen, en elke goede schrijver of vechter wordt zich ervan bewust dat het belangrijkste gevecht dat met zichzelf is. 'Als je dat weet', zegt Mailer, 'word je een wijzer man.'
Red /AP / ANP | Muhammad Ali en George Foreman tijdens hun 'Rumble in the Jungle'. Kinshasa, Zaïre, 30 oktober 1974