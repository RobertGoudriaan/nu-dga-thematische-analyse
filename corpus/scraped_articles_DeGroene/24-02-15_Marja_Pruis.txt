Marja Pruis

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
15 februari 2024
Ik wist niet dat ik het wilde weten, maar m'n computer zegt van wel. Oké dan, zeg ik, na drie dagen verzet te hebben geleverd, wassen te hebben gedraaid, drop gegeten, nog even een kop thee. Langzaam laten trekken. Ik hoef alleen maar te klikken op het hoofd van Chantal Janzen en mij zal worden geopenbaard wie haar man is.
Klik.
Krijgt heel Nederland deze uitdaging voorgeschoteld of word ik algoritmisch op deze specifieke interesse ingeschat? Zouden echt intelligente mensen met een ander soort afgrondelijke kennisleemtes worden geconfronteerd, van een omvang die ik hier niet eens verzonnen krijg? Je krijgt natuurlijk iets heel anders te zien. Iets heel anders dan die man. Ik weet nu al niet meer wat het is wat ik te zien kreeg. Je moet dóórklikken.
Klik. Klik.
Er zijn twee zaken in het leven die ik niet gedefinieerd krijg, en het zijn niet liefde en dood. Het is jammer dat er bij deze toch ook best uitdagende mededeling weinig te klikken valt. Het enige wat er hoeft te gebeuren, is verder lezen.
Lees.
Ik ging vandaag in mijn lunchpauze even bij een zaak die lelijke kleding verkoopt naar binnen om dichter bij mijn zus te zijn.
Lees. Lees.
Mijn zus had de gave om betaalbare kleding er leuk uit te doen zien. Gewoon, het is maar net hoe je erbij kijkt, en hoe je je erin beweegt. Ik heb haar rode jurk geërfd, maar het komt niet in me op om 'm aan te doen. Hij hangt in m'n kast, ik kijk er af en toe naar. Ik heb haar hoofd niet. Ze was heel blij met haar benen.
Techniek, ik zeg het nu maar. Ik wil er niet bang voor zijn, maar techniek, ik begrijp het niet. Het groeit me boven het hoofd, en ik voel me mezelf buitenspel zetten als ik aan dat gevoel zou toegeven. Ik zeg het tegen degene die me langer kent dan vandaag.
Ik zeg: 'De mens is kleiner dan de techniek. Er zijn dingen uitgevonden die niet meer te beheersen zijn.'
Het komt doordat ik een film wil zien, thuis. Iedereen kent dit, ik ga het niet vertellen. Alleen de steekwoorden: wachtwoord, wachtwoord. 'Kijk op je afschrijvingen', zegt hij.
Kijk.
En constateer dat je in het recente verleden toch bijna zo'n zeshonderd euro hebt gebracht naar een streamer die je misschien iets in ruil heeft gebracht, maar niet een film die je je kunt herinneren. En miraculeuzer wijze heb je nu, juist nu, vanavond, zal je zien, geen recht meer om dit kanaal te kunnen aanboren.
Kijk. Kijk.
Wat hij, de technisch-niet-bevreesde, zegt: 'De techniek loopt achter op wat het belooft te zijn.'
Ik zeg: 'Dat is zo'n ander perspectief. Ik heb het idee dat ik het erbij afleg, het is groter dan ik.'
Hij zegt: 'Ik lees heel andere artikelen dan jij.'
Denk.
Er was nog iets anders. Ik had twee zaken beloofd die ik niet op een rijtje krijg. Het ene is dus techniek. De techniek die je niet kunt zien, maar wel de hele dag in je nek voelt dreigen. Jij wil weten wie de man is van. Jij wil deze schoenen, deze borsten. Iedereen krijgt nu alles van je te zien, alles. Jij moet hier je code intoetsen. Jij bent nu alles kwijt, alles. Je hebt je kans verspeeld hier ooit nog naar binnen te mogen. De vijand gaat je aanvallen, opeten, en wel nu. Denk. Denk.
Politiek, dat is het tweede. Ik weet niet of ik het niet begrijp, of dat het me niet interesseert. Maar het mag me niet niet interesseren, en ik moet het begrijpen. En wat is het, politiek? Het is groter dan links en rechts, het is iets anders dan oorlog en vrede, meer dan Den Haag. Als ik na lang ademhalen dan toch iets zeg, over de toestand in de wereld, ik probeer het rustig te houden, voelen de woorden te groot voor mijn mond, ik stik er bijna in. Dan blijkt wat ik zeg bovendien apolitiek.
'Een mok die je vanuit alle hoeken van de keuken bijeen hebt geraapt en gelijmd, ga je daar bij het ontbijt gewoon weer thee in doen?'
Bregje Hofstede,Oersoep