Europe number one Economie

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
6 februari 2025
Dat was even slikken, het berichtje afgelopen maand over Mississippi. Het minst welvarende deel van de Verenigde Staten staat op het punt het rijke Duitsland in te halen. Nu al heeft de staat, bij onwetende Europeanen bekend van slavernij, drugsepidemieën en religieus fanatisme, een hoger bruto binnenlands product (bbp) per hoofd van de bevolking dan Frankrijk. Ook Groot-Brittannië, Spanje en Italië hebben het nakijken - Nederland vooralsnog niet.
Logisch dat in Europa de alarmbellen rinkelen. Voorzitter Ursula von der Leyen van de Europese Commissie heeft concurrentiekracht tot dé prioriteit van haar nieuwe termijn verklaard. Lukt dat niet, dan wacht het continent een 'langzame doodsstrijd'. Eerder sprak Mario Draghi, ex-premier van Italië en oud-voorzitter van de Europese Centrale Bank, in een veelbesproken rapport van een 'existentiële uitdaging'. Hij wijst erop dat het gemiddeld besteedbaar inkomen in de Verenigde Staten sinds 2000 twee keer zo hard is gegroeid als in Europa.
America number oneis, kortom, niet slechts het motto van het Witte Huis. In Brussel zijn ze er net zo goed van overtuigd. Maar klopt het ook? Het korte antwoord is: niet echt.
Ten eerste wordt - en nu komt het langere antwoord - in de vergelijking tussen Mississippi en de grote Europese economieën geen rekening gehouden met wat je werkelijk kunt kopen met al die dollars (of euro's). Nemen we die'purchasing power parity'wel mee in de cijfers, dan ogen de Duitsers plotseling een stuk rijker. Inwoners van Mississippi blijken nog altijd armer dan de gemiddelde Europeaan - en dat ondanks de toetreding van nieuwe lidstaten zoals Roemenië en Bulgarije.
Sowieso is het oppassen geblazen met bbp-statistieken. Een voorbeeld: zolang opa en oma op de kleinkinderen passen, draagt dat op papier niets bij aan de economie. Brengen de ouders ze naar een crèche, dan stijgt het bbp wel. Om nog maar te zwijgen van wat er gebeurt als ze later aan een Amerikaanse topuniversiteit gaan studeren. Of een beroep moeten doen op de peperdure medische zorg aan de overkant van de oceaan.
Een tweede valkuil is de verdeling. Zowel inkomens als vermogens zijn in de Verenigde Staten nog veel ongelijker verspreid dan in Europa. Een aanzienlijk deel van dat fantastische Amerikaanse bbp gaat, met andere woorden, naar de rijkste één procent. Kijken we in plaats daarvan naar de onderste helft van de bevolking, dan verdienen Europeanen sinds 2017 meer dan Amerikanen.
Het derde misverstand is natuurlijk dat welvaart hetzelfde zou zijn als welzijn. In een verhelderend artikel in ESB zetten onderzoekers Annegeke Jansen, Philipp Bothe en Rutger Hoekstra de verschillen op een rij. Om hun grotere gemiddelde rijkdom te produceren, stoten Amerikanen twee keer meer CO₂ uit en verbruiken ze dubbel zoveel water. Het aantal moorden bedraagt bijna zeven per honderdduizend inwoners, tegenover 0,8 in Europa. De gemiddelde levensverwachting ligt er vier jaar lager. Een burger die de pech heeft in Mississippi te worden geboren, mag daar nog eens vier jaar vanaf halen.
Heeft Europa dan geen problemen? Zeker wel. Een substantieel deel van onze welvaart was te danken aan een mix van goedkope Russische energie, lage defensie-uitgaven en internationale handel. Die tijd, die is voorbij. Poetins gaskraan is zo goed als afgesloten. Onder president Trump zijn de Verenigde Staten niet langer een betrouwbare militaire bondgenoot en bovendien dreigt hij met een handelsoorlog. Draghi heeft dan ook gelijk met zijn oproep om honderden miljarden te investeren in kennis en innovatie. Voorkomen moet worden dat de arbeidsproductiviteit verder stagneert, start-ups over de Europese buitengrens verdwijnen en de technologische achterstand groeit.
Dat betekent nog niet dat het slim is om de Verenigde Staten na te apen. Al is het alleen al omdat het Amerikaanse economische 'succesmodel' eras we speaktoe leidt dat een oligarchie van tech-miljardairs de democratie omver probeert te werpen. Verstandiger lijkt de suggestie die Bernie Sanders onlangs deed op Bluesky. Hij reageerde op Trumps dreigement om Groenland van de Denen te stelen. 'In Denemarken heeft iedereen recht op gezondheidszorg, is hoger onderwijs gratis en krijgen ouders een jaar betaald verlof', schreef de progressieve senator. 'Laten we die ideeën stelen.'
Het is sowieso oppassen geblazen met bbp-statistieken
Reageren?haegens@groene.nl