Sabotage uit rancune De Nederlandse natuur als comapatiënt

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
6 juni 2024
De landbouwbelangen krijgen in het nieuwe hoofdlijnenakkoord opnieuw voorrang op natuurherstel. Het is een verdere intensivering van het afbraakbeleid dat al veel langer wordt gevoerd.
In de filmFantastic Beasts and Where to Find Themmaakt de kijker kennis met een 'Obscurus', een fabeldier waarvan de vernietigende krachten toenemen naarmate zijn magische aard meer wordt verwaarloosd. In de film groeit de Obscurus uit tot een monster van verwoestende proporties omdat zijn ware identiteit wordt ontkend en onderdrukt. Het is een prachtige metafoor voor het Nederlandse natuurbeleid: in plaats van de natuur te beschermen, onderdrukken we haar. En hoe harder we dat doen, hoe groter de problemen worden.
In het hoofdlijnenakkoord van de nieuwe regeringscoalitie is de repressie weliswaar een tandje agressiever dan voorheen, maar dat zit 'm eigenlijk vooral in de toon. Sinds natuur bij het ministerie van lnv werd ondergebracht, voeren we in Nederland geen natuurbeleid maar natuurvernietigingsbeleid: met drempelwaarden, plafonds en kritische depositiewaarden regelen we tot in de puntjes wat er allemaal kapot gemaakt mag worden, maar aan natuurherstel doen we in de regel niet, te weinig of verkeerd. Achteruitgang van de biodiversiteit is dan - ondanks goede bedoelingen die er ook zijn - onvermijdelijk.
Grofweg een halve eeuw geleden kwam de veehouderij in de problemen doordat steeds duidelijker werd dat de gesubsidieerde overproductie ernstige gevolgen had voor de kwaliteit van de leefomgeving. Omdat het niet de bedoeling was dat zich tegenkrachten buiten de invloedssferen van de landbouw konden ontwikkelen, werd natuur vervolgens in 1984 overgeheveld van cultuur en recreatie naar het ministerie dat lnv ging heten. Binnen dat ministerie werd natuur op zijn best getolereerd, maar alleen als landbouw eerst genoeg verdiend had, wat in een groei-economie eigenlijk nooit het geval is.
We kennen in Nederland zo'n 42.000 soorten en talloze gebieden en gebiedjes en omdat je die niet allemaal kunt beschermen zijn er indicatoren gekozen die staan voor de kwaliteit van de leefomgeving. Als er parnassia's in een duinvallei groeien, dan is de kwaliteit van het kwelwater in orde. Het doel van natuurbeleid is een gezonde leefomgeving veilig te stellen voor de toekomst - en we meten die gezondheid door te kijken naar hoe allerlei soorten het doen. Of althans, dat zou het doel moeten zijn. Want de Nederlandse invulling van het beleid komt neer op: voldoen aan juridische verplichtingen zonder dat dat ten koste gaat van vervuilende verdienmodellen. En dan zijn de parnassia's ineens geen indicator meer maar 'een knuppel uit Brussel'.
In het nieuwe hoofdlijnenakkoord heet dat 'Nationale Koppen Eraf'. Het is een prachtig staaltje valse framing. Ten onrechte wordt het beeld opgeroepen dat we in Nederland meer zouden doen dan nodig is. Voor de niet-ingevoerde burger klinkt het ook redelijk: 'We doen wat nodig is maar voor extraatjes is even geen ruimte.' Maar ecologisch is het onzin. Met alleen indicatorsoorten heb je geen natuur, je krijgt die soorten pas als je ook de kwaliteit van de leefomgeving op orde brengt. En dat staat op gespannen voet met de vervuilende verdienmodellen, waardoor de indicatoren afhankelijk worden van voortdurend, intensief herstelbeheer. Zo maken we van natuur een comapatiënt: als je de stekker van intensief herstelbeheer eruit trekt, gaat ze dood.
Door de natuurvoor te stellen als nare en dure verplichting die vanuit het boze Europa over ons uitgestrooid wordt, ontkent men wat natuur is en wat natuur nodig heeft. Het perspectief van kwaliteit, gezondheid, leven en ontwikkeling is verdwenen. Als je alleen de regels wil volgen, zonder de wil om het goed te doen, mislukt het. In het sociaal domein heet zoiets een stiptheidsactie. Als buschauffeurs gaan staken, gaan ze heel precies niks meer en niks minder doen dan wat in hun taakomschrijving staat. Binnen een dag ligt dan het vervoer plat. De politieke keuze om 'maximaal het minimum' te doen komt neer op sabotage. We zien het al ruim dertig jaar mislukken.
Het gevolg is dat burgers, als laatste redmiddel, naar de rechter stappen. Het evidente wanbeleid van de overheid maakt dat deze rechtszaken relatief eenvoudig te winnen zijn. Maar de staat toont zich een slecht verliezer, de Obscurus gromt. Niet alleen verdwijnen de laatste plukjes natuur; de wereld van droogte, zoönosen en overstromingen wint aan kracht - en in politieke termen de bijbehorende polarisatie, onrust en extremisme.
Wat de Obscurus inFantastic Beastsnodig heeft is erkenning en liefde. Dat geldt ook voor natuur. Natuur bestaat bij de gratie van zelforganisatie en is veel meer gebaat bij dingen laten dan bij dingen doen. Als je niet de hele tijd pesticiden, stikstof en pfas in het landschap pompt, heeft natuur eigenlijk alleen een beetje ruimte nodig, met hier en daar wat begrazers die moeten compenseren voor alle wilde dieren die we uitgeroeid hebben. Precies die ruimte krijgt natuur niet. Sterker nog: volgens het regeerakkoord moeten ook de laatste snippers opgeruimd worden.
Dat is best brutaal, want de reden dat we snippers hebben is dat de landbouwlobby erom gevraagd heeft. Zoals de zee eigendom is van de vissers, was het land van de boeren: 'Nederlandse natuur is boerennatuur en de boeren zijn de beste natuurbeheerders', was het uitgangspunt. Het is bluf gebleken. Ondanks miljarden subsidie heeft de agrarische sector de afgelopen dertig jaar niet geleverd: of het nu weidevogels zijn of akkervogels, graslandvlinders of akkerkruiden, hazen, hermelijnen of graslandpaddenstoelen - ze gaan achteruit met de curve waar een skischans trots op zou zijn. En dat heeft direct effect op natuur in héél Nederland.
Omdat we ook bij het aanwijzen van de Natura2000-gebieden ervoor hebben gekozen om zo min mogelijk te doen, zitten we nu met de situatie dat slechts vijf procent van ons landoppervlak op papier goed beschermd wordt. Om toch een beetje aan de hectares te komen, hebben we vooral veel grote wateren zoals het IJsselmeer begrensd. Maar omdat we vooral gekeken hebben naar wat we konden missen en niet naar wat de natuur nodig heeft, is nu de helft van zelfs de meest strikt beschermde soorten en habitats voor duurzaam voortbestaan afhankelijk van gebieden die we níet begrensd hebben. Het beleid van 'maximaal het minimum' is volledig gericht op de snippers waar we met intensief beheer proberen het grote uitsterven zoveel mogelijk te vertragen. Maar van dat minimum doen we op papier de helft en in de praktijk zelfs dat niet. Zo kan het dat ook in de negende Voortgangsrapportage Natuur (2022) opnieuw achteruitgang werd geconstateerd. Wat de vraag opwerpt of je dan nog wel van een voortgangsrapportage kunt spreken.
Behalve dat we niet de juiste maatregelen nemen, bouwen we ook perverse prikkels in. Voor wie beschermde orchideeën in de berm heeft staan, is er geen vergoeding voor een opleiding om ecologisch bermbeheer uit te kunnen voeren. Maar als je ze eenmaal hebt, kun je wel een boete krijgen als je ze kapot maait. Daarom gaan mensen 'preventief maaien'. Massaal zorgen gemeenten, waterschappen, boeren en bedrijven ervoor dat ze géén natuur krijgen, daar kun je immers alleen maar last van krijgen. Daartegenover staan boeren, vrijwilligers, organisaties en bedrijven die, in tegenstelling tot het beleid, wél een positieve drijfveer hebben om natuur en landschap te beschermen. De grootste uitdaging bij succesvolle initiatieven waar boeren en natuurbeschermers samen natuur en landschap herstellen is om de overheid mee te krijgen.
Het hoofdlijnenakkoord datnu op tafel ligt is de voortzetting en intensivering van het faalbeleid dat we al dertig jaar voeren. Het ademt een ruttiaanse leegte en is meer een rancuneuze provocatie dan een akkoord. Fondsen voor omschakeling en vergoedingen voor boeren die het goed (proberen te) doen verdwijnen, goede doelen worden gekort en de mogelijkheid voor bezorgde burgers om naar de rechter te stappen worden verder beperkt. Een visie op de toekomst of de wil om iets goed te doen ontbreekt.
'In het natuurbeleid wordt de daadwerkelijk gemeten staat van de natuur leidend', staat er in het akkoord. Je zou bijna denken dat het goed nieuws is, want juist uit metingen blijkt dat de natuur in slechte staat is, dat het beleid niet effectief is en dat een voedseltransitie onvermijdelijk is. Maar uit de context blijkt dat ze gewoon willen schrappen waar ze een hekel aan hebben. Want er pal onder staat: 'De kritische depositiewaarde gaat uit de wet en wordt vervangen door een juridisch houdbaar alternatief.' Juristen zullen u vertellen dat de kritische depositiewaarde juist juridisch houdbaar is omdát die wetenschappelijk spijkerhard is en dat alternatieven niet juridisch houdbaar zijn omdat je die niet kunt baseren op metingen en feiten. Ook de 'juridisch houdbare, wetenschappelijk verantwoorde rekenkundige ondergrens, dan wel drempelwaarde' die ze willen, bestaat niet. Het is fantasiepolitiek. Die drempelwaarde stond in de Wet stikstofreductie en natuurverbetering, maar werd geschrapt omdat die, net als het gecrashte Programma Aanpak Stikstof (pas), in strijd is met de habitatrichtlijn.
Dat het huidige natuurbeleid op ramkoers ligt met Europese milieuwetgeving, is geen ongeluk, maar een bewuste strategie. In plaats van de natuur te zien als iets wat essentieel is voor een gezond land, als iets wat liefde en aandacht nodig hebt, blijft de Nederlandse overheid haar ware aard onderdrukken door natuurbeleid te reduceren tot vervelende Europese regeltjes. Met lef naar Europa betekent: krantenkoppen scoren dat Brussel wel héél streng is. De voorgestelde maatregelen zijn niet bedoeld om iets te regelen, maar om te ont-regelen op het beleidsterrein natuur. Er is geen behoefte aan oplossingen, want juist mislukkingen zijn nodig om de boosheid te voeden waar de populisten van groeien.
Sander Turnhout is strategisch adviseur bij SoortenNL en is gepromoveerd op natuurmonitoring. Hij schreef onder meerDan staat het gras als liefde: Een toekomst voor natuur in Nederland
Kees van de Veen / ANP | De grootste uitdaging bij succesvolle initiatieven waar boeren en natuurbeschermers samen natuur en landschap herstellen is om de overheid mee te krijgen