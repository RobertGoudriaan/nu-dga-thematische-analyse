Verspilling van medicijnen

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
7 december 2023
In Nederland wordt jaarlijks voor minstens honderd miljoen euro aan ongebruikte medicijnen vernietigd. Die voorzichtige schatting omvat niet eens alle pillen die bij patiënten thuis in de prullenbak of gootsteen belanden, maar enkel de medicijnen die netjes bij de apotheek worden ingeleverd. Apothekers mogen die geretourneerde geneesmiddelen nu niet opnieuw uitgeven, zelfs al zitten ze nog in een dichte verpakking. Omdat ze niet kunnen controleren hoe de patiënt de pillen thuis heeft bewaard, kan de kwaliteit niet gegarandeerd worden, dus wat rest is de verbrandingsoven. Zo schrijven de regels nu eenmaal voor.
Die regels moeten anders, erkent demissionair minister Ernst Kuipers. 'Ik wil het gemakkelijker maken voor apothekers om medicijnen opnieuw uit te geven. Dat is een van de zaken waar ik me in Europa voor inzet.' Dat zou winst opleveren voor het klimaat, want de medicijnproductie is goed voor twintig procent van de totale CO2-uitstoot van de Nederlandse zorg. Jaarlijks belandt er naar schatting 190 ton aan medicijnresten in het oppervlaktewater, wat schadelijk is voor het waterleven.
Ziekenhuizen die niet willen wachten op Europese regelgeving zijn alvast pilotprojecten gestart om de medicijnverspilling tegen te gaan. Zo kreeg een aantal kankerpatiënten van het Brabantse Elisabeth-TweeSteden Ziekenhuis een speciaal kluisje mee waarin de dure geneesmiddelen onder gecontroleerde klimaatomstandigheden werden bewaard, zodat de overgebleven pillen (ter waarde van een kleine driehonderd euro per stuk) opnieuw uitgegeven konden worden. In andere ziekenhuizen wordt geëxperimenteerd met een verzegelde verpakking die een temperatuurchip bevat.