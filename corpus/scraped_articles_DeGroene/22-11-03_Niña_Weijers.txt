Niña Weijers

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
3 november 2022
Ik liet mijn kind achter. Het was een kleine gebeurtenis op een druk kruispunt: dag jongen, dag mama. Daarna zat ik alleen in de trein, weg uit de stad, weg uit mijn leven. Ik staarde uit het raam en dacht aan David Rieff, de zoon van Susan Sontag, die toen hij klein was van zijn moeder niet uit het raam mocht kijken als ze in de trein zaten. Lezen moest hij.
Ik las Shirley HazzardsDe overgang van Venus,een boek waarin de meeste zinnen aandacht vragen, waardoor je het langzaam leest en veel uit het raam kijkt. Mooie zinnen, en rare, hoekige zinnen die ik nauwelijks begrijp. Meestal heb je op een gegeven moment wel door hoe een schrijver erover denkt, niet over de wereld, per se, maar over de taal zelf. Bij Shirley Hazzard heb ik geen idee. Wat haar, vermoed ik, briljant maakt. 'Caro begon vlees te worden', lees ik. 'Haar handen kregen meningen.' Mooi, dat van die handen. Maar dat vlees?
Mijn nieuwe, tijdelijke leven vindt plaats in groepsverband. Ik heb een werkkamer en een slaapkamer. Elke avond wordt er voor ons, tien schrijvers en vertalers vanuit diverse windrichtingen, gekookt. Het landschap is adembenemend. Een zee van rode, oranje en felgele bomen die, in de weken die volgen, steeds kaler worden, hun verbleekte bladeren in hopen op de grond.
Ik begin tegen mezelf te praten, zoals ik vroeger deed als ik de hele dag zat te schrijven. Er is een versie van mezelf die ik hier opgraaf, met een troffel krab ik langzaam het gruis van mijn contouren. Niet dat ik echtiemandword, maar dat is het juist, ik ben iemand die niet echt iemand hoeft te zijn. Ik ben wat ik het liefste ben: een 'plek waar gevoeld wordt en gedacht', in de woorden van Fernando Pessoa.
Ik mis mijn kind, en ik mis mijn kind niet. Wat valt er verder over te zeggen?
Bij Shirley Hazzard zijn moeders dood, of 'een en al opgeruimde misère'. Ze hebben zonen die het 'onuitstaanbaar' vinden: 'haar inzicht; haar gebrek aan inzicht'. Op de vraag hoe het met hun kinderen gaat antwoordt een moeder: 'het zijn doerakken', en dat is alles wat we erover te weten komen. Dat, en de verdovende regelmaat van haar leven, die gewenst is maar alsnog eentonig: je kon je 'aan je zekerheid vastklampen en je er nog steeds bij vervelen'.
Overdag sluip ik de gemeenschappelijke keuken in om een boterham te smeren. Er loopt een schrijver rond in een strakke leren jas die hij nooit uittrekt. Hij staat in de keuken en eet, met die jas. Hij neemt erg veel ruimte in door te doen alsof het niet zo is. Ik kijk hoe hij zijn mond naar zijn vork beweegt omdat het leer niet buigzaam genoeg is om zijn hand tot bij zijn mond te brengen.
Er zit een ijssplinter in het hart van iedere schrijver, schreef Graham Greene in zijn autobiografie. Als jongeman lag hij eens op een zaal in het ziekenhuis na een blindedarmontsteking. In het bed naast het zijne lag een jongen van tien met een gebroken been, die volkomen onverwacht stierf. Toen zijn moeder arriveerde, zette de rest van de jongens uit piëteit een koptelefoon op. Graham Greene niet: die spitste zijn oren en luisterde, omdat hij wist dat hij de informatie op een dag nodig kon hebben.
Er is hier één schrijver die Susan Sontag intiem gekend heeft. Ze lag in bed met haar zoon terwijl Sontag er op een stoel naast zat, sigaretten rokend en pratend. Er is één schrijver die dit allemaal kan lezen, een Vlaming wiens moeder een groot kunstenaar is. Is het moeilijk om haar als moeder te hebben? vraag ik niet. Hij heeft alles gelezen van David Rieff.
Op een ochtend neem ik de trein naar mijn zoon omdat het te moeilijk is geworden zonder hem. Het is eigenbelang, aan het einde van de dag laat ik hem opnieuw voor tien dagen in de steek. Op het drukke kruispunt huilt hij deze keer hard, zijn mond wordt er vierkant van, zijn ogen houdt hij opengesperd. Voor het eerst zie ik in zijn tranen iets wat lijkt op echt verdriet. Ik moet goed opletten, op een dag zou ik de informatie nodig kunnen hebben.
'Waarom is het zo makkelijk? Waarom is het zo moeilijk?'
Georges Perec,De condottiere