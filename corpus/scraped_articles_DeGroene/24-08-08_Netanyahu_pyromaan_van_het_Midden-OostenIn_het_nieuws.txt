Netanyahu, pyromaan van het Midden-Oosten In het nieuws

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
8 augustus 2024
De Israëlische geheime dienst Mossad heeft in de loop der jaren veel Palestijnse leiders uit de weg geruimd, maar nooit heeft dat een eind gemaakt aan het verzet. Ook na de Mossadmoorden op twee Palestijnse topleiders, vorige week, zal dat niet gebeuren. Die liquidaties kunnen een ander gevolg hebben: een uitslaande brand in het hele Midden-Oosten.
Ismail Haniyeh, hoogste politieke leider van Hamas, en Fuad Shukr, hoogste militaire leider van Hezbollah, stonden al lang op Israëls dodenlijstje. Het wachten was alleen op het geschikte moment. Voor Shukr was het moment gekomen nadat een verdwaalde Hezbollah-raket was ingeslagen in de door Israël ingelijfde Golanhoogte, waardoor twaalf druzische voetballertjes omkwamen. Israël stelde Shukr verantwoordelijk en blies hem een paar dagen later op in Beiroet. Begin dit jaar was, ook in Beiroet, zijn rechterhand Saleh al-Arouri op dezelfde manier omgebracht. Het laatste uur van Haniyeh was geslagen toen hij in Teheran de ambtsaanvaarding van de nieuwe Iraanse president bijwoonde. Een explosie in het hotel voor regeringsgasten doodde hem in zijn slaap. Tussen de twee moorden zat slechts een paar uur.
Beide executies bewezen hoe effectief de Mossad te werk was gegaan bij de voorbereiding en uitvoering van de aanslagen. Het was een poging zich te revancheren voor het falen van de inlichtingendiensten vorig jaar, toen ze niet doorhadden dat Hamas zich voorbereidde op wat de aanslag van 7 oktober zou worden. Dankzij de afrekening met Shukr, Haniyeh en Deif konden ze hun bij het Israëlische publiek gekelderde reputatie opvijzelen. Daags na de moord op Haniyeh kondigde Israël aan dat in Gaza ook Muhammad Deif, de op een na belangrijkste militaire leider van Hamas, was geëlimineerd. De boodschap was duidelijk: Israël laat niet straffeloos met zich spotten. Alsof de minstens veertigduizend vermoorde Gazanen dat al niet genoeg hadden bewezen.
De eliminatie van de drie leiders was voor premier Netanyahu een opsteker die hij hard nodig had. Sinds het begin van de oorlog beweert hij immers dat de 'totale overwinning' nabij is, maar de maanden verstrijken en ondanks alle doden en verwoestingen is de overwinning niet in zicht. De moorden waren ook een cadeautje voor Ben-Gvir, Smotrich en andere politieke holbewoners, die voortdurend dreigen de regering op te blazen als ze hun zin niet krijgen. Zij zien Palestijnen in Gaza en op de Westelijke Jordaanoever als insecten die verjaagd of gedood moeten worden. Pas als Hamas is uitgeroeid willen ze over de Israëlische gijzelaars praten - die tegen die tijd waarschijnlijk allemaal dood zijn.
Netanyahu weet heel goed dat de liquidatie van topleiders niet het einde van de oorlog betekent. Haniyeh krijgt zeker een opvolger, mogelijk zijn voorganger Khaled Mashaal, zelf overlevende van een Israëlische moordpoging. De kans om Hezbollah en vooral Iran te vernederen kon Netanyahu echter niet laten schieten. In het hol van de leeuw, uitgerekend vlak na de eedsaflegging van de nieuwe president, rekende Israël af met Haniyeh. Iran probeerde die afgang af te zwakken door de moord toe te schrijven aan een korte-afstandsprojectiel dat Haniyeh's kamer zou zijn binnengevlogen. In werkelijkheid zou de Mossad hulp hebben gekregen van Iraanse militairen, leden van de Revolutionaire Garde en hotelpersoneel, die in Haniyeh's kamer een bom zouden hebben verstopt. Iran heeft al 26 verdachten opgepakt.
De moord op Haniyeh, hoofdonderhandelaar van Hamas, bewijst dat Netanyahu niet geïnteresseerd is in een deal over een wapenstilstand en de gijzelaars. De Israëlische onderhandelaars en minister Gallant van Defensie zeiden het zelf. President Biden heeft Netanyahu telefonisch uitgemaakt voor saboteur van het Amerikaanse wapenstilstandsplan. Maar Biden heeft de saboteur wel alle hulp aangeboden in geval van een vergeldingsaanval van Iran en/of zijn proxy's Hamas, Hezbollah en de Houthi's. Misschien was de moord op Haniyeh vooral bedoeld om Iran te verleiden tot een grootscheepse represaille, wat Biden zou dwingen Israël te hulp te komen. Fictie? Om aan de macht en uit de gevangenis te blijven, is de politieke pyromaan Netanyahu tot alles bereid.
Biden maakte Netanyahu uit voor saboteur