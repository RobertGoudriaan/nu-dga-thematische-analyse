Schuldige smaken Donkere kamer

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
25 april 2024
In het huis op de foto van Katia Motyleva wordt geleefd, maar tegelijkertijd voelt het leeg aan. Is het een thuis?
Het licht is hard en zonder veel kleur. Het zou van een flitser afkomstig kunnen zijn, maar is dit het soort tafereel waarvoor je een flitser op een statief plaatst? Even goed voorstelbaar is dat de fotograaf de kamer binnenstapte en zag dat er in haar afwezigheid iets was veranderd. Dat op de rommelige tafel de dingen scherper afstaken tegen hun achtergrond, dat waar even eerder nog niets was geweest nu toch echt iets leek te zijn - ook al viel niet direct te zeggenwatdat iets dan was.
Het verhaal van de foto ligt niet aan het oppervlak. Er is een werkelijkheid achter de werkelijkheid, maar om daar te geraken moet je ergens doorheen. Door de alledaagsheid. Door de dingen.
Een inventarisatie. Verschillende soorten koekjes. Zelfs de ronde komen in twee verschillende maten. De grote, rechts in beeld, afkomstig uit de plastic verpakking die net als het vierkantje bordje eronder de verder strakke lijn van het kader verstoort. De kleine koekjes vormen naast de twee gebouwtjes een toren, maar anders dan de blokken zijn ze niet opgestapeld: ze zijn om een stokje gehangen, zoals van de kleurrijke ringen waarmee peuters zich soms eindeloos lang kunnen vermaken. De thee heeft lang getrokken en is zo zwart als koffie. Dat de foto waarschijnlijk gemaakt is in Nederland laat zich trouwens afleiden uit dat theezakje: daarop kun je, als je inzoomt, het woord 'theesoorten!' ontwaren. De tekst op het snoeppapiertje daarentegen lijkt te zijn geschreven in een taal die ik niet kan ontcijferen. De vlekken op de muur maken dat ik de neiging heb het beeld door Photoshop te halen. Alsof het om oneffenheden op een negatief zou gaan. Maar het is simpelweg een huis waarin geleefd wordt. Een huis waarin mensen 's middags een kopje thee drinken en dikke lagen boter op dunne Hollandse koekjes smeren.
Een huis waarin geleefd wordt maar dat toch ook leeg aanvoelt. Meer een huis dan een thuis? Misschien is dat laatste projectie, omdat ik weet dat Katia Motyleva uit Oekraïne komt. De foto komt uit een reeks getiteldMother Tongueen is onderdeel vanIn Pieces,een publicatie waarvoor vijf in Nederland woonachtige vrouwelijke Oekraïense fotografen nieuw werk maakten. Motyleva fotografeerde de tafel waaraan ze dagelijks haar kind voert. Het kleine slagveld hier, ver weg van het grote slagveld daar.
Maar dat dagelijkse ritueel is, om met Vivian Gornick te spreken, slechts de situatie, niet het verhaal. Het verhaal is die werkelijkheid achter de werkelijkheid, dat wat de situatie betekenisvol maakt. Hier in Nederland kookt Motyleva voor haar kind de gerechten die zijzelf in Oekraïne als kind ooit at. Gerechten die een band met het verleden en een band met thuis vormen.Comfort foodin een haast freudiaanse betekenis van dat woord. Smaken die je doen samenvallen met jezelf, in een wereld waarin zulk samenvallen je onmogelijk wordt gemaakt. Maar de wrede ironie is dat juist die gerechten uit Motyleva's jeugd tot de ooit opgedrongen sovjetkeuken behoren, dat het gerechten zijn die de traditionele Oekraiense keuken hadden moeten vervangen. Zij voert nu haar kind het eten van de agressor, zoals haar als kind het eten van de onderdrukker werd gevoerd. Het is het grote, altijd onbarmhartige rijmen van de geschiedenis.
Smeerde haar moeder ooit ook dikke lagen boter op de koekjes? Die van mij deed dat soms, heel soms wel, bedenk ik nu. Misschien is dat de reden dat ik juist deze foto uit de reeks plukte? Boter en hagelslag. Tegenwoordig koop ik gewoon Chocolate Chip Cookies - met volgens de verpakking wel vier verschillende soorten chocolade - om ze vervolgens zonder erbij na te denken in één keer allemaal op te eten. Waarom voelde dat eerste ooit als echte weelde, en dat tweede nu als armoe? Is het werkelijk alleen het verstrijken van de tijd?
Met een gedicht van Lyuba Yakimchuk.In Pieces(2023) is uitgegeven door Growing Pains
Wat is het verhaal, dat wat de situatie betekenisvol maakt?
Katia Motyleva | Katia Motyleva, Mother Tongue, 2023