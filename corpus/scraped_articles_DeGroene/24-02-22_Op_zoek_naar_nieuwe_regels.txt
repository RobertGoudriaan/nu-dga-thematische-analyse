Op zoek naar nieuwe regels

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
22 februari 2024
'Ik wilde ons redden', schrijft Philip Huff in zijn romanOpen,over een in eerste instantie succesvolle open relatie tussen twee kunstenaars. Maar is dat echt zo?
Twee schrijvers zitten ineen restaurant. De ene heeft zijn ziel onder zijn arm, want zijn relatie van zeven jaar loopt op de klippen. Zijn vriendin is op vakantie met een ander. 'Wel aantekeningen maken, hè?' Nee, denkt de verteller. 'Ik wilde helemaal geen aantekeningen maken. Ik wilde ons redden.' Het begon zo goed. Twee succesvolle kunstenaars, hij schrijver, zij theatermaker en muzikant, die onherroepelijk in elkaars armen vallen. Ze passen precies in elkaars jetsetbestaan, vol appartementen met Erwin Olafs aan de muur, broedplaatsen in Amsterdam-Noord, reisjes naar Florence, panelgesprekken in De Balie, Boekenballen, pick-ups en typemachines. Elke ochtend leest hij haar een gedicht voor. De seks is geweldig, zij spreekt van zijn 'perfecte pik'. Een grote liefde, zoals die van Romeo en Julia, waarvan de verteller toevallig een bewerking aan het maken is.
Openheet de nieuwe roman van Philip Huff, want aan monogamie doet de verteller niet. Prima, zij ook niet. 'Ik wilde een open relatie omdat ik tijd als een ruimte zag en die ruimte wilde verkennen', zegt hij. De gemiddelde vrouw zou zich niet door dit soort teksten laten inpalmen, maar de verteller en zijn Ann staan er verlichter in. Zij wil ook fladderen, 'een vrije liefde, de grootste liefde van allemaal'. En dan alles eerlijk tegen elkaar zeggen.
Makkelijker gezegd dan gedaan. Beiden worden tot kotsens toe ziek van jaloezie als er een ander in het spel is. Al snel is het afgelopen met de transparantie en begint hij Ann voor te liegen. Hij woont inmiddels in New York, dus het bedrog is makkelijk, makkelijker dan haar pijn doen in ieder geval. De aloude leugens die mensen ook in monogame huwelijken zichzelf en elkaar voorhouden. Dus is de open relatie nou echt vrijer? Ze lijkt vooral in de taal te bestaan, die open relatie. Het stel zoekt steeds naar nieuwe regels, 'richtlijnen' die 'openheid, eerlijkheid en inclusiviteit binnen de relatie bevorderen'. In plaats van te handelen moeten ze vaak 'even nadenken', 'twijfels uitspreken'. Ze raken verstrikt in de details van het taalspel, de nuances lijken van levensbelang: zij was wél een kreng, maar níet een kutwijf. Hij was géén leugenaar, maar wat langzaam met de waarheid. 'Jij was verbaal te sterk', verwijt Ann de verteller aan het einde. Zij had het niet zo gewild, hij had haar omgepraat.
Toch zijn niet alle problemen aan de vorm van de relatie te wijten. De taalspelletjes verhullen de ware problemen waardoor de twee zich niet aan elkaar kunnen binden. Hij vindt dat 'de eerste veertig jaar voor jezelf' zijn. Zij is 'zo klaar met mannen', en met 'hokjes, van pak en rok'. Voor haar is het huwelijk het summum van het patriarchaat, moederschap als onbetaalde arbeid. Dankzij zijn vage schuldgevoel over het man-zijn is hij het met haar eens, maar ook omdat hij eigenlijk geen vader wil worden, om allerlei redenen die verbloemen dat hij de verantwoordelijkheid gewoon niet wil. Hij wil geen kinderen in een 'systeem dat álles kapotmaakt'. Bovendien had hij zelf een ellendige jeugd. Zij is biseksueel en wil die kant van zichzelf verkennen. Beiden walgen ze van burgerlijke conventies.
De echte boosdoener: uiteindelijk zijn dit twee mensen die altijd voor zichzelf zullen kiezen. Iedere mogelijke opoffering roept diepe verontwaardiging bij ze op. Ieder verraad is recht te praten. Alles wordt zorgvuldig bijgehouden om de ander later mee om de oren te kunnen slaan. De verteller lijkt dit niet in te willen zien. Hij noemt dit liefdesverhaal zelf 'een verhaal van thuiskomen, een spektakelstuk van samenzijn'.
Maar dat schrijft hij pas als de relatie al verwoest is. Dit soort overgave kan hij eigenlijk alleen opbrengen wanneer hij denkt dat ze zwanger is, of dat ze doodgaat, of dat ze voorgoed weg is: kortom, wanneer de beslissing niet bij hem ligt.
De twijfel is een kwaadaardig derde personage in deze relatie. De twijfel houdt beiden onder schot en maakt ze ongelukkig, onrustig wachtend op het handelen van de ander. 'Ik wil dat ze voor me vecht', zegt hij. Niet:ik wil vechten.'Ik wil een partner die met mij kinderen wil', zegt zij. Niet:ik wil een kind. De stoerheid waartoe ze elkaar steeds uitdagen maakt ze eenzaam. Ze moeten zieke of dode ouders, de littekens van hun jeugd en gezondheidsproblemen in hun eentje aankunnen.
'Dit is een roman.' De verantwoording vanOpenbegint met deze stellige zin. De vele zijsporen waarin het verhaal verzandt doet anders vermoeden. Ondanks de vaart van Huffs proza, die je in het begin het verhaal intrekt, maakt hij van zijn ruwe materiaal geen plot. We verliezen de specifieke personages uit het oog omdat hij ze in de algemene wereldgeschiedenis wil plaatsen: 'Deze zomer stond de helft van Europa in brand, net als wij.' Of: 'Covid demonteerde niet alleen in praktische zin onze levens, het voelde ook als een langzame onttakeling van iets abstracters, onze liefde.' Veel dagboekzinnen duiken op in wat een roman moet zijn: 'Soms heb je dat, dat je opeens iemand anders ziet en dat je denkt: wauw.'
Huff spaart zijn verteller niet. Zijn blik in de spiegel is nietsontziend, zozeer dat hij zichzelf vanuit het heden terugblikkend zo nu en dan beticht van 'emmers vol zelfbeklag'. De vraag is of hij de diepere tragiek ziet die achter zijn gefnuikte ambities schuilt. Hij zou een Grote Amerikaanse schrijver worden, maar moest met hangende pootjes terug naar Nederland. Hij zou een liefde voor de eeuwen hebben, maar heeft het op banaliteiten stuk laten lopen. Uiteindelijk is zijn grootste verdriet niet om het verlies van haar, begin je te vermoeden, maar omdat hij net als alle anderen is. Niet verlicht, maar een doodgewone jaloerse geliefde, een verlaten man. Eventjes laat hij zijn verbeelding de vrije loop, in eenLa La Land-achtige droom, over een moestuin, Ann die zwanger is van een roodharig dochtertje.
'Ik wilde ons redden', schrijft hij. Echt? Ergens was deze relatie al vanaf het begin aan het aflopen. Gedoemd om te sterven, zoals Romeo en Julia dat waren vanaf de eerste minuut van het stuk: 'een minnend paar, ten ondergang gewijd'. Dan blijven alleen nog de aantekeningen over, die Huff gretig verzameld heeft.
Merlijn Doomernik / Lumen | Philip Huff voert de twijfel op als derde personage  PHILIP HUFF Open Prometheus, 280 blz.