Mooie censuur

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
20 februari 2025
FOTOGRAFIE Painting the Town
Tijdens een debat in 1986 plaatste de joodse denker Jacob Taubes een voetnoot bij het woord 'zuiver', en hoe dat door filosofen wordt gebruikt, zoals door Immanuel Kant in de titel van zijn hoofdwerk,Kritiek van de zuivere rede. Taubes stelde vragen. 'Wat betekent "onzuiver"? Hoe kan de rede "zuiver" zijn? Met betrekking tot wat, wie heeft haar schoongemaakt?' Aan die vragen moest ik denken toen ikPainting the Townbezocht, een tentoonstelling in het Rijksmuseum in Amsterdam met een selectie uit de gelijknamige fotoreeks van Carrie Mae Weems.
Tijdens de Black Lives Matter-protesten in Portland in 2021 werden etalages uit voorzorg dichtgetimmerd met houten platen. Toen actievoerders daar teksten op schreven, werden die door het stadsbestuur overgeschilderd - schoongemaakt, gecensureerd. Weems zag dat er daardoor iets opmerkelijks gebeurde: de etalages leken op abstracte kunst. Ze begon de overgeschilderde platen vast te leggen. De expositie in het Rijksmuseum toont een zevental grote foto's uit een reeks die, blijkt uit de titels, minstens ruim dertig telt.
Voor wie het kent verwijstPainting the Townniet slechts naar abstracte schilderijen in het algemeen, maar naar het werk van specifieke kunstenaars. Een smalle kier tussen twee gecensureerde zwarte vlakken zorgt voor een gelijkenis met tekeningen van Richard Serra (bijvoorbeeld metPeriodic Tableuit 1991). En speelse roze en oranje vlakken tegen een hardgele achtergrond doen denken aan de landschappen van Etel Adnan. Ik werd in het bijzonder gegrepen doorPainting the Town #22, waarop langs de rand van een zwarte kolom aan censuur een smalle feloranje streep zichtbaar is gebleven. Door de manier waarop Weems de foto heeft ingekaderd, met links en rechts nog twee dunne witte lijnen, ontstaat een compositie zoals Barnett Newman die zou hebben geschilderd: een groot vlak onderbroken door dunne verticale zips.
Dat werkte indringend. Ik dacht aan hoe Weems door straten had gelopen waar eerder werd geprotesteerd en plotseling, net als ik, een Newman had gezien. Tegen welke prijs verwierven we een blik die in de sporen van politieke onderdrukking moderne kunst herkent?
Door haar foto's begonnen verschillende woorden als synoniemen te klinken. Kant bedoelde met 'zuiver': gezuiverd van alle concrete ervaring. Had hij daarmee ook een kritiek van de gecensureerde rede geschreven? Een filosofie die onze ervaring zo ver abstraheert dat ze onleesbaar wordt - die alles kan zeggen over tijd, maar niks over de tastbare geschiedenis.
De wandtekst van het museum had het, vanwege het onrecht dat erachter schuilging, over 'bedrieglijke' schoonheid. Maar het punt is dat de foto's inderdaad mooi zijn, net als de kunst waarop ze lijken. De hoop dat we ooit alleen van het goede zullen genieten, vergist zich in de aard van genot. Het werk van Weems maakt juist voelbaar dat de ongemakkelijke knoop van schoonheid en censuur niet zomaar wordt doorgehakt. Een schoon geweten? Wie heeft het schoongemaakt? Je kunt niet kiezen waarvan je geniet, maar hoe ga je daarmee om?
Roelof ten Napel
Carrie Mae Weems,Painting the Town,Rijksmuseum, Amsterdam. Tot en met 9 juni
Courtesy Carrie Mae Weems / Galerie Barbara Thumm / Collectie Rijksmuseum | Carrie Mae Weems, Painting the Town #4, uit de serie Painting the Town, 2021