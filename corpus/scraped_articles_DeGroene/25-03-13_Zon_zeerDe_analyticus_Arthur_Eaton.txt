Zo'n zeer De analyticus Arthur Eaton

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
13 maart 2025
Psycholoog en filosoof Arthur Eaton beantwoordt levensvragen van lezers. Deze week: hoe ga je om met liefdesverdriet?
Beste C.,
Een gebroken been zie je op een scan, een gebroken hart niet. Maar als je goed om je heen kijkt, herken je ze wel: de mensen met pijn, met hartzeer. Misschien zie je het aan hoe iemand loopt, of hoe hij zijn boodschappen in het mandje legt in de supermarkt. Maar meestal zie je het aan de ogen, let maar op. Ik wil maar zeggen: je bent niet alleen, C.
Volgens mij was het Cat Stevens die zong:the first cut is the deepest.Die eerste keer dat je hart breekt, blijft het langst hangen. Psychoanalyse vertelt ons: eerste keren - liefdes, verliezen - maken de diepste indruk. Met een beetje geluk worden ze een kompas voor wat komt. Niets herhaalt zich ooit precies, maar eerste ervaringen blijven wel bij je als een soort gids. Niet nu, niet met een verse wond, maar als de pijn wat zakt, zou je jezelf kunnen afvragen: wat betekende deze relatie voor mij? Wat was er goed aan? Wat minder goed? Zodat het niet meer voelt als iets wat je is overkomen, maar als iets waar je doorheen bent gegaan; iets wat je heeft gevormd tot wie je bent.
Het kan soms helpen om iets moois te maken van wat je voelt. Sommige mensen kunnen hun pijn omtoveren in iets anders. Misschien kun je proberen te tekenen of schilderen, of te dansen, al is het maar voor de spiegel. Sommige van de mooiste kunst en literatuur is voortgekomen uit de smeulende as van een gebroken hart. Laat de pijn dus niet onzichtbaar in je woeden, maar probeer, als het lukt, er iets van te maken - iets wat blijft, iets wat betekenis geeft.
En als dat nog te groot voelt, begin dan klein. Omhul jezelf met woorden, muziek, verhalen. Lees de boeken die je troosten. Luister de liedjes die je mooi vindt. Kijk de films waar je een beetje om moet grinniken. Wikkel jezelf in mooie woorden en verhalen. Wat ik ook tegen je zeg, het zal de pijn niet wegnemen. Het zal je niet troosten, niet écht, en je zult je er niet echt beter door voelen, hoe graag ik dat ook voor je zou willen. Maar verhalen kunnen de pijn wel een beetje verzachten.
En als ook dat niet lukt, als de pijn echt te groot is, weet dan: het is niet erg om boos te zijn, of verdrietig. Soms heeft het geen zin om tegen je gevoelens te vechten. Als het niet lukt om de pijn te dempen, dan kun je proberen haar zo goed mogelijk te begrijpen. Stel je voor dat je in een soort donkere kamer van je gevoelens zit; probeer die kamer zo goed mogelijk te leren kennen. Waar zijn de muren, waar zijn de hoekjes waar het licht niet komt, waar is het raam? Pijn - of die nu fysiek of emotioneel is - is altijd zwaar. Voelt het alsof je hart op springen staat? Vraag jezelf dan af: is het een langzame, smeulende pijn, of juist een scherpe steek die overal doorheen snijdt? Leer de pijn kennen en geef er woorden aan. Dat geeft je grip, overzicht. Wikkel jezelf in woorden.
Pas goed op jezelf, C. En laat je niet afschepen door mensen die zeggen: 'Het gaat wel over.' Natuurlijk, in de loop van tijd wordt de pijn zachter. Er komt een nieuwe laag ervaringen overheen die de scherpe randen van je verdriet bedekken. Maar het is jóuw verdriet, jouw ervaring, en je zult het altijd op de een of andere manier bij je dragen. Hopelijk merk je op een dag dat je er iets minder aan gedacht hebt. En dan, nog weer later, komt er een dag dat je in een menigte staat, op de veerboot misschien, en dat iemand op je afstapt en zegt: 'Ik wil dat jij me de stad laat zien.'
Hartelijke groet, Arthur
Heb je ook een brandende levensvraag?
Mail dan een korte brief naaranalyticus@groene.nl