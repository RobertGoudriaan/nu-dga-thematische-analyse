Meeglijden In Den Haag

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
18 januari 2024
Overeenstemming over grondrechten en de grondwet is noodzakelijk voordat het bij de formatie over onderwerpen als klimaat en migratie gaat. Maar is die er dan al?
De formatie is onderweg. Drie dagen zaten PVV, NSC, VVD en BBB op een landgoed in Hilversum. Deze week zijn de gesprekken weer in Den Haag. Formaties in Nederland zijn niet zelden complex. De totstandkoming van het laatste kabinet duurde net geen driehonderd dagen. Het veld ziet er nu niet veel gemakkelijker uit.
Lange formaties leiden geregeld tot ongeduld en ongemak. En het geduld zou ook nu weleens snel op kunnen zijn. Twee dagen na de val van het kabinet, vorig jaar zomer, brachten decentrale overheden al een noodkreet uit. De verenigingen van gemeenten, provincies en waterschappen stuurden toen samen een brief aan het parlement: 'Stilstand is echt onverantwoord', 'de lijst met grote maatschappelijke opgaven die vragen om doortastend optreden is groot'. Ze vroegen het parlement om in ieder geval voortgang op een aantal belangrijke dossiers mogelijk te maken. 'Het in behandeling nemen van de spreidingswet' noemden ze 'cruciaal'. Het was nou juist de behandeling van die wet door de Eerste Kamer die de vier nu formerende partijleiders probeerden te pauzeren.
Hoe onaantrekkelijk het vooruitzicht van een lange formatie tijdens de huidige asielopvangcrisis is, werd vorige week nog eens onderstreept. Eerst was er de boze brief van een aantal Groningse gemeenten en commissaris van de koning René Paas aan het ministerie van Justitie. Ze verweten het demissionaire kabinet onder meer een gebrek aan 'effectieve daden' en 'de landelijke volksvertegenwoordiging die elkaar in de greep houdt'. En dan was er ook nog de confrontatie tussen de gemeente Westerwolde, waar Ter Apel ligt, en asielopvangverzorger coa bij de rechter.
Ook andere urgente vraagstukken kunnen vertraging oplopen. Op het lijstje van decentrale overheden vorige zomer stonden bekende zorgpunten als het woningtekort, de klimaatmaatregelen en bestaanszekerheid. En hoewel de formatie eigenlijk nog maar net begonnen is, lijkt de rek er bij het demissionaire kabinet ook uit. 'Ontbinding van demissionaire kabinet treedt nu snel in', kopte deNRCdit weekend na het vertrek van minister van Volksgezondheid Ernst Kuipers. Ook ongemakkelijk.
Ongeduld en ongemak dus. En dat neemt waarschijnlijk alleen maar toe. Toch hebben de Nederlandse formaties een belangrijke kwaliteit die vaak onderbelicht blijft. Rond de formatie ging het veel over de grondwet, onder meer over de bescherming die de grondwet kan bieden - de grootste formerende partij heeft immers een traditie van antirechtsstatelijke opvattingen en voorstellen. Maar een belangrijke waarborg van onze democratische rechtsstaat is de formatietafel zelf.
Ondanks alle begrijpelijke zorgen over stilstand bij lange formaties hebben ze ook een waarde: ze beschermen democratie en rechtsstaat. Niet door hoeveel tijd ze kosten, wel door hun complexiteit. Het Nederlandse evenredige kiesstelsel, ook te vinden in de grondwet, maakt het moeilijk voorstelbaar dat één partij met een meerderheid aan zetels uit de verkiezingen komt. Voor het aantasten van de democratische rechtsstaat zul je dus altijd coalitiepartners moeten overtuigen, in de formatie, en als je eruit komt ook daarna. De vaak aangeklaagde 'versplintering' van de politiek beschermt zo de democratie.
Met de Amsterdamse politicoloog Tom van der Meer werkte ik die gedachte enige tijd terug uit in een groter onderzoek. Wat een aantal prominente gevallen van democratische erosie lijkt te verbinden is dat ze plaatsvinden in systemen die een minderheid aan stemmen vertalen in meerderheidsmacht. Denk aan de verkiezing van Trump in de VS in 2016. Of de verkiezingswinst van Erdogans AK-partij in Turkije in 2002. Ons kiesstelsel werpt dan een sterke dam op: minderheden krijgen geen 'zetje' van een districtenstelsel of kiesdrempel op weg naar het Torentje, ze moeten er sámen uitkomen.
Die bescherming van de democratie is echter geen vanzelfsprekendheid. Op de eerste formatiedag in Hilversum bracht hetAlgemeen Dagbladal het nieuws dat de gesprekken niet alleen over de grondwet en de rechtsstaat zouden gaan. 'Want we gaan niet drie dagen lang naar de grondwet zitten staren', aldus een 'ingewijde'. Terwijl verkenner Ronald Plasterk het toch zo duidelijk had opgeschreven in zijn eindverslag: pas als er 'overeenstemming ontstaat' over de grondwet en grondrechten zal over onderwerpen als migratie en klimaat gesproken worden. Dat plan 'lijkt al pratend te zijn gesneuveld', meldde ook de nos na drie dagen formeren. Daarmee ligt alsnog het scenario op de loer waarvoor GroenLinks-PvdA-leider Frans Timmermans bij het debat over het eindverslag waarschuwde: een gesprek over de kaders voor de politiek - de grondwet en de rechtsstaat - vermengen met de alledaagse politiek. Onderhandelen met de grondwet nog op tafel dus. Dat heeft Geert Wilders alvast binnen - kijken hoeveel verder de andere partijen met hem mee willen glijden. In de formatie is het aan partijen om op de democratische zaak te letten. Daarbij is een rechtsstatelijke houding net zo belangrijk als de uiteindelijke coalitie en het regeerakkoord.
'We gaan niet drie dagen lang naar de grondwet zitten staren'
...