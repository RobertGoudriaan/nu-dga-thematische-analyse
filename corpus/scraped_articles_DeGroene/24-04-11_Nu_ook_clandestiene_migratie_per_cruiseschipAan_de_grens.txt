Nu ook clandestiene migratie per cruiseschip Aan de grens

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
11 april 2024
In het Middellandse Zeegebied is de traditie ontstaan om reddingsschepen van ngo's van tijd tot tijd aan de ketting te leggen. Meestal is het excuus dat hun papieren niet in orde zijn of dat ze de wet overtreden. Zo werd het schip van ngo Proactiva Open Arms de voorbije jaren herhaaldelijk vastgehouden. Een maand in Italië omdat mensenlevens op zee redden de illegale migratie zou bevorderen, drie maanden in Barcelona omdat de ngo internationale verdragen zou schenden door uit zee opgepikte migranten niet naar de dichtstbijzijnde haven te brengen.
Dit laatste was een staaltje bestuurderscynisme van topniveau: het schenden van de migrantenrechten werd namelijk veroorzaakt door havens die stelselmatig schepen met geredde vluchtelingen weren. Deze strafmaatregel kwam trouwens niet van een of andere Spaanse fan van Salvini, maar van de op papier linkse regering-Sánchez.
Qua ketting zijn humanitaire reddingsschepen inmiddels dus wel wat gewend. Nieuw is echter dat nu ook cruiseschepen verdacht kunnen worden van vervoer van clandestiene migranten en daarom in de haven moeten blijven. Het gebeurde vorige week in Barcelona. Het cruiseschip msc Armonia deed de Catalaanse haven aan op weg van Brazilië naar eindbestemming Venetië. Zoals wel vaker gebeurt als cruiseschepen hun basis verleggen van het zuidelijk naar het noordelijk halfrond omdat daar het zomerseizoen voor de deur staat, konden passagiers voor een bepaald traject tegen een leuke prijs aan boord stappen.
Zo hadden 69 Boliviaanse passagiers - onder wie complete gezinnen en veertien kinderen - op internet een kaartje gekocht van Rio de Janeiro naar Barcelona. Inclusief een visum, dat met duizend dollar dan weer niet bepaald goedkoop was. Bij aankomst in Barcelona bleken die visa vervalst te zijn. De cruiser, met vijftienhonderd hevig klagende overige passagiers aan boord, ging aan de ketting. Intussen mocht de groep Bolivianen het schip niet verlaten. Twee dagen later kon de cruiser alsnog zijn weg vervolgen. Zonder de opgelichte Bolivianen, die deportatie op kosten van de rederij wacht. Zij zijn van plan asiel aan te vragen, maar hun kansen zijn gering. De Spaanse politie zegt nu bang te zijn dat we getuige zijn van een nieuwe mode: clandestiene migratie per cruiseschip.
Het aantal in 2024 getelde doden en vermisten aan de Europese buitengrenzen, volgens het Missing Migrants Project (IOM): 711