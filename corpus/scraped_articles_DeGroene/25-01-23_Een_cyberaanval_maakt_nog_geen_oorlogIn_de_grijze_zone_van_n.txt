Een cyberaanval maakt nog geen oorlog In de grijze zone van niet-vrede

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
23 januari 2025
De Russische sabotage in Europa onderstreept een probleem van deze tijd: vrede voelt vaak niet echt als vrede - en is het ook niet. Dat dit waarschijnlijk nog lang zo blijft, is niet alleen de schuld van cynische regimes.
Twee dagen voor kerst zagen passerendeschepen in de Middellandse Zee, ver van de kust tussen Spanje en Algerije, iets vreemds en verontrustends. Het grote vrachtschip Ursa Major, beladen met twee enorme scheepskranen, lag stuurloos op de golven. De Ursa Major was eigendom van het Russische ministerie van Defensie en was onder sancties geplaatst door de VS en de EU. Nu lag het niet alleen stil, maar het hing ook gevaarlijk scheef.
De scheepskranen waren onderdeel van een prestigieus project, dat voor Rusland zowel commercieel als geopolitiek van groot belang is. Rusland verwacht dat door klimaatverandering de scheepsroute via de Poolzee snel die via het Suezkanaal gaat vervangen, daarom bouwt het zijn havens in het Verre Oosten uit. Deze scheepskranen waren daarvoor bedoeld, en waren op weg van Sint-Petersburg naar Vladivostok.
Dat geopolitieke belang verklaart misschien waarom de scheepskranen door het Russische leger werden vervoerd. Maar dat voorkwam niet dat het schip een dag na het passeren van de Straat van Gibraltar werd getroffen door een explosie. Drie zelfs, zegt Rusland, dat claimt dat het schip doelwit was van een 'terroristische aanval'. Dat is mogelijk achteraf verzonnen: in de eerste berichten werd een ontploffing van de scheepsmotor gemeld. De Russische kranten speculeerden in ieder geval volop of het de Oekraïners waren geweest met een zee-drone of toch de Amerikanen met een onderzeeër. Op Eerste Kerstdag zonk de Ursa Major honderden meters naar de zeebodem.
De ware toedracht van deze scheepsramp is belangrijk, maar ook weer niet. De Ursa Major was namelijk bezig aan een op papier vreedzame tocht, maar namens een leger dat een buurland is binnengevallen. Het was net door de zee van Spanje gevaren, een land waarmee Rusland zich in oorlog acht. De lading was bedoeld om de macht en economie van Rusland te ondersteunen, beide onderhevig aan een waaier van westerse maatregelen. Het schip voer in internationale wateren, maar Rusland verklaarde eerder Oekraiense schepen daarin een doelwit. Moskou maakte het voorval - vooralsnog zonder bewijs - onderdeel van een oorlogsnarratief en verspreidde dat internationaal, onder meer via een legertje aan 'trollen', die onder valse identiteit opereren op de sociale media van andere landen. Mensen binnen en rond de Russische regering beloofden wraak tegen Oekraïne en westerse landen.
De Ursa Major werd daardoor, of die nou zonk door een vijandelijke aanval of niet, onderdeel van een krachtmeting tussen verschillende landen. Landen die officieel met elkaar in vrede zijn: zelfs Rusland en Oekraïne hebben elkaar de oorlog niet verklaard, laat staan Nederland en Rusland, of China en de VS. Maar die vrede voelt niet als vrede, en is het ook niet. Niet helemaal.
Het afgelopen decennium bereiken het grote publiek steeds meer berichten van vijandigheden tussen landen die officieel met elkaar in vrede zijn. Je kunt dat beschouwen als een schemergebied in het contact tussen landen, waarin ze dingen bij elkaar doen, en aan elkaar opleggen, waarvan het niet precies duidelijk is wat legaal en onwettig, en wat moreel en immoreel is. De 'grijze zone' wordt dat soms genoemd: een gebied tussen vrede en oorlog in. In die zone vinden cyberaanvallen plaats, desinformatiecampagnes, spionage en diefstal, maar ook sabotage, brandstichting en moord. Zulk soort dingen gebeurden altijd, maar het lijkt er sterk op dat die zone, en de activiteit in die zone, groeit.
Internationale machtspolitiek keert namelijk in alle openheid terug, maar doet dat in een wereld die veranderd is. Anno 2025 is de wereld verbonden op een schaal zoals nooit tevoren. De hoeveelheid data, informatie, mensen, goederen en geld die dagelijks over de globe gaan is ongekend, en het aantal verbindingen groeit nog steeds. Dat betekent niet alleen steeds meer mogelijkheden voor
vriendschap en samenwerking, maar ook voor vijandschap. Het toenemende contact geeft landen, in strategisch jargon, een steeds groter potentieel 'aanvalsoppervlak' bij elkaar dan voorheen. Eigenlijk alles wat landen verbindt - oliepijpleidingen, wegen en leningen, maar ook studentenuitwisselingen, aanvoerketens, rivieren, het internet - kan worden gebruikt om dichter tot elkaar te komen, maar ook om elkaar dwars te zitten.
Waarom landen dat laatste in vredestijd zouden willen is niet duidelijk. Wel is helder dat ze dat in toenemende mate zijn gaan doen. Dat is niet iets van de laatste drie jaar: al voor de Oekraïne-oorlog begon, gebruikte Rusland internet-trollen om verdeeldheid en woede aan te wakkeren in Europese landen, gebruikten de VS smartphones en het internet om wereldwijd miljoenen mensen af te luisteren en hun privégegevens te stelen, drong China binnen in overheidscomputers of gebruikte het handelsbanden om landen te straffen voor hun strategie aangaande Xinjiang, Taiwan of Covid-19. Toen al schreven analisten bezorgd over het hoge niveau van vijandigheden in vredestijd, en de vervaging van de lijn tussen oorlog en vrede.
Sinds het begin van de oorlog in Oekraïne is die lijn steeds verder vervaagd - onlangs weer met het kapottrekken van Europese datakabels door Russische en Chinese schepen. Het is mogelijk om dit positief te bezien, want al is het niet echt vrede, het is minder gewelddadig en dodelijk dan oorlog. Het is ook mogelijk om te denken dat dit tijdelijk is, en dat een bestand in Oekraïne ervoor zorgt dat alles weer wordt zoals vroeger.
Maar dat 'vroeger' is wellicht minder perfect vredig dan veel mensen denken. En het voortraject van die toestand, waarin de wereld iets boven het niveau zweeft dat we beschouwen als vrede, plus de taboes die nu worden doorbroken, maken dat de toekomst misschien anders is. Bovendien suggereert de mate van gekrenktheid, onvrede en woede die we zien in de politiek binnen en tussen landen eerder dat we misschien moeten wennen aan deze nieuwe toestand, die langer kan duren dan we willen: wennen aan niet-volledige vrede. Aan niet-vrede.
Het is zomer 2024en Europa is het toneel van een aantal demonstraties: praktijktesten waarvan het de bedoeling is dat ze worden gezien. Het begint in Finland, in het middeleeuwse stadje Porvoo, dat zo leuk te bekijken is vanaf de lokale watertoren. In die watertoren wordt ingebroken. Niet een keer, maar twee nachten achter elkaar. Er wordt niets meegenomen. Zo gaat het ook in Sipoo: twee inbraken, achter elkaar, zonder buit. Binnen een paar weken komt de teller op elf inbraken en pogingen daartoe, bij watertorens, waterzuiveringen en pompstations. Telkens is iemand binnen geweest die niets met het Finse drinkwater heeft gedaan, maar dat had kúnnen doen - en dat waarschijnlijk wil laten weten.
In Duitsland zijn het legerbases waar een paar keer wordt ingebroken, of waar drones overheen vliegen en blijven hangen. En in Polen, Duitsland en Engeland betreft het postpakketten, die in brand vliegen in depots of in het ruim tijdens vrachtvluchten. In het Poolse Jablonowo leidt dat tot een brand waarbij het twee uur duurt om die te blussen. In Birmingham ontbrandt een pakket dat net uit een vliegtuig komt en in Leipzig een vlak voor het een DHL-vliegtuig in geladen wordt. Als dat was gebeurd tijdens de vlucht, zegt de Duitse regering, had dit waarschijnlijk tot een crash geleid.
Dit alles zorgt voor milde schrik en waarschuwingen in Europa, maar tot weinig rumoer. Dat verandert als Amerikaanse veiligheidsdiensten opnames van afgeluisterde agenten van de Russische geheime dienst GROe laten horen aan de Amerikaanse president Biden. De agenten bespraken onder meer hoe ze de brandbommen verstopten, zoals in een massageapparaat. Maar ze suggereerden ook dat deze operaties praktijktesten waren om de timing en details van zo'n brandaanslag te perfectioneren. Met als uiteindelijke doel het laten ontbranden van een vrachtvliegtuig tussen Europa en de VS, boven de oceaan - plus neerstorten in zee met medeneming van het bewijs.
Om allerlei redenen was dit een levensgevaarlijk plan. Als het vliegtuig te vroeg of te laat zou neerstorten, boven een stad, zou het veel slachtoffers kunnen maken. Bovendien nemen passagiersvliegtuigen soms pakketten mee, als ze ladingruimte over hebben. 'Het risico op een catastrofale misrekening was helder', zei de Amerikaanse minister Alejandro Mayorkas in een reconstructie vanThe New York Times. De Amerikaanse regering wist niet of de Russische president Poetin van dit plan op de hoogte was. Dus besloten zij om via verschillende kanalen de baas zelf hierover in te lichten - plus de waarschuwing dat de VS dit als een terroristische aanval zouden beschouwen en wraak zouden nemen op Rusland.
'De DHL-brandbommen zijn een operatie waaraan je veel kunt aflezen van de Russischemodus operandivan dit moment', zegt de Britse Rusland-expert en schrijver over machtspolitiek Mark Galeotti in een videobelgesprek vanuit Londen. 'Het zijn acties die duidelijk hinten op een serieuze escalatie. Dat jaagt veel mensen de stuipen op het lijf. Maar het is onhelder of het uitvoeren van die dreiging echt het doel is, of dat de boodschap het doel is: dat Rusland dit kán doen als het wil.'
Ook de onduidelijkheid over wie verantwoordelijk is en wie ervan afweet, is typisch. 'Rusland heeft zijn geheime diensten de vrije hand gegeven om onrust, verstoring en schade in Europa te veroorzaken', zegt Galeotti. 'Ze gedragen zich "verwilderd" en roekeloos, zei een chef van de Britse geheime dienst. Maar het Kremlin lijkt dat wel te willen afstemmen tot een niveau dat steeds onder de drempel blijft waar het een serieuze tegenactie van westerse landen kan triggeren, bijvoorbeeld het inroepen van Artikel 5 - een collectief militair antwoord - binnen de Navo.'
Het creëert een politiek en psychologisch probleem in Europa, volgens Galeotti. 'Zowel politici als gewone burgers zijn zich ervan bewust dat er een probleem is, maar zijn onzeker over wat ze eraan moeten doen. En dat is precies het effect dat wordt nagestreefd. Het speelt namelijk in op twee politieke pathologieën waar we in het Westen vatbaar voor zijn. De ene is ons denken in een binaire tegenstelling tussen vrede en oorlog, en ons onvermogen om daarvan los te komen. De kans op een directe oorlog tussen het Westen en Rusland is klein, ondanks alle waarschuwingen daarvoor, en Rusland wil dat ook helemaal niet. Maar dat we desondanks niet in vrede zijn, is iets wat psychologisch lastig voor ons is.
De tweede pathologie is dat we heen en weer worden gekaatst in ons denken over Rusland: de ene keer zien we het als een sneu, rammelend, achterlijk land, en dan weer als een uiterst machtige reus, die achter alles zit wat fout gaat. Daardoor negeren we de dreiging eerst en overcompenseren we die het volgende moment. Het probleem is dat we de dreiging uit Rusland, en uit andere landen, serieus moeten nemen, maar ons niet gek moeten laten maken. We moeten onze verdediging serieus nemen, en onze surveillance en opsporing, maar niet doen alsof we afstevenen op de volgende Russische invasie over vijf jaar.'
Eenzelfde soort mentale afstemming is nodig om te begrijpen in hoeverre de huidige niet-vrede samenhangt met de oorlog in Oekraïne en in hoeverre niet. Want ook hier geldt: het hangt er deels mee samen, maar niet helemaal. De agressieve Russische acties in Europa hebben enerzijds een direct politiek doel: verminderen van de steun aan Oekraïne. En daarvoor is volgens het Kremlin hardere actie nodig in Europa.
'Poetin en zijn adviseurs menen dat de oorlog in Oekraïne te comfortabel is geworden voor Europeanen', zegt Galeotti. 'Dat ze af en toe een cheque sturen en na wat gesteggel nieuwe wapens, en er verder weinig last van hebben. Met hun opgevoerde acties seint Rusland naar de Europeanen: je had weer een dag chaos op het spoor na een cyberaanval, je medische dossier is online gestolen, het winkelcentrum waar je naartoe wilde staat in de fik. Weet je zeker dat je Oekraïne wil blijven steunen? Want misschien waren wij het wel.'
In de ogen van het Kremlinis de Russische agressie geen aanval, maar een verdediging. De Oekraiense geheime dienst voert al sinds Ruslands invasie van 2022 aanvallen uit in Rusland. In 2022 ontspoorden er zoveel vrachttreinen dat van de 'Russische Spooroorlog' werd gesproken. De Oekraïners werven voortdurend Russen om treinen en regelkasten maar ook gevechtsvliegtuigen en wervingsbureaus in de fik te steken. Daar zitten opvallend vaak tieners tussen en ouderen - sommigen pleegden sabotage in de overtuiging dat ze anders hun pensioen zouden verliezen. Ook liquideerden de Oekraïners hoge Russische militairen, wapenonderzoekers en ideologen; onlangs nog de generaal die leiding gaf over Ruslands chemische wapens. En het opblazen van de Nord Stream-gasleiding lijkt wel degelijk een Oekraïense klus te zijn geweest.
Rusland ziet dit echter niet als Oekraïense aanvallen. 'Niet alleen Poetin, maar de hele top van de politieke en militaire elite, ziet Oekraïne niet als een land en een natie, maar als een kunstmatige, westerse interventie binnen Russisch gebied', zegt de Duitse politicoloog Andreas Umland, analist aan het Stockholm Center for Eastern European Studies, telefonisch vanuit Kyiv. 'In die visie heeft Oekraïne geen eigenagency,maar handelt het in westerse opdracht. Deze elites beschouwen de Oekraïense aanvallen binnen Rusland als door het Westen goedgekeurd of aangestuurd. Dat klopt niet: het is achter de schermen juist een bron van ongemak en wrijving tussen Oekraïne en zijn bondgenoten. Maar het Kremlin ziet dat anders.'
Die visie maakt ook dat Ruslands hybride aanvallen in Europa waarschijnlijk niet zullen stoppen als de oorlog in Oekraïne ten einde komt, denkt Umland. 'Het hangt natuurlijk af van hóe de oorlog eindigt. Maar waarschijnlijk krijgt Rusland niet alles wat het wil - erkenning van Russische annexaties, einde aan alle sancties, politieke controle over Kyiv, enzovoort. Er zal een romp-Oekraïne overblijven, en daarmee een motief voor vijandschap.'
Maar de Russische campagne in en tegen Europese landen heeft ook om een andere reden níet met de oorlog in Oekraïne te maken - of overstijgt die oorlog in ieder geval. Poetin heeft herhaaldelijk duidelijk gemaakt dat zijn 'speciale militaire operatie' in Oekraïne slechts één front is in een veel breder conflict met het Westen. Dat is een conflict dat ouder is dan de oorlog in Oekraïne en dat die oorlog zal overleven.
Poetins verklaarde doel hierin is het omverwerpen van de 'Amerikaanse hegemonie' in de wereld en het inluiden van een nieuw tijdperk, een van 'multipolariteit'. In die wens staat Poetin niet alleen. De brics-landen hebben zich min of meer met dat doel aaneengesloten - Brazilië, Rusland, China, India en Zuid-Afrika - en hun club groeit. Ook in andere tekenen, zoals Afrika's losbreken van Frankrijk, kun je de wens voor een multipolaire wereld lezen.
Onder de landen die een van die nieuwe 'polen' willen zijn, bevindt zich een aantal dat vaak met 'hybride oorlog' wordt geassocieerd. Iran bijvoorbeeld, dat claimt het 'derde cyberleger' van de wereld te hebben en dat inzet om digitaal te infiltreren en spioneren. En China zelf, met een 'hackerleger' dat ooit door tijdschriftForeign Policyop vijftig-tot honderdduizend man werd geschat. Maar China en Iran - en ook Rusland en andere landen die van agressie in de 'grijze zone' worden verdacht - hebben nog iets anders gemeen dan weerzin tegen de westerse macht in de wereld. Ze zijn ook allemaal slachtoffer van wat je met een niet-westerse bril op kunt zien als grijze zone-activiteit van de VS en andere landen.
Neem Iran. Wat je verder ook vanhet land vindt, het bevond zich niet in oorlog met de VS toen president Obama toestemming gaf om het computervirus Stuxnet los te laten, een cyberwapen dat in 2010 ruim duizend centrifuges vernietigde waarmee Iran uranium verrijkte - een verdachte, maar niet verboden activiteit. Iran reageerde onder meer met het oprichten van eigen cybereenheden, die een paar jaar later verantwoordelijk waren voor waarschijnlijk de duurste en grootste cyberaanval uit de geschiedenis: het agressieve computervirus Shamoon dat de gegevens wiste van dertigduizend computers van Saudi-Aramco. 's Werelds grootste oliebedrijf lag maandenlang stil. Sindsdien gaan Iraanse hackers onder namen als Charming Kitten (met als lid de overgelopen Amerikaanse sergeant Monica Witt, getraumatiseerd door Amerika's drone-oorlogen in het Midden-Oosten) achter westerse doelen aan.
En Iran zucht al een halve eeuw onder Amerikaanse sancties, die vanuit Teheran gezien economische oorlogsvoering zijn tegen de Iraanse bevolking. Amerikaanse presidenten onderstrepen de ernst van dat middel, dat tientallen miljoenen mensen raakt: president Trump pochte vaak over de 'brute, brute sancties' die hij had ingesteld. En die sancties zijn niet meer simpelweg een handelsboycot. De VS gebruikten hun overwicht op 's werelds bankensector om banken te dwingen klanten af te stoten die zaken doen in Iran. Geschrokken begonnen die banken zélf de sancties te implementeren. Alle bedrijven die zakendoen met banken die in de VS actief zijn (oftewel: bijna alle grote bedrijven ter wereld) stonden vervolgens in gelid.
Vanwege deze innovatie noemde een ciadirecteur sancties '21ste-eeuwse precisiegestuurde munitie'. Op wie de VS die durft te richten? Op iedereen, lijkt het. Op Rusland natuurlijk. Maar in 2020 dwongen de VS ook Chinese banken om sancties na te volgen tegen bestuurders van Hongkong, die de oppositie hard lieten neerslaan. Vanuit westers perspectief is dat misschien moreel juist, maar het laat zich raden dat China dat ziet als chantage en inmenging en zich gerechtigd voelt voor tegenzetten.
Je hoeft China ook geen gaaf land te vinden om twijfel te hebben over de manier waarop de VS proberen China de pas af te snijden bij de productie van microchips. Vorig jaar dwong Biden onder meer Nederland (met asml) om de export naar China in te perken en legde hij China allerlei chipssancties op. 'Als China en niet de VS de toekomst van AI op deze planeet bepaalt, dan zijn de gevolgen daarvan enorm', gaf Bidens nationale veiligheidsadviseur Jake Sullivan als reden. Andere ministers legden uit dat AI niet alleen voorsprong geeft in wapentechnologie, maar ook in andere wetenschappelijke ontdekkingen, consumentenproducten en 'algemene economische ontwikkeling'. Wat misschien klopt, maar ook een bedenkelijke uitbreiding is van wat onder 'nationale veiligheid' valt, en een ongekend gebruik van economische macht tegen een legitieme economische rivaal in vredestijd.
Het zijn maar een paar voorbeelden van hoe de VS het 'aanvalsoppervlak' gebruiken dat hun verbindingen met de rest van de wereld geeft. De Europese Unie zet haar connecties niet op die manier in voor een onverbloemde machtsagenda, maar dat ziet er vanuit andere landen gezien niet altijd zo uit. Europa en de VS hebben samen sancties ingesteld tegen ruim dertig landen, een op de zes in de wereld. Tel daar Amerikaanse activiteiten bij zoals surveillance, spionage, data-diefstal en meer en 'het Westen' ziet er niet voor iedereen betrouwbaar uit. Ook als je het optreden van Europa en de VS goedkeurt, is het niet moeilijk om in te zien dat het tot wrok leidt in het internationale systeem.
Boeken die niet-vrede op een bredere manier bekijken, zoalsThe Weaponisation of Everythingvan Mark Galeotti ofThe Age of Unpeacevan Mark Leonard, geven dan ook niet alleen aandacht aan duistere operaties van Rusland of Noord-Korea, maar ook aan de manier waarop westerse landen hun positie in de wereld gebruiken en beschermen. Mark Leonard typeert de VS als'The Gatekeeper Power'vanwege de manier waarop het zijn voorsprong in de financiële sector, internationale organisaties en andere terreinen gebruikt voor nationaal belang. En dat gaat niet veranderen: de consensus in Washington is dat Rusland de Amerikaanse democratie is binnengedrongen en dat China de VS economisch bedriegt. Dat zet de VS volgens Leonard aan tot steeds openlijker gebruik van hun macht in het 'open' wereldsysteem. Wat anderen weer een motief geeft om zelf ook verder te gaan.
Niet-vrede voorstellen als een uitvinding van kwaadwillende, niet-westerse actoren in een vreedzame, open wereld, zoals veel Amerikaanse publicaties doen, is daarom eenzijdig. En zelfs als het waar zou zijn, brengt die opvatting een oplossing niet naderbij. Landen hebben nu eenmaal, net als mensen, de neiging om te vinden dat ze gelijk hebben en te vinden dat wat een ander doet veel erger is dan zijzelf. Wie wil dat vrede tussen landen ook écht vrede betekent, kan niet om die waarheid heen.
Een legitieme vraag is:is dit alles nieuw, en hebben we nieuwe termen nodig om over de niet-vrede na te denken en ons erop in te stellen? 'Hybride oorlogsvoering' is een term die in zwang is sinds 2007 voor strijd met niet-militaire middelen, zoals cyberaanvallen en verkiezingsinmenging; 'grijze zone', als gebied tussen vrede en oorlog in, is ook een bekende noemer.Weaponisationwordt veel gebruikt, oftewel iets tot 'wapen' maken tegen een ander land wat dat voorheen niet was: migranten, informatie, inreisvisa, en ga zo maar door.
Hoewel deze termen relatief nieuw zijn, zijn de activiteiten waarnaar ze verwijzen dat vaak niet. Neem desinformatie. Ja, het klopt dat de huidige Russische stafchef Valeri Gerasimov informatie 'een belangrijk element van oorlogsvoering' noemt, en meent dat 'informatiedruk op de tegenstander helpt om een gunstige strategische omgeving te creëren' voor Rusland. Maar de Sovjet-Unie voerde de hele Koude Oorlog desinformatiecampagnes uit, zoals Operatie Denver, het onverwoestbare verzinsel dat aids een ontsnapt Amerikaans biowapen was - zo lang uitgemolken dat de VS de Sovjet-Unie hulp weigerde bij haar aidsepidemie als de kgb er niet mee stopte.
En was oorlog vroeger niet 'hybride'? In de Italiaanse Renaissance, om maar een voorbeeld te noemen, gebruikten de stadsstaten banken en krediet, cultuur en kunst, en desinformatie en strategische straatroddels om elkaar te ondermijnen. De Amerikaanse diplomaat George Kennan, soms beschouwd als een 'architect' van de Koude Oorlog, schreef in 1948 over 'politieke oorlogsvoering' - iets wat op het bovenstaande lijkt. En de Chinese strateeg Sun Tzu schreef tweeënhalfduizend jaar geleden al dat 'de hoogste oorlogskunst is om de vijand te overwinnen zonder te vechten'.
De nieuwe termen zijn voor sommigen vooral een vorm van bezwering. 'De term "wapenisering" drukt vooral heimwee uit naar een ingebeelde tijd waarin er geen politiek was', schreef de socioloog Greggor Mattson in een analyse. Anderen waarschuwen voor het nieuwe idioom. 'Als we in een grijze zone zitten, of een hybride oorlog, geeft dat een militaire invulling in hoe we onze samenleving bekijken', zegt Kristin Ljungkvist, hoofddocent aan de Defensie Universiteit van Zweden. 'In plaats van burgers op te roepen alert te zijn op cybercriminaliteit, roep je hen dan op om actieve deelnemers te zijn in een hybride oorlog.'
Zweden is een apart geval: het stuurde onlangs al zijn burgers een brochure over de noodzaak voorbereid te zijn op oorlog - alom opgevat als waarschuwing voor Russische agressie. 'Het is een lastig probleem, want het is inderdaad zo dat Europese landen blootstaan aan een niveau van vijandige acties dat hoog is, en dat waarschijnlijk hoog blíjft, ook als er vrede zou komen in Oekraïne', zegt Ljungkvist. 'Dat heeft gevaren voor onze samenleving en het is belangrijk dat burgers waakzaam zijn en voorbereid op desinformatie en cyberaanvallen. Maar we moeten ervoor waken dat het dagelijks leven en ons denken over de samenleving wordt gemilitariseerd, want dat kan gevaar opleveren voor onze democratie. Dat is de opdracht: om deze twee kanten in ons hoofd te houden terwijl we reageren op de dreiging.'
In Concert Noble,de balzaal in het centrum van Brussel, sprak Mark Rutte vorige maand over hetzelfde. Althans, ook hij sprak in zijn eerste grote toespraak als Navo-chef over de dreiging die op ons afkomt. 'We zijn niet in oorlog, maar ook zeker niet in vrede', zei Rutte toen. En: 'Gevaar racet op ons af op volle snelheid. We zijn niet klaar voor wat over vier of vijf jaar op ons afkomt.' Dit lijkt een typering van niet-vrede, maar is het niet: Rutte stelde het voor als een transitiefase van een paar jaar, onderweg naar iets ergers.
Maar het lastige is nou juist dat niet-vrede niet betekent dat we straks in oorlog zijn, dat er slechte landen zijn waarmee we onvermijdelijk militair zullen botsen. Wel betekent het dat de wederzijdse afhankelijkheid van ons met andere landen in de wereld allerlei kwetsbaarheden geeft die zijn gebruikt, worden gebruikt en zullen worden gebruikt door andere landen om ons problemen, schade of gevaar te bezorgen. Landen die zich daartoe gerechtigd voelen, die in het verleden zelf ook schade door hun afhankelijkheid hebben geleden, en die samen een wereld maken waarin de inzet van 'ondermijning tot sancties, memes tot moord, het nieuwe normaal wordt', zoals Mark Galeotti schreef inThe Weaponisation of Everything.
Dat vereist een koel hoofd: versterken van en investeren in opsporing, landsverdediging en veiligheid, zonder door te slaan in doemdenken over oorlog. Een ernstige visie op de Russische dreiging, zonder paniek of overdrijving. Burgers die niet hevige stress krijgen of razend worden van het verzoek wat contant geld en water achter de hand te hebben. En acceptatie van het idee dat als je een wereld hebt met talloze verbindingen en verkeer, met daarin een groeiende spanning tussen hoeveel macht landen in die wereld hebben en hoeveel ze menen dat hun toekomt, en een terugkeer van machtspolitiek - dat in die wereld de afwezigheid van oorlog niet per se volledige vrede betekent.