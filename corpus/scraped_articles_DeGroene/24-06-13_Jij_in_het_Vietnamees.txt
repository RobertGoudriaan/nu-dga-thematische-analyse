'Jij' in het Vietnamees

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
13 juni 2024
Viet Thanh Nguyen voelde zich als Vietnamees vluchtelingetje niet welkom in de VS. Daarom vervangt hij de naam Trump in zijn memoiresDe man met twee gezichtentelkens door een zwart blokje. Ik onzichtbaar? Dan hij zeker!
De Amerikaanse schrijverViet Thanh Nguyen (1971) zit sinds zijn met een Pulitzer bekroonde en net verfilmde debuutromanDe sympathisant(2015) en zijn verhalenbundelDe vluchtelingen(2017) vast aan een onvermijdelijk thema: gespletenheid. Als vierjarig jongetje maakte hij de bezetting van Saigon mee door de communistische Noord-Vietnamese troepen. Het jongetje was onderdeel van de wereldgeschiedenis, maar weet zich er later niets van te herinneren. De schrijver heeft het dan ook over zijn geheugen als een zandkasteel. Vanuit een links perspectief ging het in 1975 om niet minder dan de bevrijding van het Amerikaanse imperialisme. Het jongetje werd een bootvluchteling en kwam uiteindelijk met zijn ouders en 130.000 andere Vietnamezen in de Verenigde Staten terecht. Waren ze welkom? Niet echt.
In zijn memoiresDe man met twee gezichtenbeschrijft Nguyen zijn vlucht en aankomst in Amerika. Hoe hij langzaam maar zeker Amerikaan werd en toch een Vietnamees bleef; hoe hij vocht voor zichtbaarheid en toch niet werd gezien; hoe hij zich ontwikkelde van een keurig aangepast modeljongetje tot een opstandige, marxistische Berkeley-student; hoe hij van een onmondige Aziaat een goedgebekte Amerikaan werd. Altijd maar die twee gezichten. Vandaar datDe man met twee gezichtenvooral in de tweede persoon enkelvoud is geschreven: de schrijver spreekt zichzelf aan met 'jij' en onderzoekt zo ook zijn eigen ziel. 'Hoe vertaal je het woord "jij" in het Vietnamees als er geen precieze vertaling bestaat, als elke "ik" en "jij" altijd de relatie met de ander weerspiegelt?'
Een modelvluchteling is iemand die beleefd, beheerst, ijverig, leergierig en meegaand is. Sterker nog, hij moet zich alle (racistische) vernederingen laten welgevallen. Opstandigheid is uit den boze, dankbaarheid en geloof in de mythe van de Amerikaanse Droom noodzaak. Duivelse vernedering zit vaak in details. Zijn goedbedoelende witte pleegouders - de korte scheiding van zijn ouders bleek traumatisch - gaven hem eetstokjes, bestek dat hij nooit in handen had gehad. Zagen ze echt wie hij was? Wist hij dat zelf wel? Zijn de twee kinderen die Nguyen in de 21ste eeuw krijgt eindelijk échte Amerikanen? Maar wat is een echte Amerikaan in een racistisch land? Kolonialisme is meer dan geestelijke kortademigheid, het is ademnood à la George Floyd. Daarover gaatDe man met twee gezichten.
Zijn keihard werkende ouders hebben een winkel met Vietnamese kruidenierswaren in het Californische San José. Zelfs een roofoverval weerhoudt hen er niet van de volgende dag, gewond, weer aan het werk te gaan. Hun eenzaam opgroeiende zoon laaft zich aan Amerikaanse films en literatuur. Hij promoveert, publiceert academische geschriften met het geharnaste marxistische jargon van, bijvoorbeeld, Terry Eagleton(Marxisme en literaire kritiek). Hij meent dat kunst kan vernederen én bevrijden en koestert de illusie dat literaire kritiek de mensheid vermag te verheffen. Maar wie ontrafelt het hoofd en hart van de tekstanalyticus zelf? Is Nguyen misschien een materialistische Amerikaan én een collectief denkende Vietnamees die men al te snel over het hoofd ziet?
De band met zijn ouders is hecht maar niet echt warm. In de vraag 'heb je al gegeten?' verbergt zich hun zorgzaamheid en liefde, gevoelens die ze nooit rechtstreeks uiten. De zoon heeft er later ook grote moeite mee. Hoe zijn katholieke moeder te benaderen als zij in een psychiatrische inrichting terechtkomt, ongetwijfeld het gevolg van de Vietnamoorlog?De man met twee gezichtenheeft Nguyen ongetwijfeld bedoeld als liefdesverklaring aan zijn gestorven ouders, maar zijn memoires vormen ook een woedend oorlogsverhaal, een strijd tegen het Amerika dat vele geesten heeft gekoloniseerd en misvormd, inclusief de geest van Nguyens eigen moeder.
Op zijn beurt zorgt Nguyen ervoor dat de naam Trump onzichtbaar blijft in zijn boek door die naam steeds te vervangen door een zwart blokje. Ik onzichtbaar? Dan hij zeker!
Filmfanaat Nguyen ontdekt al snel dat Hollywood goed is in het onzichtbaar houden van gekleurde vluchtelingen. Eén voorbeeld. InApocalypse Now(1979), naar Joseph ConradsHeart of Darkness,werd hij getroffen door een scène die hem geestelijk in tweeën splitste. Een militaire patrouilleboot is via de Saigon-rivier op weg naar Cambodja. Doel is het afmaken van de krankzinnige Amerikaanse modelkolonel Kurtz. Onderweg controleert de patrouille een sampa, een rivierbootje met passagiers en handelswaar. De Amerikanen zijn achterdochtig. Wat zit er in dat rieten mandje? Als een vrouw het deksel wil optillen wordt ze met kogels doorzeefd. In de mand blijkt een jong hondje te zitten. Op de aftiteling vanApocalypse Nowwordt iedereen bij naam genoemd, behalve de doodgeschoten Vietnamese vrouw en de Kurtz-vererende groep 'Cambodjanen' (Igorot, Filipijnen). Zeker, Nguyen vindtApocalypse Noween meesterwerk, maar de racistische taal en oorlogsverheerlijking in de film zorgen voor een ongemakkelijke kijkershouding.'I love the smell of napalm in the morning.'
De man met twee gezichtenzal voor veel witte (Amerikaanse) lezers een onthutsende leeservaring zijn. Deze memoires vormen een felle verdediging van alle vluchtelingen. Vlak na de Tweede Wereldoorlog waren zij nog'displaced persons',nu zijn ze in bepaalde kringen'illegal aliens'.Alsof vluchtelingen uit de lucht komen vallen. Hoe onthullend een woordkeus kan zijn.
Dit is ook een strijd tegen het Amerika dat vele geesten heeft gekoloniseerd
Joyce Kim / The New York Times / ANP | Viet Thanh Nguyen begon ooit als onmondige Aziaat VIET THANH NGUYEN De man met twee gezichten Vertaald door Jetty Huisman & Monique ter Berg. Marmer, 398 blz.