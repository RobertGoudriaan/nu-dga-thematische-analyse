Door de worstmachine

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
25 juli 2024
Een van de meest beproefdeliteraire topoi is die van het gevonden manuscript. Een schrijver doet alsof hij zijn bizarre verhaal van een ander heeft gekregen. Cervantes zou de verhalen over Don Quichot te danken hebben aan een Arabisch manuscript dat hij in Toledo op de kop had getikt; Edgar Allan Poe vond een manuscript in een fles; W.F. Hermans in een kliniek. En nu laat Laurent Binet weten dat zijn nieuwste boek,Perspectieven,een vertaling is uit het zestiende-eeuwse Toscaans. Een eenhandige antiquair in Arezzo zou hem een paar jaar geleden 'een stapel oude, door de tijd vergeelde brieven' te koop hebben aangeboden, authentieke brieven die dankzij 'schitterend, veelomvattend archivariswerk' een verbijsterend geheel vormden.
Maar de retorisch begaafde Binet laat ook de onnozelste, meest hardhorige lezer weten dat hij fabuleert. Een reële vondst van dit kaliber zou een ongekende literaire en kunsthistorische sensatie zijn geweest: 176 brieven vrijwel allemaal geschreven in de eerste maanden van 1557, van de hand van ruim twintig beroemde en minder beroemde figuren als Cosimo de' Medici, hertog van Florence, Maria de' Medici, diens oudste dochter, Michelangelo Buonarroti Benvenuto Cellini en bovenal Giorgio, auteur van de eerste grote kunstenaarsbiografieën.
Wat is er aan de hand? Vanuit Florence laat Maria de' Medici haar in Frankrijk verblijvende moeder weten dat schilder Jacopo Pontormo dood werd aangetroffen in de grote kapel van de San Lorenzo. Daar werkte hij al elf jaar aan een gigantische plafondschildering à la Michelangelo in de Sixtijnse kapel in Rome, in de hoop die op zijn minst te evenaren. Maria geeft ook meteen het gerucht door over de doodsoorzaak: Pontormo zou, gefrustreerd over het resultaat van zijn geploeter, de hand aan zichzelf hebben geslagen. In de volgende brief - Vasari schrijft de bewonderde Michelangelo, die Florence sinds twintig jaar heeft verruild voor Rome - dat Pontormo 'werd aangetroffen met een beitel in het hart gedreven'. Dat wijst eerder op moord dan op een ongeluk, vandaar dat Vasari van de hertog de opdracht heeft gekregen 'deze ellendige kwestie' op te helderen. Hij vraagt Michelangelo om hulp.
Alle volgende brieven hebben direct of indirect met de dood van Pontormo te maken.Perspectievenheeft daardoor nog het meest weg van een detective, maar dan in een gecompliceerde cultuurhistorische context die de lezer geacht wordt in grote lijnen te kennen. En dat is wel wat veel gevraagd. Binets correspondentiegenoten zijn geen naar neutraliteit strevende journalisten; in het spel om de macht dat hier op verschillende niveaus wordt uitgevochten hebben ze stuk voor stuk hun eigen egocentrische motieven en belangen, maar ook hun vooroordelen en blinde vlekken. Als de briefschrijvers elkaar tegenspreken, al dan niet expliciet, al dan niet bewust, zal de lezer zich moeten realiseren vanuit welk perspectief en aan wie die brieven geschreven zijn. Ik beken: mij duizelde het al snel, ik moest drie of vier keer opnieuw beginnen.
Dat zal ook wel komen door Binets vrijmoedige omgang met de wél controleerbare bronnen van zijn geschiedenis. In zijn boek laat hij Vasari meer dan eens zijn twijfels uitspreken over het niveau van Pontormo, soms laat hij het achterste van zijn tong zien: Pontormo's fresco's 'zijn het erbarmelijkste wat me ooit onder ogen is gekomen', 'kladwerk' is het, maar de ware schuldige is Dürer, wiens benepen Teutoonse stijl hij heeft willen imiteren. Maar ik meende me uit Vasari'sDe levens,het tweede deel (dat ten tijde van deze briefwisseling nog geschreven moest worden maar ook voor Binet een essentiële bron was), toch iets anders te herinneren.
Dat Pontormo, ontevreden over zichzelf, zou zijn gestorven van verdriet, zoals 'door sommigen wordt beweerd', daarvan gelooft Vasari niets. De prozaïsche waarheid is dat hij, oud en moe, 'aan waterzucht ging lijden, een ziekte die op zijn vijfenzestigste jaar een eind aan zijn leven maakte'.
Het is dus maar goed dat Binet zijn bronnen zo selectief plunderde. Voor wie zijn boek leest zoals het gelezen wil worden - als een historische detectiveroman - valt er veel te genieten. Met flair bespeelt de auteur uiteenlopende registers, even sterk in de idolate en laf-onderdanige als in de scabreuze en botte passages. Geestig zijn de vele verspreide passages waarin de controverse tussen de (Spaanse) preutsheid en de (Italiaanse) erotische vrijmoedigheid wordt uitgevochten. De een wil, nog in de geest van de boeteprediker Savonarola, dat 'al die verschrikkelijke naakten' worden overgeschilderd, zoals met die van Michelangelo ook daadwerkelijk gebeurde, de ander vindt dat 'de man zijn vrouw door de worstmachine mag halen en opeten als hij daar zin in heeft'. Het virtuoze hoogtepunt vormen de late brieven van Vasari aan Michelangelo en vice versa. Niet dat de heren daarin op een geloofwaardige manier tot leven komen, dan had Binet een heel ander boek moeten schrijven. En wellicht zelfs dan vergeefs. Want tot leven, aldus zijn half-fictieve Michelangelo, komt de mens 'in al zijn sterfelijke levensechtheid' alléén dankzij het kunstmatige perspectief in de schilderkunst.
Is Pontormo vermoord? Of van verdriet gestorven?
Uffizi Gallery / Wikipedia | Hertog Cosimo de' Medici geschilderd door Jacopo Pontormo LAURENT BINET Perspectieven Vertaald door Liesbeth van Nes. Meulenhoff, 300 blz.