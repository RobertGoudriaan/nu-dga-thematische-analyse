Krapte Economie

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
2 juni 2022
Wat is nu eigenlijk het probleem op de arbeidsmarkt? Wie de berichtgeving volgt, krijgt de indruk dat er een noodsituatie bestaat.
InNieuwsuurkwam vorige week een ondernemer voorbij die stopt met de avondopenstelling van zijn warenhuizen. Personeel vindt hij niet meer en zijn werknemers lopen op hun tandvlees; hij moet ze beschermen door de winkeluren in te perken. Het werd gebracht als dramatisch nieuws, met veel close-ups.
De hoofdeconoom van het CBS legde tussendoor uit dat de rek eruit is. Van de 1,1 miljoen mensen die wel kunnen werken maar dat nog niet doen, is niet veel te verwachten. Frictie-werkloosheid van enkele honderdduizenden is sowieso onvermijdbaar. De rest wil niet allemaal in de geboden vacatures werken, en niet allemaal voltijds. Er blijft niet veel over.
De interviewers gingen de straat op om passanten voor de voeten te werpen dat de arbeidsmarkt schreeuwt om mensen. De aangesprokenen voelden zich niet aangesproken: er is meer in het leven dan werken, zei er een.
Terug naar deNieuwsuur -studio. Door de uitgestelde faillissementen tijdens corona zijn er gewoon te veel bedrijven die al lang weg hadden moeten zijn, maar nu dus mensen vasthouden die niet in warenhuizen kunnen werken. Dat is tijdelijk. De structurele reden van de krapte, legde huiseconoom Mathijs Bouman uit, is iets dat we al jaren hebben kunnen zien aankomen: vergrijzing en ontgroening. We zullen echt moeten inzetten op meer robots en meer migrantenarbeid, meende hij, anders redden we het niet.
Maar wat gaat er eigenlijk mis op het moment? Of in de toekomst, als we dat advies niet opvolgen? Even het grotere plaatje: we produceren en consumeren te veel, de uitstoot gaat maar door, de aarde warmt op. Dat zou tot daaraan toe zijn, als we er gelukkiger van werden - maar dat valt reuze tegen. In de Monitor Brede Welvaart van het CBS zijn dingen als vrije tijd en relaties belangrijker dan meer uren werken en meer inkomen. Nederlanders begrijpen dat blijkbaar, en werken dus veel in deeltijd. De arbeidsparticipatie is hier hoog, maar als het om gewerkte uren gaat, bungelen we onder aan het lijstje - en zijn daar heel tevreden.
Een probleem is nog steeds niet in zicht. Als de krapte leidt tot bedrijven die deeltijd moeten sluiten, of misschien wel helemaal, dan zal onze consumptie zich moeten aanpassen aan hoeveel we willen werken - niet al te veel dus. Prima. Blijkbaar is er toch een grens aan het aantal terrasjes dat we in Nederland willen bezetten, en hoeveel uren we willen winkelen. Maar de media portretteren iedere horecaondernemer en warenhuis-chef die geen personeel vindt als een bedreiging. Terwijl de arbeidsmarktkrapte dus een bescheiden bijdrage levert aan de consumptiekrimp die we sowieso moeten realiseren.
Wat verder nog - de groei? Economische groei door uitbreiding van de beroepsbevolking is nu natuurlijk moeilijk. Maar voor wie is dat eigenlijk een probleem? Per persoon verdienen we er niet minder om. De druk om te groeien door innovatie is groter. We voegen bij volledige werkgelegenheid zeker niet minder waarde toe - en verdienen met elkaar dus ook niet minder - dan met een gezonde werkloosheid van zes procent.
Ik zie zelfs voordelen. Uiteraard dat er druk op de lonen blijft. Bedrijven die alleen in de markt bleven door te weinig te betalen, gaan nu het loodje leggen. En denk eens aan de herverdeling van werk die gaat komen. Bedrijven zullen zich dubbel moeten bezinnen op wat hun schaarse werknemers eigenlijk doen. Het worden moeilijke tijden voor wat David Graeber oneerbiedig'bullshit jobs'noemde - verandermanagers, polisverkopers, frontdeskmedewerkers, pr-specialisten, formulierschrijvers, bedrijfsjuristen, telefonische verkopers, tussenlaagmanagers, wie weet een hoogleraar hier en daar, een enkele CEO wellicht. Als de krapte aanhoudt zal hun werkgever ze nuttig moeten gaan inzetten, of ze worden weggekocht om aan windmolens te gaan sleutelen, huizen te bouwen, een hand aan een bed te zijn, voor de klas te gaan staan of anderszins waarde toe te voegen. Hun vroegere betrekking bood waarschijnlijk weinig arbeidsvreugde, dus dat lijkt me een win-winsituatie.
Ik geef het op,Nieuwsuur.Zeg het maar: wat is het probleem van de krappe arbeidsmarkt?
Bedrijven gaan zich dubbel bezinnen op wat hun werknemers doen