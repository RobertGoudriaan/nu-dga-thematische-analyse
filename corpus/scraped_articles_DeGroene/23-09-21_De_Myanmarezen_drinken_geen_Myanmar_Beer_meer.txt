De Myanmarezen drinken geen Myanmar Beer meer

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
21 september 2023
Naypyidaw- Afgelopen week kreeg de 19de Straat in de vroegere hoofdstad Yangon ongewoon hoog bezoek van een majoor, agenten en ambtenaren. De 19de Straat is een populaire volkswijk in Chinatown waar in eettentjes op kleine barbecues vlees en groenten worden geroosterd. Het bier vloeit er rijkelijk en tot laat in de avond gonst de drukte door de smalle straat.
De delegatie kwam niet om een hapje te eten, maar ter inspectie, zo bleek al snel. Een caf√©eigenaar vertelde aan het tijdschriftThe Irrawaddy:'Ze kwamen onze pub binnen omdat we alleen maar Tiger-bier verkopen. Ze zeiden dat we Myanmar Beer moesten verkopen, hetzij van de tap, hetzij in blikjes en flessen. Ze waarschuwden ons ook dat als we het niet verkopen, ze onze alcoholvergunning intrekken.' In minstens vier andere wijken van Yangon dreigden gewapende functionarissen dat winkeliers hun licenties zouden kwijtraken als het biermerk niet terugkwam in het assortiment.
Myanmar Brewery is in handen van MEHL. Dit militaire conglomeraat fungeert als een fonds dat salarissen en pensioenen van het leger betaalt. Na de staatsgreep van 1 februari 2021 riepen bekende activisten op tot een boycot van Myanmar Beer. De campagne vond gehoor onder de opstandige bevolking. Op sociale media gingen foto's viral van jongeren die op straat hun voeten stonden te wassen met het bier. Een ultieme belediging in de Myanmarese cultuur, waar voeten als een inferieur, onrein deel van het lichaam worden beschouwd.
Aanvankelijk werd het bier door MEHL gebrouwen in een joint venture met het Japanse concern Kirin. Nadat de opbrengst sinds de staatsgreep met ongeveer de helft daalde, besloot de Japanse zakenpartner zich terug te trekken. Ook enkele andere producten zoals rum, sigaretten en zeep worden gemaakt in militaire bedrijven, maar het voorheen razend populaire Myanmar Beer bleek gezichtsbepalend voor het succes van de boycot.
Veel winkels kochten het bier niet in uit solidariteit met de opstand, en ook omdat er simpelweg geen vraag naar was. Gewapende verzetsgroepen die sinds de coup in grote delen van het land opereren, waarschuwden winkels om geen door het leger geproduceerde waren te verkopen. Ze hielden vrachtwagens tegen en namen de goederen in beslag. Ook daardoor daalde het animo om Myanmar Beer in het assortiment op te nemen.
In verschillende zaken bleek het bier na de dreigementen weer verkrijgbaar. Het is de vraag of er klanten zullen zijn.