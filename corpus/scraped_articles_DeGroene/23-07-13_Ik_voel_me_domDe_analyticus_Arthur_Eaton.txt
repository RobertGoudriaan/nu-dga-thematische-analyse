Ik voel me dom De analyticus Arthur Eaton

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
13 juli 2023
Iedere twee weken beantwoordt psycholoog en filosoof Arthur Eaton een levensvraag van een lezer. Deze week: hoe ga ik om met het gevoel dat ik dom ben?
Beste Bryan,
Wat een akelig gevoel moet dat zijn. Opgroeien met het idee dat je zo anders bent. Als ik je brief lees, en herlees, moet ik denken aan de verhalen van mensen die als eerste van hun familie zijn gaan studeren; hoe vervreemd ze zich kunnen voelen van hun achtergrond. Ze leven als het ware in twee werelden. Bij jou is het andersom: omdat je niet bent gaan studeren, voel jij je zo anders.
Verschil tussen familieleden is er altijd, en bij verschil hoort conflict. Maar het is heel naar als er vanuit de ene wereld wordt neergekeken op de andere, op de jouwe.
Intelligentie heeft weinig te maken met diploma's. Ten eerste is ons schoolsysteem daar gewoon te gebrekkig voor. Al die vroege keuzes en gestandaardiseerde tests. Uit de sociale wetenschappen weten we dat welke school je kiest enorme invloed heeft op de verdere loop van je ontwikkeling: wat voor werk je gaat doen, waar je gaat wonen, zelfs met wie je gaat trouwen. We vragen aan twaalfjarigen - die alleen bezig zouden moeten zijn met hun puistjes en op wie ze stiekem verliefd zijn - om een van de belangrijkste keuzes van hun leven te maken. Dat klopt natuurlijk niet. Mensen ontwikkelen zich heel verschillend, en op heel verschillende momenten, en ons onderwijs is daar niet op afgestemd. Het is een archaïsch en vernederend systeem.
Maar misschien wel het grootste probleem met ons begrip van intelligentie is dat we het zo lang hebben gelinkt aan rationaliteit, en rationaliteit zit onmiskenbaar in je hoofd. Tegenwoordig weten we dat rationaliteit zeker niet de enige vorm van intelligentie is, en waarschijnlijk niet eens de belangrijkste. De laatste jaren is het inzicht gegroeid dat intelligentie veel meer in ons lichaam zit dan in ons hoofd. Het zit in de manier waarop we sporten en vrijen en koken. Intelligentie is hoe we ons, bewust en onbewust, door de wereld bewegen.
Bovendien: slim en dom, het zijn zulke gemene woorden. Ze zijn gemeen omdat ze direct een hiërarchie tussen mensen aanbrengen, alsof de ene persoon beter zou zijn dan de andere. Zulke woorden snijden door je ziel. En dat terwijl we vaak helemaal niet precies weten wat we bedoelen als we iemand 'intelligent' noemen. Er zijn zoveel vormen van intelligentie: emotionele intelligentie, sociale intelligentie, creatieve intelligentie. Ik noem er maar een paar. Iemand die emotioneel intelligent is weet hoe anderen zich voelen en kan goed omgaan met ingewikkelde sociale situaties. Praktische intelligentie helpt je bij het oplossen van alledaagse problemen. Creatieve intelligentie helpt je omout of the boxte denken. Ik ken jouw achtergrond niet, maar het zal me verbazen als je je niet op een van die gebieden goed hebt ontwikkeld.
Het is echt belangrijk dat je beseft dat intelligentie veel meer omvat dan wat er in de schoolbanken wordt geleerd en gemeten. Het gaat niet om cijfers of sjieke diploma's, maar veel meer om de unieke combinatie van vaardigheden, talenten en ervaringen die jij bezit.
En dan domheid. Als we domheid zouden moeten definiëren, dan zou ik zeggen dat het een soort onaangepastheid is. Een vorm van niet afgestemd zijn op je eigen gevoelens en omgeving. Domheid is uit de pas lopen. Maar als ik heel eerlijk ben denk ik dat het helemaal niet goed is om in termen van 'slim' en 'dom' te denken, en zeker niet om er anderen mee weg te zetten. Het zijn onbehouwen woorden, met halve betekenissen.
Als je echt zo worstelt met de gedachte dat je niet slim zou zijn, dan zou ik je aanraden om eens te gaan zitten en een lijstje te maken van alle dingen waar je goed in bent. Dat klinkt misschien mal, maar het werkt echt. Nog beter is om je vrienden en familie te vragen om je erbij te helpen. Je zult zien dat je eigenlijk veel meer in huis hebt dan je denkt, en dat je eigenlijk helemaal niet dom bent. Mijn eigen psychoanalyticus zei eens: intelligentie is geluk herkennen als het voorbij komt, en het dan omarmen. Soms hebben we daar hulp bij nodig, en dat is niet erg.
Met vriendelijke groet, Arthur
Heb je ook een brandende levensvraag? Mail dan een korte brief naaranalyticus@groene.nl