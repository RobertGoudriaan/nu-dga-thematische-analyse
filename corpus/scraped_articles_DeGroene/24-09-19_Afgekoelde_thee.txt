Afgekoelde thee

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
19 september 2024
Je kunt je leven nog zo veiliginrichten, met een huisje aan het bos, een lieve vriendin, een hond, een poes, een baan. Je kunt nog zo gezond leven, groente uit je moestuin eten, boodschappen doen bij de natuurwinkel, je vrije tijd bij de bibliotheek doorbrengen. Voor zover dat kan, heb je dan alle gevaren uit je leven gebannen. Maar 'je had niet verwacht dat de dreiging uiteindelijk van binnenuit zou komen'.
InAverijvan Robbert Welagen blijkt een man van veertig kanker te hebben. Dat gezwel in zijn nek is toch, na wat geheen-en-weer van het ziekenhuis, kanker. 'Dat ene woord.' Eigenlijk is de hoofdpersoon het hele boek bezig om dat woord te accepteren, dat hem zo vreemd voorkomt, een medisch woord dat niets met hem te maken heeft. Eigenlijk voelt hij meer voor 'averij' - ernstige schade aan een schip.
In de tweede persoon geschreven is het verhaal van Welagens patiënt heel dichtbij, intiem. Als lezer bewoon je dit leven moeiteloos, dit huis, deze kleren. Je bént deze man, een schuchtere, bedachtzame man die zo gewoon is dat iedereen in zijn versleten Birkenstocks kan stappen, en dat is misschien wat het meest beklijft van dit boek; deze ziekte is een ramp, en toch is deze ziekte heel gewoon. Zodra de verteller zeker weet wat hij heeft, ziet hij overal mensen met kanker, en iedereen die hij spreekt biedt hem verhalen over nog meer mensen met kanker aan, partners of ouders of neven die het ook hebben gehad. Het kan de besten overkomen.
De beelden kennen we: de tondeuse over het dunner wordende haar, de blik in de spiegel op de nieuwe kale kop. Twee patiënten naast elkaar in het ziekenhuis, de ene pas net gediagnosticeerd, de andere een veteraan. Een gezond iemand die voor een ziek iemand moet zorgen, het onbegrip tussen die twee. Het haar dat terugkomt, en de doodsangst die blijft. De clichés dragen bij aan het besef van algemeenheid dat de verteller heeft: ieder jaar valt er een net van ziekte over de wereld, sommigen blijven erin hangen. Omdat de ziekte, ook tot de stille teleurstelling van de verteller zelf, zo gewóón blijkt te zijn, ga je als lezer zoeken naar iets wat deze specifieke patiënt anders maakt. Wat voor man was dit voordat hij ziek werd? Wat weten we nou echt van hem? Een man die achter zijn (uiterlijk- en naamloze) vriendin aan opruimt, een nette en stille man die graag wandelt. Een man die niet veel geld heeft en niet weinig, die allebei zijn ouders nog heeft maar geen kinderen. Een man die van heel gewone middelbaremannendingen houdt zoals The Beatles en Tom Cruise. Een man die zo min mogelijk ruimte inneemt, ook wanneer hij kanker heeft.Een man die sorry zegt tegen zijn moeder, en die het bed bij de deur kiest zodat de verpleegkundige niet zo ver hoeft te lopen.
Er is een hele bladzijde gewijd aan het lospulken van het folietje dat onder het deksel van een nieuwe pot pindakaas zit, en dan een halve bladzijde aan het schoonmaken van de gootsteen na de afwas. Vaak ligt de verteller naar de rug van zijn slapende vriendin te kijken. Er staan veel van dit soort zinnen in: 'Je neemt een slokje thee, die afgekoeld is, en knikt.' Je begint je af te vragen of dit boek wel echt een meditatie over de banaliteit van ziekte is, of gewoon saai.
'Krachtige woorden zijn er voor hen die van een afstand naar een situatie kunnen kijken. Hoe dichterbij je komt, hoe meer de woorden je ontvallen.' Is dat de reden dat het deze roman aan kracht ontbreekt? Om bij bootmetaforen te blijven: Welagen heeft een opmerkelijk consistente stijl, een betrouwbare veerpont die over een rimpelloos oppervlak vaart. Zijn proza brengt je waar je moet komen, maar verrast je nooit.
Het kleine beetje dramatiek dat de verteller zich toestaat is de wens dat het allemaal voorbij zou zijn, als hij ligt te lijden in het holst van zijn eerste chemokuur, de wens dat er een pilletje zou zijn dat hem uit zijn lijden kon verlossen. Maar als hij dit wil uitleggen aan zijn vriendin komt het hem pathetisch voor: 'Als je dit iemand op televisie zou horen zeggen, zou je verder zappen.' Hij vindt zichzelf een aansteller.
Het is dat ingehoudene, dat beheerste dat de hele roman thematisch en stilistisch met elkaar verbindt. Schrijver en personage vinden elkaar in de zoektocht naar rust, naar niet te veel geluid en opwinding - de verteller wil in het bos minutenlang naar de schaduw van een boom kijken, en de schrijver staat hem die stilte toe.
Het is de lezer die ernaast ongeduldig staat te trappelen: waarom gebeurt er niks? Er was toch iets vreselijks aan de hand, een scheepsramp, averij?
Als lezer bén je Welagens bedachtzame patiënt
Jildiz Kaptein | Robbert Welagen wijdt een hele bladzijde aan het lospulken van het folietje onder het deksel van een nieuwe pot pindakaas ROBBERT WELAGEN Averij Nijgh & Van Ditmar, 243 blz.