Verstrengeld Tussen mens en hond

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
19 december 2024
Als je erover nadenkt is het een poreuze grens, tussen mens en hond. Mens-zijn lijkt niet meer dan een verkleedpartij.
Kleine kinderen en honden:nauwelijks weerstaanbare onderwerpen voor de schrijver die leeft met een of meer van beide, al gauw vervelend voor de lezer die ermee wordt opgezadeld. Los van de zelfvertedering en sentimentaliteit die nooit ver weg zijn, vormen de volkomen afhankelijke wezens het ultieme blanco canvas voor quasi-diepzinnige ideeën over Zijn en Tijd. Ze zijn instrumenten die ons leren een mens te zijn. De veronderstelde eenvoud van hun bestaan opent onze ogen voor wat er werkelijk toe doet in het leven.
Via haar kind of hond geeft de schrijver zich bloot, maar wat ze blootlegt is veelal een schrijnend gebrek aan originele gedachten of gevoelens. Het universele is te universeel, het particuliere te particulier. Ik kan het weten, want ik ben schuldig. Ik probeer na te denken en ik stuit op de muur van mijn eigen onvermogen. Een kind, een hond? Ik heb geen gedachten, ik heb alleen maar leugens.
Van een kind verwachten we dat het opgroeit en zich losmaakt van de ouders. Van een hond verwachten we dat die in wezen onveranderlijk is, de belichaming van pure aanwezigheid, tot aan de dood aan ons overgeleverd. Dat noemen we trouw.
Ik haal de naam van mijn kind en die van mijn hond vaak door elkaar. Mijn kind moet daar vreselijk om lachen. Hij verandert in een hond, de hond wordt mens, we zien het voor onze ogen gebeuren. Ik haal ze aan en knuffel ze, ik roep ze tot de orde, stuur ze naar hun hok of kamer. De één heb ik zelf gebaard, de ander werd voor mij gebaard in ruil voor een bedrag. Zij bestaan omdat ik wilde dat ze zouden bestaan; al hun wensen en verlangens komen voort uit die van mij.
Het kind parkeer ik even, dat redt zichzelf en zal later in zijn leven een significant deel van zijn denkkracht aanwenden met zich afvragen waartoe hij ongevraagd op deze aarde is gesmeten en met welke vormen van ouderlijk egoïsme hij is opgegroeid, zo gaan die dingen. Het is de hond waarmee ik mezelf nu dwing bezig te houden. Over de hond heb ik nooit werkelijk nagedacht. Ze is er. Ze is het kind, de geliefde en de vriend die je nooit verlaat. Ze is de belichaming van een fantasie nooit verlaten te worden. De prijs van die fantasie is dat je doet alsof het heel gewoon is: dat jij alles te zeggen hebt en zij niets, dat haar leven zich versneld voor je ogen afspeelt, een miniatuurvariant met tussen geboorte en dood gemiddeld veertien of vijftien jaar, een korte lichtflits tussen twee eeuwigheden duisternis. Ik kijk naar haar, ze ligt op een kussen verderop in de woonkamer en trekt een wenkbrauw op alsof ze wil zeggen: had je wat?
Wat ik heb is, nummer één, mijn verleden. Van mijn elfde tot mijn vijftiende woonden er twee honden in mijn tuin. Mijn ouders hadden ze overgenomen van een gezin dat was terugverhuisd naar Nederland. Zo ging dat op het eiland waar we woonden: de Nederlanders bleven er een paar jaar, dan gingen ze weer. In de tussentijd hadden ze honden. Het was de taak van de honden om te blaffen als er iemand langs het hek liep, om samen met alle buurhonden een blafconcert in te zetten van jewelste, zodat niemand het in zijn hoofd zou halen over welk hek dan ook heen te klimmen en het wasgoed van de lijn te jatten - of meer dan dat. De honden waren gebruiksvoorwerpen waar mijn gezinsleden een vanzelfsprekend soort genegenheid voor voelden die grensde aan onverschilligheid.
Ik was degene die hartstochtelijk van ze hield. Ik lag verstrengeld met ze op het warme asfalt van de oprit, besteedde uren aan het verwijderen van de ontelbare teken die zich nestelden in hun vacht, snoof hun hondengeur op, vettige huid en droog, heet zand. Als ik het teefje over haar buik krabde, begon ze met haar ene poot te trappelen van plezier. De reu, een groot, zwart en volkomen ongevaarlijk dier, raakte opgewonden als ik hem over zijn buik aaide. Gefascineerd keek ik naar zijn zwellende geslacht, dat rood en glibberig tevoorschijn kwam. Hij hijgde, ik ging door met aaien, ik had hem in mijn macht. Toen we het eiland verlieten gingen de honden naar een nieuw gezin. Ik heb nooit meer iets over ze gehoord.
De hond die me nu aankijktvanaf haar kussen in de woonkamer is zo klein dat je haar met één hand kunt optillen. In december noem ik haar'baby Jesus'.Ze is heel anders dan mijn twee oerhonden op het eiland, kleiner en docieler, een stadshond zonder teken in haar vacht die rilt als het kwik onder de tien graden komt. Haar tong is lang en heel smal. Ze kwijlt niet zoals sommige grotere honden, ik vind haar lekker ruiken, altijd, ook uit haar bek. Ik zal haar nooit verlaten, nooit. Als we alleen zijn laat ik haar mijn gezicht likken, wat kan mij het schelen.
Haar humeuren, haar voorkeuren en aversies, haar wens, sterker dan welke ook, om tegelijkertijd wel en niet met rust gelaten te worden. Ze houdt van een paar mensen. Mijn beste vriendin beschouwt ze als een minnares, ze begint zwaar te ademen en te koeren als een duif en kranst haar hele lijf om, bij voorkeur, haar hoofd. Ze duwt dwingend met haar neus tegen mijn been als ze aandacht wil. Als ik met mijn kind op de grond lig te stoeien komt ze zich ermee bemoeien, ze is jaloers, zij was er eerder, ooit waren we met zijn tweeën. Toen ik na een covid-infectie een korte periode mijn geur verloor, was het meest verontrustende dat ik háár niet meer rook. Ik kon naar haar kijken en haar aanraken, maar zonder geur waren we plotseling ver van elkaar verwijderd.
Als een acteur die uit haar rol valt, zag ik plots de absurditeit van ons bestaan samen. Zij was mijn geliefde gevangene, gefokt om onvrij te zijn. Ik was een Marie-Antoinette-achtig figuur met een levend speeltje, en hoe trouw ze me ook was, ik zou altijd weten dat ik haar loyaliteit had afgekocht. Dat was de realiteit, en tegelijk een akelig gestripte versie ervan. Want de andere realiteit was die waarin ik haar naam en die van mijn kind door elkaar haalde, waarin de grens tussen mens en hond poreus was, de relatie tussen beide veel vreemder, intiemer en opwindender dan onze betrekkelijk gedomesticeerde levens van de buitenkant deden vermoeden.
In een van mijn lievelingsboeken,De wand(1968) van Marlen Haushofer, leeft een naamloze vrouw innig samen met een aantal dieren in een Alpendal, nadat ze plotseling is afgesneden van de rest van de wereld door een mysterieuze glazen wand. Alleen binnen haar stolp lijkt er nog leven te bestaan, ze is mogelijk de laatst levende mens op aarde. Naast de koe Bella en een trits katten is de Beierse bergspeurhond Luchs bij haar achtergebleven. Haar band met hem is innig, hun relatie gelijkwaardig. Dat Luchs sterft om de vrouw te beschermen, betekent niet dat zij dat niet voor hem had gedaan. Luchs is haar tot aan het bittere einde trouwomdathij vrij is.
'Ik heb altijd van dieren gehouden', noteert de vrouw, 'op die gemakkelijke, oppervlakkige manier waarop stadsmensen zich tot dieren aangetrokken voelen. Toen ze plotseling alles waren wat ik nog had, werd het allemaal anders... De grenzen tussen dier en mens vervagen heel snel. We zijn één grote familie, en als we eenzaam en ongelukkig zijn, dan zijn we ook dankbaar voor de vriendschap van onze verre neven.'
Sinds het begin der tijden vertellen mensen elkaar verhalen waarin mensen in dieren veranderen en vice versa. Lang niet altijd is dat ongewenst of afschrikwekkend. Een beroemde twaalfde-eeuwse lai van Marie de France verhaalt over de weerwolf Bisclavret. Drie nachten per week verandert hij, een baron en een geliefde vriend van de koning, in een wolf. Als zijn vrouw erachter komt met een weerwolf getrouwd te zijn, verstopt ze zijn kleren zodat hij niet meer terug kan naar zijn mensengedaante (mens-zijn is werkelijk niet meer dan een verkleedpartij). Bisclavret draagt zijn lot met waardigheid en als hij de koning treft tijdens een jachtpartij is hij zo vriendelijk en gracieus dat de koning hem in huis neemt. Als de wolf plots zijn vrouw ziet verschijnen aan het hof en in een vlaag van woede haar neus eraf bijt, neemt de koning dit uiterst serieus als vorm van communicatie. Geen moment denkt hij dat er iets mis is met de wolf, zijn trouwe vriend en, op een soorten-overstijgende, volkomen vanzelfsprekende manier, gesprekspartner.
'In mijn dromen breng ik kinderen ter wereld', schrijft de vrouw inDe wand,'en dat zijn niet alleen mensenkinderen maar ook katten, honden, kalveren, beren en een heel merkwaardig soort pelsdieren. Maar ze komen allemaal uit me tevoorschijn en ik vind ze op geen enkele manier angstaanjagend of weerzinwekkend.'
Na de dood van Luchs is ze bang om alle hoop te verliezen en door te draaien. Ze schrijft tegen de gekte, tegen de kilte van de naakte werkelijkheid, die ze vermoedt niet te kunnen verdragen.
Doordraaien zou ik vermoedelijk niet, zonder mijn hond. Maar ik zie niet uit naar de werkelijkheid zonder haar, zonder ons, zonder mezelf als halve hond.
Toen ik na een covid-infectie een korte periode mijn geur verloor, was het meest verontrustende dat ik mijn hond niet meer rook
Charlotte Dumas | Illustraties uit Dog Water Colors van Charlotte Dumas. Uitgave in eigen beheer, oplage 250, 2024