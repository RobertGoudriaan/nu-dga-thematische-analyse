Kosmonauten

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
29 juni 2023
TELEVISIE A Parked Life
Petar Doychev droomde er als Bulgaars kind van in een Sojoez-capsule door de ruimte te vliegen. Nu lijkt het daarop: in zijn hoge vrachtwagencabine legt hij elke twee jaar de afstand naar de maan af - in alle uithoeken van Europa. Maar hij is wel elf maanden per jaar gescheiden van huis, vrouw en zoontje. In een toch al eenzaam beroep. Zoals Petar zijn er ontelbare Oost-Europeanen. Vlaams regisseur Peter Triest draagt zijn documentaireA Parked Lifeop aan 'alle kosmonauten op de Europese wegen'.
En inderdaad doemt achter dit langjarig, hoogst particuliere en intieme portret van Petar een universum van geïsoleerde mannen in cabinecapsules op die in eigen land nauwelijks of geen werk vinden en een bar hoge prijs betalen voor wat geen vetpot is. Die prijs is gevat in de titel, want het leven van wie continu onderweg is (soms vier jaar zonder onderbreking) staat tegelijk geparkeerd. Bij Petar zien we zijn huwelijk door afstand en tijd afbrokkelen (geen spoiler: de film begint met een dramatische telefoonscène) en een echte relatie met zoontje Jordan niet tot stand komen. Hoe zou dat ook kunnen als beeldbellen het enige contact is? Soms zingt vader een liedje voor het slapen gaan, maar als de kleine om een knuffel vraagt is een kushandje een armzalig surrogaat.
Dat het joch ziekelijk is, is specifiek. Maar dat dokters en medicijnen duur zijn is dat niet. En dat moeder Shezhina voor alle zorg alleen staat ook niet. In de incidentele contacten die Petar met collega-landgenoten heeft schemert door dat veel van hun huwelijken problematisch zijn. Wie na jaren thuis komt ziet kinderen die niet meer lijken op wie ze waren bij vertrek.
In de huwelijksconflicten lijken wederzijdse verwijten niet altijd redelijk, maar begrip krijg je voor beide kampen. De man die buffelt om te zorgen dat er geld binnenkomt; de vrouw die begrip eist voor de zorg in meerdere betekenissen die ze in haar eentje draagt. Petar benadrukt dat zonder hem en zijn soort Europa niet verbonden zou zijn. Dat ons consumeren alleen dankzij hen mogelijk is terwijl we daar geen respect voor hebben. Hij ondervindt op laad- en losplaatsen minachting. Terwijl de kijker zich realiseert dat de massa's mannen en vrouwen die we zien als hij Zuid-Europese landbouwproducten laadt een minstens even zwaar en onzeker bestaan hebben als hij.
Deze film is veel meer dan een sociaal document. Hij maakt het eeuwig leven op de weg voelbaar in prachtige tot angstaanjagende beelden en geluiden. De tijd, het geestdodende, de file-hel, de gruwel maar soms ook pracht van industriële landschappen, overweldigende, soms vijandige natuur, in alle weersoorten, het verlangen, de wanhoop, de euforie als land- en lotgenoten er incidenteel in slagen samen te eten, zuipen, schuine moppen te tappen op parkeerplaatsen. Mannen die elkaar begrijpen.
Walter van der Kooi
Peter Triest,A Parked Life,KRO-NCRV 2Doc (coproductie met België), NPO 2, donderdag 29 juni, 22.20 uur
KRO-NCRV | 2Doc, A Parked Life, regie Peter Triest