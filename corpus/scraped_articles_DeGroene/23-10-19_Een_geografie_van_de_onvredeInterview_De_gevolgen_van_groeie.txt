Een geografie van de onvrede Interview De gevolgen van groeiende regionale ongelijkheid

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
19 oktober 2023
Ongefundeerde onderbuikgevoelens of terecht onbehagen? Dat laatste, zegt socioloog Bram van Vulpen. In Nederland is de regio niet de prioriteit.
Het is alweer vier jaar geledendat een immense optocht van tractors vanuit het hele land over binnenwegen en snelwegen naar het Malieveld in Den Haag trok. Dinsdag 1 oktober 2019 zal voor altijd in de geschiedenisboeken staan als het startpunt van de boerenprotesten rond de toekomst van de Nederlandse landbouw. Jarenlange spanningen en sluimerende conflicten kwamen tot uitbarsting en leidden tot intimiderende situaties op de snelweg, in Den Haag en in de weken daarna ook in steden en dorpen elders in het land.
In Groningen sneuvelde de monumentale deur van het provinciehuis toen een boer zijn tractor half naar binnen reed. Tractoroptochten trokken naar het RIVM in De Bilt, het Media Park in Hilversum en het hoofdkantoor van FrieslandCampina in Amersfoort. Onder de boze boeren werden persoonlijke telefoonnummers en adressen verspreid van zogenaamde vijanden. Sieta van Keimpema van Farmers Defence Force wakkerde het vuur almaar verder aan en beschuldigde politiek Den Haag ervan 'uit te zijn op een burgeroorlog met de boeren'.
Een van de concrete aanleidingen voor de woedeuitbarsting was de opmerking van D66-Kamerlid Tjeerd de Groot dat de veestapel in Nederland gehalveerd zou moeten worden. Voor De Groot was het een logische stap in de aanpak van de stikstofcrisis. Voor de boeren was het een zoveelste bewijs dat Den Haag vanuit een ivoren toren beslist over de toekomst van hun bedrijf. Voor de samenleving als geheel groeiden ze al snel uit tot een symbool van de veelbesproken kloof tussen stad en land.
Toen de protesten uitbraken, was de jonge promovendus Bram van Vulpen net van Amsterdam naar Leeuwarden verhuisd voor een onderzoek naar regionale verschillen in Nederland. Onder begeleiding van de gerenommeerde bestuurskundige Caspar van den Berg was hij begonnen aan een onderzoek naar de (historische) relatie tussen het koninklijk huis en de verschillende regio's in het land. De intentie was om te kijken naar de rol van het koningshuis in nationale vereniging en regionale vertegenwoordiging.Maar tijdens het literatuuronderzoek raakte hij steeds meer gegrepen door een ander onderwerp, namelijk regionale ongelijkheid en regionale onrechtvaardigheid.
In een kleine bespreekruimtein een van de vele universiteitsgebouwen op het Amsterdamse Roeterseiland schuift Van Vulpen een exemplaar van zijn proefschrift over tafel.Politics out of Placestaat er op het knalgroene omslag.Understanding the Geography of Discontent in the Netherlands from a Spatial Justice Perspective. Ofwel: een onderzoek naar de relatie tussen maatschappelijke onvrede en ruimtelijke rechtvaardigheid. De boeken zijn een dag eerder van de drukker gekomen. Over een week zal Van Vulpen het proefschrift verdedigen in het monumentale Beursgebouw in Leeuwarden, tegenwoordig het hart van de Campus Fryslân van de Rijksuniversiteit Groningen, en cum laude zijn doctorsgraad ontvangen.
'Sinds het begin van mijn onderzoek is er natuurlijk veel gebeurd', zegt Van Vulpen. Hoewel er al regelmatig werd geschreven over de oorzaken van toenemende onvrede en populistisch stemgedrag in bepaalde delen van het land, was er nog geen sprake van de aandacht die er tegenwoordig is. 'De eerste boerenprotesten kwamen op het moment in mijn onderzoek dat ik me steeds meer begon de verdiepen in het vraagstuk van de ongelijkheid en rechtvaardigheid.' Hoewel kranten en televisieprogramma's werden gevuld met duidingen en analyses, werd ook duidelijk dat er veel niet precies bekend is.
Als voorbeeld noemt hij een inmiddels wereldberoemd artikel van hoogleraar economische geografie Andrés Rodríguez-Pose van de London School of Economics. InThe Revenge of the Places that don't Matterbeschrijft hij hoe het verval van voormalige industriegebieden heeft geleid tot sterke gevoelens van onmacht, boosheid en teleurstelling bij de inwoners. Rodríguez-Pose legt een duidelijk verband tussen de situatie en het sentiment in deze'places that don't matter',dus plekken die al decennia over het hoofd worden gezien, en de stem voor de Brexit en voor rechts-populistische politici als Donald Trump.
'Met het artikel gooide hij een flinke steen in de vijver', zegt Van Vulpen. 'Hij was een van de eersten die zo nadrukkelijk een relatie legde tussen bepaalde plekken die niet goed meekomen in de industriële transformatie en populisme. Het greep me omdat het zo nadrukkelijk over ongelijkheid gaat.' En het riep bij Van Vulpen de vraag op in hoeverre er inderdaad groepen in de samenleving zijn die benadeeld en vergeten worden, puur op basis van de plek waar ze wonen.
Tegelijkertijd zette hij vraagtekens bij de directe verbanden die Rodríguez-Pose suggereert, maar die nooit goed zijn onderzocht. 'Ik wilde weten wat precies de redenen zijn voor die onvrede. Welke verschillende factoren een rol spelen.' Is het enkel het verval van het oude en het succes dat zich afspeelt op andere plekken? Of is het op een specifiekere manier te verklaren? Van Vulpen: 'Gaat het om wel of niet worden gehoord? Wel of geen erkenning krijgen? Wel of geen geld en investeringen in de bewuste gemeente of regio?'
'Van zeer hoge kwaliteit',noemt zijn promotor Caspar van den Berg het onderzoek, desgevraagd via de mail. Hij prijst de combinatie van bestuurskunde, politicologie, sociologie en geografie. 'Al met al levert Bram een wezenlijke bijdrage aan een wetenschappelijk veld dat zo sterk in ontwikkeling is en tegelijk ook midden in de maatschappelijke en politieke belangstelling staat', aldus Van den Berg. Zelf leverde hij samen met collega Annemarie Kok twee jaar geleden een zeer waardevolle bijdrage met de publicatie van het onderzoekRegionaal Maatschappelijk Onbehagen: naar een rechtsstatelijk antwoord op perifeer ressentiment. Van den Berg en Kok constateerden dat er tussen gebieden in Nederland problematische verschillen bestaan in 'smalle en brede welvaart'.
De suggestie dat het maatschappelijk onbehagen voortkomt uit ongefundeerde onderbuikgevoelens, weerlegden ze met een analyse die aantoont dat het onbehagen sterk is op plekken waar mensen last hebben van reële problemen. Deze variëren van slechte bereikbaarheid en kwaliteit van publieke voorzieningen, een gebrek aan werkgelegenheid, slechte gezondheid en lage inkomens tot krimp, ondermijnende criminaliteit en aardbevingen. Daar komt bij dat men zich niet erkend en serieus genomen voelt door de gevestigde orde van politiek en media.
In dezelfde periode verscheen de publicatieAtlas van afgehaakt Nederlandvan Josse de Voogd en René Cuperus over de relatie tussen maatschappelijke verschillen en stemgedrag. InDe Groene Amsterdammerbeschreef journalist Coen van den Ven hoe de overheid zich heeft teruggetrokken uit de regio en de dorpen en hoe voorzieningen op veel plekken onder druk staan: 'En daar waar voorzieningen verdwijnen, groeit onbehagen. De kloof tussen stad en platteland verdiept zich.'
Het sluit aan bij mijn eerdere bevindingen inEen klein land met verre uithoeken,met daarin een citaat uit 2013 van de Emmense wethouder Bauke Arends: 'Ze moeten niet gek opkijken als hier een opstand komt. Ze staan met hun gezicht naar de zee en hun rug naar de provincie.'
Maar juist in het heetst van de strijd, als het onderwerp volop in de schijnwerpers staat, is het belangrijk om de feiten goed op een rijtje te hebben. Ook als de globale analyse klopt, zijn details belangrijk. De boerenprotesten, het succes van bbb en van lokale partijen, ze leidden de afgelopen tijd tot verhitte debatten en discussies waarin feiten en aannames veelal door elkaar heen worden gebruikt en de werkelijkheid wordt gesimplificeerd.
Dat de nuances die wetenschappers inbrengen in het publieke debat niet altijd goed vallen, merkte Van Vulpen bij publicaties van zijn collega-promovendus Twan Huijsmans. De politicoloog onderzocht hoe inwoners van stad en platteland denken over politieke onderwerpen, zoals migratie, de EU en het klimaat. Hij zag weliswaar verschillen tussen mensen in stedelijk gebied en plattelandsgebieden, maar vooral ook verschillen bínnen die gebieden. Niet zozeer de woonplaats als wel het opleidingsniveau bleek de sterkste bepalende factor als het ging over dergelijke grote maatschappelijke vraagstukken.
'Een stadse mbo'er heeft politiek meer gemeen met een plattelandse mbo'er dan met een stadse universitair afgestudeerde', zei hij naar aanleiding van zijn onderzoek. Tegelijkertijd concludeerde Huijsmans wel dat er buiten de Randstad een sterk 'plaatsgebonden ressentiment' is: 'Inwoners buiten de Randstad hebben sterk het idee dat de politiek geen oog voor hen heeft. Dat politici hun regio benadelen bij de verdeling van middelen.'
Het genuanceerde verhaal werd aan de talkshowtafel van Wilfred Genee en Johan Derksen zonder onderbouwing van tafel geveegd. Totale onzin, vonden ze de conclusie dat het verschil tussen Randstad en de rest minder groot is dan binnen gemeenten of regio's. 'Dan is het onmogelijk om een gesprek te voeren', zegt Van Vulpen. Ook het ongenuanceerde onderscheid tussen de havermelkelite en de plattelandsbevolking staat een beter begrip van werkelijke oorzaken van onvrede in de weg.
Op zoek naar concrete oorzakenknipte Van Vulpen zijn onderzoek op in drie thema's. Hij vergeleek de verschillende regio's in het land op basis van de distributie van welvaart en middelen (vanuit Den Haag), van erkenning en van representatie. Deze drie elementen vormen de basis van het raamwerk dat de Amerikaanse ﬁlosofe en activiste Nancy Fraser ontwikkelde voor onderzoek naar rechtvaardigheid.
Fraser stelt dat debat en onderzoek over rechtvaardigheid zich te veel richten op onrecht op basis van identitaire eigenschappen als gender, seksualiteit en etniciteit. De aandacht voor deze aspecten overschaduwt volgens haar de meer concrete en praktische processen die leiden tot ongelijkheid. Op welke manier wordt de welvaart binnen een land of samenleving verdeeld? Naar wie wordt er geluisterd en naar wie niet? Wiens problemen worden wel serieus genomen en van wie worden de problemen weggewuifd? In hoeverre worden verschillende groepen vertegenwoordigd in de politieke arena?
In haar eigen onderzoek heeft Fraser dit raamwerk veelvuldig toegepast op onderzoek naar ongelijkheid tussen verschillende bevolkingsgroepen, maar een ruimtelijke interpretatie van dit kader is nieuw: is er sprake van een onrechtvaardige verdeling van middelen, erkenning en representatie op basis van geograﬁe? Zijn er plekken in het land die slechter bedeeld zijn dan anderen?
Ja, zo luidt het ongenuanceerde antwoord. Neem het onderwerp van de politieke vertegenwoordiging. Van Vulpen onderzocht de geograﬁsche afkomst (zowel geboorteplaats als woonplaats) van 1188 Tweede Kamerleden die tussen 1996 en 2021 werden geïnstalleerd. Daaruit kwam een structurele oververtegenwoordiging naar voren van de Randstad, terwijl onder andere de Kop van Noord-Holland, Zeeuws-Vlaanderen, Oost-Groningen, Zuidoost-Drenthe, Zuidwest-Gelderland en de Achterhoek op basis van het aantal inwoners structureel ondervertegenwoordigd worden. Maar ook hier is nuance op zijn plaats, zegt Van Vulpen: 'Er zijn ook regio's buiten de Randstad waar juist relatief veel Kamerleden vandaan komen. Sommige delen van Friesland, Groningen, Limburg en Zeeland zijn in die periode juist goed vertegenwoordigd geweest, als je het afweegt tegen het aantal inwoners.'
Ook analyseerde Van Vulpen bijna zeventigduizend schriftelijke Kamervragen die in deze periode zijn gesteld. Opnieuw bleek er een duidelijke oververtegenwoordiging te zijn van bepaalde stedelijke regio's, met de regio Groot-Amsterdam als uitschieter. Een statistiek die deels kan worden verklaard door de aanwezigheid van Schiphol. Ook werd duidelijk dat Kamerleden relatief vaak vragen stellen over de regio waar ze vandaan komen: bijna een kwart van de vragen die worden gesteld over binnenlandse onderwerpen, gaat over de provincie waar een Kamerlid woont. Dat geldt in sterke mate voor Kamerleden uit perifeer gelegen delen van het land.
Maar het feit dat bepaalde regio's vaak worden genoemd of besproken, hoeft niet te betekenen dat deze bewuste regio's ook de aandacht of erkenning krijgen waar ze om vragen. 'Dat een regio wordt besproken, betekent niet dat er ook iets gebeurt', aldus Van Vulpen. 'Het gaat in die gevallen ook vaak over slepende, structurele problemen, zoals de aardbevingen in Groningen. Daar zijn weliswaar veel Kamervragen over gesteld, dus de regio is veel aan bod gekomen, maar niet in positieve zin.'
Hoewel Van Vulpen de politieke ondervertegenwoordiging niet ziet als belangrijkste verklaring voor de maatschappelijke onvrede, is het in zijn ogen wel veelzeggend dat BBB haar kandidatenlijst voor de aanstaande verkiezingen presenteerde op een kermis in het Overijsselse dorp Bathmen. 'Het gevoel dat ze genegeerd worden, of dat er op ze neergekeken wordt, leeft in delen van het land al veel langer', zegt hij. 'Regionale afkomst is een onderdeel van de identiteitspolitiek geworden. BBB speelt daar heel nadrukkelijk op in. De kandidaten werden op de kermis ook voorgesteld aan de hand van hun woonplaats.'
Hij vertelt over een onderzoek van socioloog Michael Carolan waarin een man uit het Amerikaanse Midden-Westen vertelde dat hij na een sollicitatie was afgewezen omdat hij een bepaald soort riem droeg die paste bij de levensstijl van de streek waar hij vandaan kwam. 'Of dat echt de reden was, weten we natuurlijk niet', zegt Van Vulpen. 'Maar hij heeft het wel zo ervaren.'
Misschien wel het belangrijkstedeel van het onderzoek van Vulpen is de relatie die hij vindt tussen onvrede en de mate van investeringen die vanuit Den Haag in het bewuste gebied worden gedaan. Vooral in perifere gebieden heerst sterk het gevoel dat er te weinig wordt geïnvesteerd. In deze regio's is ook het vertrouwen in de overheid erg laag.
Dit gevoel van onrecht is te herleiden tot een werkelijke onevenredigheid in investeringen vanuit Den Haag, vertelt Van Vulpen: 'Het eerste herverdelingsbeleid begon na de Tweede Wereldoorlog. De gelijkheidsgedachte was toen heel sterk. Er werd juist geïnvesteerd in probleemgebieden. Vanaf de jaren tachtig kwam de neoliberale gedachte op dat regio's zelf hun broek moeten ophouden en werd er vol ingezet op het versterken van de grote steden.'
Deze verandering van beleid heeft tot een ﬂinke kaalslag geleid in minder krachtige regio's. Voorzieningen en bereikbaarheid staan onder druk, er is beperkte werkgelegenheid en de onderwijsmogelijkheden zijn aanzienlijk minder uitgebreid dan op andere plekken in het land. In een poging het tij te keren, begon het kabinet Rutte III in 2018 met zogenaamde Regio Deals: gerichte investeringen in achtergebleven en kansrijke regio's. Regio's die met concrete plannen komen om de 'brede welvaart' te vergroten, komen in aanmerking voor een miljoeneninvestering vanuit Den Haag. 'In de praktijk zie je dat de prioriteit in de eerste ronde van afspraken niet bij de zwakkere regio's lag', zegt Van Vulpen.
Van de 950 miljoen euro ging er in totaal 500 miljoen euro naar de Brainportregio Eindhoven, het tegengaan van stedelijke ongelijkheid in Rotterdam-Zuid, het opruimen van kernafval in Petten, de ontwikkeling van de Estec Space Campus Eindhoven, ﬁnanciële compensatie voor de provincie Zeeland en leefbaarheid op de BES-eilanden. 'In de Tweede Kamer zijn vragen gesteld over de basis waarop deze keuzes zijn gemaakt en daarop was het antwoord dat dit al in het regeerakkoord was afgesproken', zegt Van Vulpen. Het is nog altijd niet duidelijk wat de overwegingen zijn geweest. Hetzelfde geldt voor de ﬁnancieringsrondes die daarna zijn gekomen. Regio's mogen plannen indienen en moeten concurreren met de andere regio's die dat ook doen. Naar aanleiding van de bevindingen in zijn onderzoek werpt hij de vraag op of politici en beleidsmakers wel nadenken over regionaal investeringsbeleid vanuit principes van ruimtelijke rechtvaardigheid.
'Na de decennia van investeringen in stedelijke gebieden is er nog steeds niet veel aandacht voor de sociaal-economische ontwikkeling in andere gebieden', constateert Van Vulpen. 'Inkomens liggen echt lager in landbouwgebieden en in de periferie. Daar staan ook de publieke voorzieningen onder druk.'
Is dat rechtvaardig, vraagt Van Vulpen zich af. Wat vinden we als samenleving rechtvaardig? Wat vinden we een acceptabele maximale reistijd naar een middelbare school, een supermarkt, een huisarts of een ziekenhuis? 'In Nederland hebben we hiervoor geen rechtvaardigheidsminimum vastgesteld', zegt hij. 'In Duitsland hebben ze dat, in abstracte termen, wel vastgelegd in de wet. Wij hebben dat wel voor de aanrijdtijd van een ambulance, politie of brandweer. Maar voor niet voor andere basale voorzieningen.'
De keuze voor het regionaal beleid van de komende jaren of decennia is een politiek en maatschappelijk vraagstuk, concludeert hij. Het hangt er vanaf wat je ermee wilt bereiken. 'Maar zorg in ieder geval voor een bepaald bestaansminimum, dat je mensen niet laat zitten en dat ze kunnen blijven wonen op de plek waar ze geworteld zijn. Tegelijkertijd moeten we accepteren dat niet iedere regio het nieuwe Silicon Valley wordt.'
Marjolein Albers | Bram van Vulpen maakt regionale ongelijkheid concreet