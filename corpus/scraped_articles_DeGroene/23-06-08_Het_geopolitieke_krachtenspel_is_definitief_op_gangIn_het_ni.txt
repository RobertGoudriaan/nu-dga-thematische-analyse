Het geopolitieke krachtenspel is definitief op gang In het nieuws

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
8 juni 2023
Internationale politiek eindigt nog altijd met het rondsturen van de groepsfoto, waarop een rijtje leiders losjes glimlacht in de lens. Waar dat jarenlang een schaars hoogtepunt was van tamelijk saaie wandelingen langs de nationale stokpaardjes, is het politieke toneel nu het kijken waard. Vorige week ontmoette Europa minus Rusland en Belarus elkaar in Moldavië, Azië kwam bijeen in Singapore en volgende maand vergadert de Navo in Litouwen: allemaal gesprekken waarbij de uitkomst niet vooraf vast staat, waarbij er veel op het spel staat, en waarbij dehigh politicszich voor de camera's afspelen in plaats van erachter.
De grote kwesties van deze zomer zijn of Oekraïne een uitnodiging krijgt om bij de Navo te komen, of Oekraïne en Moldavië mogen beginnen met intrede in de EU en of Zweden bij de Navo komt. In bredere zin gaat het gesprek over de vraag hoe Europa zich gaat verdedigen in een tijd waarin de Europese democratieën van binnen en van buiten onder druk staan; of Europa een gemeenschappelijk verhaal vindt en daar verenigd achter blijft staan, en het daarvoor ook steun kan vinden in de wereld buiten het continent. Met andere woorden: hoe Europa zich verweert.
Een deel hiervan gaat om retoriek en overtuigen.'Europe sends big hitters to Singapore',koptePoliticovorige week over de delegatie die op de veiligheidsconferentie in die stad Aziatische landen moest overtuigen van het Europese Rusland/Oekraïne-verhaal. Geen wandelende slaapmiddelen als Olaf Scholz of Charles Michel in dit kennelijke sterrenensemble, maar aansprekende ministers uit kleine landen, zoals Pål Jonson, Kaja Kallas en Kajsa Ollongren, die China een repliek gaf die nagalmde.
Een deel gaat om intern gesprek in Europa. Zelensky eist toezeggingen over Navo-toetreding in juli, maar Duitsland en Frankrijk liggen daar al vijftien jaar voor. Tot de Franse president Macron vorige week in Moldavië verraste met een pleidooi voor 'tastbare en geloofwaardige' veiligheidsgaranties aan Oekraïne. 'Hij is binnen een paar maanden gedraaid', zei de Franse journaliste Isabelle Lasserre, wier boekMacron-Poutine: Les liaisons dangereusesnet van de drukpers rolt. 'Hij wordt vooruit getrokken door de geschiedenis, in plaats van te leiden.'
Een ander deel gaat om ouderwetse politieke uitruil. De heropening van het gesprek over Zweeds lidmaatschap van de Navo, of beter gezegd: heropening van de contractonderhandelingen tussen Zweden en Turkije, is daar een voorbeeld van. Een ander voorbeeld zijn de manoeuvres van Mark Rutte, zijn Italiaanse collega Giorgia Meloni en anderen om een Europees migratiebeleid op te tuigen.
Zulke zichtbare politieke activiteit is niet nieuw; rondom de Europese schuldencrisis of de coronapandemie had je zo'n opleving ook. Maar het is wel degelijk waar veel commentaren de afgelopen jaren toe hebben opgeroepen: dat Europese politici openlijker en zichtbaarder de liberale democratie verdedigen en de gezamenlijke koers bespreken van een continent dat onder druk staat. Europa loopt in sommige opzichten langs de rand: van een populistische aanval op de liberale democratie, gevoed door reële en opgeklopte grieven van burgers die zich genegeerd voelen; van een oorlog die Europa overviel. Het Europese antwoord daarop krijgt vorm.
Giacomo Zandonini's reportage over Koerden in Zweden (zie pagina 24) herinnert ons eraan dat dit geen pijnvrij proces is en dat de waarden waar Europa voor wil staan erbij onder druk kunnen komen. Voor het Zweedse lidmaatschap van de Navo, noodzakelijk na Ruslands invasie van Oekraïne, is een politieke uitruil met Turkije nodig. Koerdische immigranten zijn slachtoffers in dat proces, maar ook de grondrechten van de Europese democratieën die Zweden via Navo-lidmaatschap wil verdedigen. Het is deel van eenzelfde proces, van een continent dat voortgetrokken wordt door geschiedenis en zich verweert, in Oekraïne, Singapore en Sandviken. Sommige delen van dat schouwspel zijn zichtbaarder dan andere en meer in lijn met hoe Europa zichzelf ziet en presenteert; maar allemaal zijn het delen van het krachtenspel dat op gang gekomen is.
De grote vraag van deze zomer is hoe Europa zich verweert