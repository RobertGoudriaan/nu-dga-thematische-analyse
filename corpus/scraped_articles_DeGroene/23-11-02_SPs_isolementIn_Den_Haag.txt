SP's isolement In Den Haag

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
2 november 2023
De SP richt haar pijlen in de campagne vooral op de partij die het dichtst bij haar staat, GroenLinks-PvdA. Dat maakt haar streven naar deelname in de volgende regeringscoalitie niet heel geloofwaardig.
Bij de SP lijken ze er radeloos van te worden. Hun gelijk met hun niet-aflatende kritiek op de vloek van de marktwerking in de publieke diensten is schrijnend zichtbaar in het tekort aan betaalbare woningen, de wachtlijsten in de zorg en de ongelijke kansen op goed onderwijs, om een aantal in het oog springende voorbeelden te noemen, en toch zakt de partij elke keer weer verder weg in de kiezersgunst.
Hoe kan dat? Waar blijft de beloning voor haar gelijk? Voor die ongerijmdheid zijn vele verklaringen, maar deze hoor je zelden in SP-kringen: de partij heeft misschien wel gelijk, maar lijkt het niet te willen krijgen.
Als sprekend geweten over de onrechtvaardige effecten van het regeringsbeleid oefent een oppositiepartij zonder meer invloed uit, zoals Renske Leijten in de toeslagenaffaire liet zien, maar gelijk krijgen vergt ook een machtsstrategie, gericht op het verwerven van een plek in de regering. Dat is ook het doel van lijsttrekker Lilian Marijnissen, zegt zij: 'Het is nu onze tijd, om niet alleen waakhond in de oppositie te zijn maar straks ook in de regering van ons land.' Echt zinnig is het dan niet om in de campagne het isolement te koesteren en de partij die het dichtst bij de SP staat, GroenLinks-PvdA, te verketteren.
Marijnissen zet de tegenstellingen met deze potentiële bondgenoot zwaar aan en onttrekt daarmee de politieke verwantschap aan het zicht. GroenLinks-PvdA-lijsttrekker Frans Timmermans is de gebeten hond bij de SP. Dat begon al in 2019, in de campagne voor de Europese verkiezingen, toen de partij in het 'Hans Brusselmans'-filmpje de spot dreef met Timmermans als een vieze man, die bij thuiskomst in zijn villa zijn broek laat zakken en zich volpropt met taart. Satire, moesten we van de toenmalige partijvoorzitter aannemen. Hij verdoezelde daarmee dat de SP een politieke opponent als een slecht mens had gekarakteriseerd.
In de ogen van Marijnissen representeert Timmermans 'oude politiek'. Bij haar verkiezing tot lijsttrekker herinnerde zij eraan dat hij als minister in Rutte II medeverantwoordelijk was voor de sluiting van de sociale werkplaatsen, de invoering van het leenstelsel voor studenten en de verhoging van de aow-leeftijd. Dat is politiek legitieme kritiek, maar in dezelfde toespraak speelt ze toch weer op de man als ze haar opponent wegzet als 'de duurst betaalde canvasser van Nederland'. Een plaagstootje met een valse ondertoon: ze hint op de kwaadsprekerij over politici als zakkenvullers. Achter die op de persoon gerichte kritiek verdwijnen Timmermans' politieke verdiensten als eurocommissaris. Met trekken en duwen sleepte hij Europese milieuwetten als de Green Deal en de Natuurherstelwet door een weerspannig Europees parlement en zette hij ook de koers uit voor zijn opvolger, de CDA'er Wopke Hoekstra.
Het standpunt over het al dan niet zwaarder belasten van vliegen, autorijden en vleeseten is voor de SP de lakmoesproef voor wie in het klimaatdebat daadwerkelijk links is. 'Het is onbegrijpelijk dat partijen die zich links noemen staan te juichen bij een vliegtaks, een vleestaks of het duurder maken van autorijden', schreef Marijnissen in het partijbladTribune. Extra belasting op milieuvervuilend gedrag is volgens de SP een 'pesttaks' die mensen individueel op kosten jaagt en grote vervuilers als Tata en Chemours ontziet. Voor de gedachte dat een beter milieu kan beginnen bij bedrijven én bij jezelf is de SP niet ontvankelijk, want: 'Klimaatverandering is een collectieve opgave en geen individuele zaak.'
De politieke consequentie van dat standpunt is dat de SP dicht in de buurt komt bij wat rechtse partijen als de VVD en de BBB hun kiezers in het klimaatdebat ter geruststelling voorhouden: u kunt blijven vlees eten, vliegen en autorijden zoals u gewend bent. In het debat over Miljoenennota en Troonrede stemde de SP dan ook, als enige partij op links, vóór de VVD-motie om de korting op de benzineaccijns in 2024 te handhaven, ondanks het denivellerende effect van die maatregel: vooral kilometervreters in een grote auto profiteren ervan. Een geval van 'pomppopulisme', vond Arjen Lubach.
Ook in haar programmatekst over Europa neemt de SP ruim afstand van GroenLinks-PvdA. Met de afschaffing van de Europese Commissie en de euro pleit zij de facto voor de ontmanteling van de politieke en economische macht van Europa, in een tijd waarin de EU zich geconfronteerd ziet met het moordzuchtige regime van Poetin, de door Iran gesteunde terroristen van Hamas en een extreem-rechtse regering in Israël die vooralsnog alleen de taal van revanchistisch geweld kent. Met zo'n onttakelde Europese Unie zou ook de grensoverschrijdende overheidsmacht die onmisbaar is voor de aanpak van de grensoverschrijdende klimaatcrisis ontbreken.
Marijnissen zegt het helemaal 'zat' te zijn in de oppositie te zitten. Maak ons zo groot dat ze niet meer om ons heen kunnen, is haar oproep aan de kiezers. Dat maakt het des te verbazingwekkender dat ze geestverwante partijen op links eerder loopt te sarren dan er toenadering toe zoekt. Vandaar die vraag: wil de SP wel gelijk krijgen?
Wat klimaat betreft staat de SP dicht bij de VVD en de BBB