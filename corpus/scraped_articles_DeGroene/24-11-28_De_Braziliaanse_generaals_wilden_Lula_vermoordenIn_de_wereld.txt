De Braziliaanse generaals wilden Lula vermoorden In de wereld

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
28 november 2024
Rio de Janeiro- Het op z'n Russisch 'vergiftigen' van de pas gekozen president Lula da Silva leek de generaalskliek binnen de regering van de extreem-rechtse Jair Bolsonaro een 'goede optie': 'Gezien zijn kwetsbare gezondheid en frequent ziekenhuisbezoek is het makkelijk ongemerkt gif of chemicaliën toe te dienen die een algehele ineenstorting van zijn organen veroorzaken', schrijven de samenzweerders in het vorige week openbaar gemaakte coupplan uit 2022.
Dood moest de linkse Lula in elk geval. Desnoods in het openbaar. Neergemaaid door de elitetroepen van het leger die enthousiast aan de staatsgreep meewerkten. Er worden bazooka's en niet-traceerbare munitie voor hen besteld. Ook om hun eigen collega's van de militaire beveiliging rond Lula te vermoorden: 'Acceptabele verliezen 100%', schrijven de generaals in het plan. 'Voorbereiding 2 weken. Uitvoering 8 uur.'
Een ander die absoluut 'geëlimineerd' moest worden, was de toenmalige voorzitter van het electoraal hof, opperrechter Alexandre de Moraes. Hij zou worden ophangen op het grote plein in de hoofdstad.
En o ja, natuurlijk moest ook de vice-president van Lula geëxecuteerd. Anders zou díe weer na het 'wegvallen van Lula' president worden: 'De hele coalitie moet worden uitgeroeid', staat in het document. Daarna zouden drie generaals uit het kabinet van Bolsonaro een militaire junta vormen, die de macht van Bolsonaro voor eeuwig zouden garanderen.
Dit scenario is uitgeschreven en al teruggevonden in het geheugen van de printer van het presidentiële paleis, waar het door een van Bolsonaro's ministers, ook een generaal, in veelvoud is uitgedraaid. Als in een goedkope spionnenfilm wordt president Lula 'doelwit Jeca' genoemd en zijn vice 'doelwit Joca'. Maar met hun namen er gewoon bij.
Hoe is het mogelijk, vragen media zich hier af. Zijn het echt zulke klunzen? Of waanden die hoge militairen zich onaantastbaar?
Feit is dat in Brazilië, in zijn hele geschiedenis van militaire staatsgrepen en coups, er nog nooit een militair voor is opgepakt. Dat geldt ook voor de laatste couppoging.
Tot nu. Steeds koos Lula ervoor om voorzichtig te manoeuvreren. De Bolsonaro-aanhangers die vlak na Lula's inhuldiging het presidentiële paleis, het parlement en het hooggerechtshof bestormden zijn streng gestraft. Maar de daders in het leger durfde hij niet aan te pakken.
Nu zijn vorige week drie elitetroopers en een generaal uit de regering-Bolsonaro gearresteerd. Later zijn er zelfs 25 hoge militairen door de federale politie beschuldigd van poging tot staatsgreep. Daaronder de vice-presidentskandidaat van Bolsonaro, generaal Braga Netto, én legerkapitein Bolsonaro zelf.