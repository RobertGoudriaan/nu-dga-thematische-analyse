'Een roman schrijf je als je geen woorden hebt' Interview Hisham Matar

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
26 september 2024
In zijn nieuwe romanVriendenoverpeinst Pulitzerprijswinnaar Hisham Matar het ver weg zijn van je geboorteland en de complexiteit van vriendschappen. Over de moord op Kadhafi: 'Die scène had ik nooit kunnen schrijven toen ik nog zo dicht op de gebeurtenissen zat.'
De eerste pagina vanHisham Matars nieuwste roman is zo ontstellend aangrijpend, zit zo knap in elkaar, dat ik meteen een screenshot heb gemaakt om aan een paar van mijn lezersvrienden te sturen.Vriendenbegint met het einde. Twee oude vrienden gaan uit elkaar en wij vragen ons af wat er allemaal op hun gemoed drukt, wat er allemaal onuitgesproken is gebleven.
Khaled, de verteller, is een jonge Libiër die naar Engeland gaat om te studeren. Zijn leven neemt echter een radicaal andere wending als hij in Londen deelneemt aan demonstraties tegen Kadhafi.
Zijn medestudent Mustafa en de oudere schrijver Hosam, beiden ook Libiërs, worden zijn metgezellen in een gedwongen ballingschap. Het verhaal omspant vele jaren en locaties, springt heen en weer door de tijd, schiet naar de toekomst, zinspeelt op wat er gaat komen en wat er voorkomen had kunnen worden, volgt de vrienden in een leven dat wordt gevormd door een reeks persoonlijke keuzes, dit alles in de schaduw van werkelijke gebeurtenissen - een schietpartij op een ambassade, zeer hardhandig optreden tegen dissidenten, de opstand in Libië en de moord op Kadhafi.
Als het politieke tij keert moet ieder voor zich bepalen wat trouw aan het land betekent. 'Een revolutie vereist grote verbeeldingskracht', zegt Hosam tegen Khaled. Maar datzelfde geldt voor het leven van een emigrant die een houding heeft moeten bepalen ten aanzien van zowel zijn geboorteland als het land dat hem heeft opgenomen, en die ergens daartussenin een positie moet zien te vinden waarin hij zich thuis voelt. Voor Khaled zou een terugkeer naar zijn geboorteplaats betekenen dat hij zijn met veel moeite vergaarde zelfbeeld opnieuw onder de loep moet nemen. 'Benghazi is de plek waarnaar ik het meest verlangde, maar ook de plek die ik het meest vreesde om naar terug te keren', zegt hij.
Deze roman is een rondtrekkende overpeinzing over het verstrijken van het leven, over ver weg zijn van je geboorteland, over de complexiteit van vriendschappen. In dit boek voorzien vrienden in vertrouwen, verschaffen ze plezier, duiden ze de wereld. Ze zijn spiegelbeelden, tonen ons diegene die we maar niet lijken te kunnen worden en tegelijkertijd zijn ze schatbewaarders van wie we vroeger waren.
Matars roman is ook een ontroerend portret van een familie. Zijn personages hebben de wijsheid van inwoners van oude landen, die weten welke woorden ze moeten kiezen om dreigend gevaar af te wenden, welke woorden ze moeten kiezen om de pijn van het gescheiden zijn te verzachten.
Herinner je je die oude vijgenboom in de binnentuin nog? Vraagt Khaleds vader aan zijn zoon, in plaats van hem onder druk te zetten om terug te keren naar Libië. 'Die staat ineens in bloei.'Vrienden,een boek met zowel een zachtmoedige als een verwoestende kant, is een roman van grote schoonheid en ongekende wijsheid.
Ik spreek Hisham Matarvlak voor de verschijning van zijn roman. We hebben het over mannenvriendschappen, het op waarde schatten van de geschiedenis, tijd en temperament, de afstand tussen je gemoed en de wereld, en over ballingschap als een vorm van sterven.
Ik heb u horen zeggen dat u aanvankelijk meende dat het idee voor dit boek stamde uit 2012, maar dat u later in uw archief op een paar notities uit 2003 stuitte die er al aan refereerden. Wat was het bekende element van dit verhaal, te midden van alle onbekende factoren wanneer je aan een boek begint?
'Aanvankelijk was het idee om een boek te schrijven over vriendschap, en dan met name mannenvriendschap, en daarbij wilde ik de menselijke gebeurtenissen centraal stellen, maar ik wilde wel dat ze onderhevig zouden zijn aan de geschiedenis, de politiek, de verschillende vormen waarop je naar intimiteit kunt verlangen, de spanning van een vriendschap waarin je je veilig voelt terwijl je tegelijkertijd weet dat de situatie dat vertrouwen kan ondermijnen.
En dan zijn er nog kwesties die te maken hebben met wedijver. Ik denk dat mijn werk op een bepaald niveau een fascinatie toont met mannelijkheid. Ik heb er lang over nagedacht wat het betekent om een man te zijn. Dat zijn enkele van de dingen die me hebben beziggehouden.'
U lijkt heel lang met dit boekte hebben rondgelopen. Waarom is dat?
'Bij alle boeken die ik schrijf heb ik op een bepaalde manier het gevoel dat zij mij hebben geschreven. Het is alsof het boek zichzelf aandient, of zichzelf oproept, in heel grote lijnen. En het lijkt alsof het boek een eigen kijk op de dingen heeft, een eigen manier van doen, en ook een eigen smaak, de dingen waar het zich mee bezig wil houden, en daarmee heeft het dus echt een zekere autonome entiteit, alsof ik me moet voegen naar de wil van het boek. De opties lijken beperkt: óf ik ga daarin mee, of ik schrijf het boek gewoon niet. In het begin is het haast als een droom die ik me vaag herinner, en ik probeer me in dienst te stellen van die droom. En vervolgens gaat het boek ook het tempo bepalen en in dit geval was dat heel, heel traag.
Er waren ook andere redenen voor het trage tempo en die hebben te maken met de geschiedenis. Ik wist dat mijn personages iets van doen hadden met de Arabische lente en wat daarop volgde, en ik kon niet over hen schrijven op de manier waarop ik dat wilde zolang die gebeurtenissen nog zo vers waren. Ik heb in die periode ook wel journalistieke teksten geschreven, maar dat is een heel ander genre. Bij een roman moet er tijd overheen gaan om te komen tot een zekere mate van hartstochtelijke ambivalentie ten aanzien van de gebeurtenissen.
Het is een oxymoron - ik vind dat je moet schrijven over dingen die je aan het hart gaan, maar je hebt ook een zekere ambivalente afstand nodig om alle tegenstellingen erin te kunnen meenemen. De scène waarin Muamar Kadhafi wordt vermoord... die had ik nooit kunnen schrijven toen ik nog zo dicht op de gebeurtenissen zat. Ik was totaal van slag. Dus dit boek heeft lang op zich laten wachten omdat ik een manier moest zien te vinden erbij te komen, én vanwege de geschiedenis.'
De gebeurtenissen vonden plaats terwijl u aan het schrijven was...
'Ja, en het is vast herkenbaar dat mensen die je echt goed kent, mensen met wie je bent opgegroeid, goede vrienden, familieleden, als die te maken krijgen met dit soort zeer extreme historische omwentelingen, dat je dan ziet hoe verschillend iedereen reageert. Het kan zijn dat ze aanvankelijk op hetzelfde standpunt staan, in politieke of ideologische of zelfs ethische zin, maar dat ze uiteindelijk heel ergens anders uitkomen, goeddeels vanwege een verschil in persoonlijkheid. Volgens mij is de roman dé plek voor persoonlijkheid. Het is lastig om over persoonlijkheid te spreken op het politieke toneel, maar naar mijn idee speelt persoonlijkheid hier zeker een rol.'
Deze roman is een verkenningvan vriendschap, en een ode aan vriendschap. U had het over temperament, maar ik vraag me af of de drie belangrijkste personages - of vier als we Rana meetellen - niet allemaal verschillende facetten zijn van Khaled zelf: alle mensen die hij had kunnen zijn of die hij in zich draagt. Was het ook uw bedoeling om de verschillende facetten van een banneling in beeld te brengen?
'Niet bewust. Ik heb het niet bedoeld als een soort overzicht van de archetypen van een banneling. Zoals u al zei stoelt de roman op een overpeinzing over wat vriendschap precies is, aangezien dat voor mij een open vraag is die me fascineert. Op een bepaald niveau is het boek dan ook onwillekeurig uitgegroeid tot een genuanceerde lofzang op vriendschap.
Maar ik heb zoveel bedoelingen gehad dat het moeilijk valt te zeggen. Ik heb de bedoeling gehad om een roman van epische proporties te schrijven, maar dan over heel intieme kwesties. Dus niet over een revolutionair politiek drama, maar over het drama van het hart. Ik wilde ook een roman schrijven die iets van het leesplezier teruggeeft dat ik zelf uit boeken haal; dat je op het puntje van je stoel zit, dat je het niet kunt wegleggen, dat je wil weten hoe het verdergaat, maar dan zonder dat dit alles ten koste gaat van de meditatieve of filosofische laag. Ik wilde al die lagen tegelijk. Ik heb het op verschillende manieren geprobeerd, maar ik merkte dat de beperkingen van Khaleds visie, wat hij al dan niet weet, me gaandeweg enorm gingen intrigeren. Goed, we leren Mustafa, Hosam en Rana nergens direct kennen. We leren ze kennen via Khaled, we zien ze door zijn ogen.
Het boek zet aan tot denken over de afstand tussen wat er bij jou vanbinnen gebeurt en wat er in de wereld gebeurt. Daarom begint het met een obsessie die van begin tot einde de vertelling voortdrijft. De drang om te weten en tegelijkertijd de onmogelijkheid om te weten, dat je naast iemand kunt zitten die je heel goed kent, dat je naar hetzelfde uitzicht of hetzelfde schilderij kijkt zonder ook maar een idee te hebben wat er bij die ander vanbinnen gebeurt. Voor mij is dat iets veelvoorkomends, iets heel simpels en alledaags, maar het is ook ongelooflijk en verbijsterend.'
U heeft het over het gezelschapdat boeken bieden. Boeken en schrijvers vormen een rode draad in deze roman. Boeken zijn fysiek aanwezig, zoals Khaleds bibliotheek of de boeken die Hosam overal mee naartoe neemt. De personages voeren ook veel gesprekken over auteurs. Er zijn dus niet alleen de vriendschappen van Hosam en Mustafa, maar ook het gezelschap van al deze overleden auteurs en hun werk. Verwijst de titel,Vrienden,ook naar al die boeken?
'Ja, zeker. Het is een uitstekende vraag, en een goed punt. Voor Khaled gaat de kameraadschap duidelijk over zijn vrienden, maar ook heel erg over zijn boeken. Een van de ontroerendste momenten tijdens het schrijven was toen Khaled tot de ontdekking kwam dat hij een openbare bibliotheek binnen kon lopen zonder dat hem iets werd gevraagd, waarna hij de bibliotheek gebruikte als ruimte om te experimenteren.
Op een bepaalde manier heeft lezen voor mij altijd die functie vervuld. Khaled is een curieus personage omdat hij heel erg vrij is, het gevoel heeft dat de cultuur hem helemaal toebehoort, maar tegelijkertijd zit hij heel erg vast, gevangen. Tijdens het schrijven kwam ik er niet goed achter of dit een portret is van iemand die waarlijk moedig is, of juist het tegenovergestelde. Ik weet het nog steeds niet goed. Ik vind het verbazingwekkend, wat hij doet.'
In welke zin?
'Volgens mij schuilt er in een dergelijke situatie een grote verleiding om te vluchten in het verleden, of om de toekomst in te duiken, en dat lijkt me allebei zeer te verdedigen. Het is heel moeilijk om in het heden te blijven, met name als het heden zo grimmig is. Ik weet niet of dat iets goeds is, maar ik weet wel dat het niet makkelijk is. Toen ik zelf nog geen boeken schreef, dacht ik dat auteurs boeken schreven als hun kennis over een bepaald onderwerp volledig was uitgekristalliseerd en ze dus volkomen boven de materie stonden. Maar mijn ervaring is dat je juist een roman schrijft op het moment dat je geen woorden hebt voor wat je voelt of wat je bezighoudt. De roman is een plek waar alle twijfels en alle tegenstellingen kunnen worden verwoord.'
Een van de belangrijkste thema'sin uw werk is ballingschap. Sommige kunstenaars kampen met een ernstig dilemma: kiezen voor de inspiratie die je eigen land je biedt of de vrijheid laten prevaleren en vertrekken. In de loop der jaren heb ik hier veel gesprekken over gevoerd met Iraanse kunstenaars, en dan met name filmmakers. Sommigen zeggen dat de dag dat ze Iran verlaten de dag zal zijn dat de bron opdroogt, terwijl anderen zeggen dat ze het land moeten verlaten omwille van hun kunst. InVriendenpraten de personages over de noodzaak om in verbinding te blijven met hun geboorteland, of 'de bron', zoals zij het noemen. Wat was de rol van ballingschap in uw ontwikkeling als schrijver?
'Dat is een uitstekende vraag, die lastig valt te beantwoorden. Het overgrote deel van mijn leven heb ik buiten mijn geboorteland doorgebracht. Ik was nog klein toen we vertrokken, dus ik ben opgegroeid en volwassen geworden in het buitenland. Ik denk dat we nu misschien een ander woord nodig hebben omdat ik formeel geen balling meer ben, als je ballingschap definieert als het verlangen om terug te keren naar een plek waar je niet naartoe kunt terugkeren.
Dat is niet de situatie waarin ik me momenteel bevind. Mijn gevoel van identiteit is op een bepaalde manier gespleten, of een opeenstapeling van verschillende dingen. Vroeger piekerde ik er veel over: "Ben ik hierdoor minder waard?" of: "Ben ik hierdoor meer waard?" Ik dacht echt in dat soort termen. Maar nu niet meer. Het is wat het is en ik heb er duidelijk minder moeite mee dan vroeger. Maar als je volwassen bent geworden in je geboorteland, en als je werk daardoor wordt geïnspireerd en gevoed zoals dat het geval is bij sommige door mij bewonderde filmmakers, wordt het allemaal vrij gecompliceerd.
Mensen die anderen veroordelen omdat ze niet vertrekken, hebben geen idee hoe moeilijk het is. Het kan een vorm van sterven zijn. Maar voor mij is dat niet het geval omdat ik al op jonge leeftijd ben vertrokken, en dit boek gaat ook over mijn liefde voor Londen. Hoewel Khaled en ik veel van elkaar verschillen, hebben we met elkaar gemeen dat Londen ons met open armen heeft ontvangen en ons heeft gevoed.'
Het narratieve patroonin deze roman is Khaleds wandelroute door Londen. Hij betreedt het verleden door keer op keer bepaalde karakteristieke gebouwen en plekken te bezoeken en dat maakte mij er als lezer scherp van bewust hoe ongrijpbaar de tijd is - zowel de verstreken tijd als het verstrijken van de tijd. De structuur van deze roman is zo goed uitgewerkt en zo ingenieus, en omdat de roman begint met het einde wilde ik meteen toen ik hem uit had terug naar het begin om alles nogmaals te lezen vanuit dit nieuwe perspectief. U heeft gezegd dat de structuur van uw memoir,The Return,nauwelijks is veranderd in vergelijking met hoe u het had opgeschreven. Was uw ervaring metVriendenvergelijkbaar?
'Voor mij is structuur iets heel wezenlijks, niet alleen bij het lezen van het boek, maar ook bij het schrijven.Vriendenis eerder geschreven vanuit een structuur dan dat ik, om maar iets te zeggen, alles lineair heb opgeschreven en er daarna mee ben gaan schuiven. Natuurlijk zijn er heel veel versies geweest en heb ik dingen verplaatst en geschrapt, en zijn er ook weer dingen toegevoegd. Maar zoals de roman nu in elkaar zit, zo heb ik hem ook geschreven. Sterker nog, de allereerste passage was de eerste pagina en die heb ik jaren terug geschreven.
Ik heb er meer dan tien jaar mee rondgelopen zonder te weten wie er aan het woord was, wat de toon precies had te betekenen, waarom het afscheid zo belangrijk was. Maar qua structuur had ik het wel al in die vorm op papier gezet, en dat relateert aan bepaalde elementen die me altijd bezighouden wanneer ik nadenk over de tijd. Een van de protagonisten in dit boek - zelfs nog belangrijker dan Londen - is de tijd. Hoe wordt de tijd gereguleerd, hoe voltrekt de tijd zich tijdens het wandelen.'
Dus Khaleds wandelmeditatie was van begin af aan duidelijk?
'Ja, ik wist dat het verhaal verteld wordt tijdens een wandeling. Ik wist alleen niet wat er tijdens de wandeling zou gebeuren, waar hij naartoe zou gaan en of hij iemand zou tegenkomen. Ik was erbij. Ik bewoog mee met de personages. Schrijven is op een bepaalde manier heel makkelijk, want het enige wat je moet doen is alert zijn op valse noten. Als je een valse noot aanslaat, haal je die weg en ga je op zoek naar de juiste noot. Er waren tijden dat ik dacht: dit is geen boek, of ik luister niet goed.
Op zeker moment, toen ik ongeveer een jaar met het boek bezig was, verspreidde ik de 150 of 200 pagina's die ik inmiddels had, door mijn studio - om al zo ver te zijn gevorderd met een boek zonder te weten of het wel werkte! Ik hing de pagina's op de muur, door de hele gang. Ik moest ze letterlijk voor me zien - wat gebeurt hier allemaal, daar moest ik achter zien te komen. Snap je wat ik bedoel? Ik wil niet de indruk wekken dat ik...'
Maar wat ronddoolde?
'Precies, ja - dat ik maar wat ronddoolde! Het werkte zolang ik in die ruimte bleef. Niet verder probeerde te kijken dan mijn kennis reikte. Een beetje zoals in een relatie. Als je iets met iemand hebt en je houdt voortdurend het door jou gekozen einddoel voor ogen, of dat nou vriendschap is, een huwelijk of een zakelijke verbintenis... dan verpest je daar een heleboel mee omdat van tevoren vastligt wat er staat te gebeuren.'
Vertaling Nicolette Hoekmeijer. Oorspronkelijk gepubliceerd inElectric Literature
'Ik heb er lang over nagedacht wat het betekent om een man te zijn'