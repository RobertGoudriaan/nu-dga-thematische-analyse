Een dor en droog uitzicht Onderzoek Opvang in de regio leidt tot leven in limbo

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
9 mei 2024
Syrische vluchtelingen in Jordanië staan nog altijd in de overlevingsstand en hulporganisaties komen steeds meer geld tekort. 'Hoe kan dit na dertien jaar nog een noodcrisis zijn?'
'Wij zijn trotse mensen',zegt Am Oday. 'Mijn man heeft gestudeerd, had een baan en kon voor ons zorgen. We hadden een goed leven, tot we uit Syrië vluchtten. Toen veranderde alles.' Maar zelfs na ruim tien jaar zou ze het liefst nog steeds niemand om hulp vragen. 'Daar zijn we te trots voor.'
De twee kleinkinderen van Oday schuifelen rond in huis. Oday zit op de bank en oogt gespannen. Haar gezondheid gaat achteruit, ze is depressief. Haar oudste zoon overleed onlangs aan een hartstilstand. 'Hij heeft zich doodgewerkt', zegt ze, terwijl dochter Ralia haar troost. Met het beetje geld dat haar zoons verdienden, kwam het gezin al amper rond. 'Hij was oververmoeid en gestrest, uitgebuit door zijn baas. Nu moet mijn andere zoon die hele last op zich nemen. Hij werkt al zo veel dat ik hem amper meer zie. Ik ben bang dat hij de volgende is.'
De familie Oday woont in de Jordaanse hoofdstad Amman, maar komt oorspronkelijk uit Damascus. In 2013, toen steeds meer oppositie- en rebellengroepen zich tegen het gewelddadige regime van Bashar al-Assad organiseerden en de Arabische Lente uitgroeide tot een oorlog, vond bij de familie in de buurt een grote massamoord plaats. Die leek het werk te zijn van Assad-aanhangers. Een paar maanden na die slachtpartij besloot Oday samen met haar vier kinderen de zware bombardementen in de stad te ontvluchten.
Met een omweg via Homs reisde het gezin zuidwaarts, en kwam vast te zitten in het stukje niemandsland op het grensgebied met Jordanië. 'We sliepen vier dagen onder de sterren. Het was ramadan, en na zonsondergang kwamen Jordaanse militairen ons wat te eten brengen voor de iftar.'
Na enkele dagen mochten zij Jordanië eindelijk in. En toen begon een leven op pauzestand. Het gezin woont in opvangkampen met koude, lekkende tenten en zwerfhonden die ze buiten de deur moeten houden. Ze wonen in een tot kamer omgedoopte garage met continu rioolproblemen. Het beperkte werk dat Odays zoons mogen doen betaalt slecht, terwijl de inflatie in Jordanië niet mals is. De kinderen mogen naar school, maar dat stelt niet veel voor. De voedselbonnen van vluchtelingenorganisatie unhcr ontvangen ze sinds kort niet meer, en uitzicht op herplaatsing via de 'asielloterij' lijkt maar niet te komen. Hoelang, vragen zij zich af, moet het nog zo doorgaan?
Het aantal ontheemde mensen wereldwijd groeide vorig jaar naar 110 miljoen. Volgens het jaarlijkse rapport van Devinit, een organisatie die onderzoek doet naar humanitaire hulp en ontwikkelingsfinanciering, hadden eind 2022 ruim vierhonderd miljoen mensen humanitaire
hulp nodig. Hoewel de hoeveelheid geld die landen vrijmaakten voor humanitaire crises ook toenam, steeg het aantal noden nog sneller. Steeds meer landen hebben bovendien te maken met langdurige en complexe crises als gevolg van gewapende conflicten, natuurrampen of klimaatverandering, die mensen uit hun huizen drijven.
De oorlog die grote delen van Syrië de afgelopen dertien jaar heeft verwoest, veroorzaakte slechts een van dit soort crises. Net als Oday en haar gezin zijn enkele miljoenen Syriërs al jaren op drift en leven zij nog altijd in de overlevingsstand. Hoe kan van deze situatie na al die tijd nog steeds sprake zijn? Komt er een moment waarop alle ontheemden de opvangkampen verlaten en terug naar huis kunnen of elders in de wereld verwelkomd worden? Zodat ze verder kunnen met leven, of eindelijk hun leven kunnen beginnen?
Tegen het najaar van 2015zijn zo'n vier miljoen Syriërs hun land ontvlucht naar buurlanden zoals Jordanië, Turkije en Libanon. Het overgrote deel van hen zal daar blijven.
Toch begint de toevlucht van enkele honderdduizenden Syriërs naar Europa de asielen opvangsystemen daar ook boven het hoofd te groeien en sindsdien zijn landen in de ban van 'het vluchtelingenprobleem'. Vorige maand keurde het Europees Parlement het Europees Migratiepact goed. Dat pact behelst de verdeling van asielzoekers, het tegengaan van illegale migratie en mensensmokkel, het terugsturen van mensen zonder verblijfsrecht, en de inperking van het aantal slachtoffers in de Middellandse Zee.
Klaas Dijkhoff (VVD) - dan staatssecretaris van Veiligheid en Justitie - beschrijft in september 2015 in een brief aan de Tweede Kamer hoe het 'cynische model van mensensmokkelaars' en risicovolle doorreizen naar Europa doorbroken moet worden door het 'perspectief in de regio' te vergroten. Hoe beter de omstandigheden voor vluchtelingen in landen als Jordanië, Libanon en Turkije, hoe minder instroom voor Europa, is het idee. In deze landen zullen dus opvangkampen en tijdelijke verblijven vervangen moeten worden door structurelere oplossingen met niet alleen noodhulp maar ook economische investeringen.
Ook verwijst Dijkhoff naar de noodzaak van een gezamenlijk EU-hervestigingsprogramma waarmee vluchtelingen 'in de regio' zich voor asiel kunnen aanmelden. Afspraken met als 'veilig' bestempelde derde landen moeten ervoor zorgen dat vluchtelingen daar wachten op eventueel asiel via de officiële systemen, en alle illegale manieren om naar Europa te komen worden ontmoedigd. Later zal nog vaak verwezen worden naar Dijkhoffs Tweede-Kamerbrief als 'stip op de horizon'.
Ruim vijf jaar later ontvangt de Tweede Kamer een uitvoerige rapportage over de voortgang die al dan niet wordt geboekt op het dossier 'Opvang in de regio', getekend door toenmalig minister voor Buitenlandse Handel en Ontwikkelingssamenwerking Sigrid Kaag (D66). Met een budget van 128 miljoen euro per jaar financiert Nederland voornamelijk programma's in landen als Soedan, Ethiopië, Irak, Jordanië en Libanon (geld voor de in 2016 gesloten Turkije-deal komt uit een ander potje).
De crux van de brief komt pas aan het eind. Het perspectief op de enige echt duurzame oplossingen - terug naar huis, integratie in het opvangland en hervestiging elders - lijkt vooralsnog niet erg dichtbij: herkomstlanden als Syrië zijn nog steeds niet veilig genoeg; opvanglanden in de regio weigeren grote aantallen vluchtelingen een permanentere status te geven; en slechts een paar procent van de mensen die jaarlijks hervestigd zouden moeten worden, vindt een nieuw thuis.
Kaags advies luidt: blijf humanitaire hulp bieden, ga door met economische investeringen en versterk diplomatieke inspanningen in de gastlanden. Want nu al dreigt 'oneindige tijdelijkheid', een 'risico voor ontheemden' en, staat er in de rapportage, 'de geschiedenis leert ons dat dit een ontwrichtende werking kan hebben op opvanglanden'.
Die sombere stand van zaken had weinig verbazing mogen wekken - in de brief van Kaag stonden immers nauwelijks vernieuwende plannen. Hoewel 'opvang in de regio' bij vrijwel elke crisis op grote schaal al gebeurt, of westerse landen dit tot politiek speerpunt torpederen of niet, komt het concept al decennialang terug in politieke campagnes en nationale of Europese migratieagenda's, niet zelden gepresenteerd als nog niet benutte oplossing.
Zo kwamen in de jaren negentig duizenden ontheemden uit voormalig Joegoslavië richting West-Europa, net als tienduizenden vluchtelingen uit Irak, Iran, Afghanistan en Somalië. Als antwoord op de vastlopende asielsystemen benadrukte toenmalig staatssecretaris van Justitie Aad Kosto (PvdA) in 1993 bijvoorbeeld al het concept van 'opvang in de regio' als belangrijke bijdrage om de ongecontroleerde vluchtelingenstromen te kunnen reguleren.
Tien jaar later is oud-minister Ruud Lubbers, inmiddels baas bij VN-vluchtelingenorganisatie unhcr, een van de drijvende krachten achter initiatieven om regio-opvang te versterken. Extra hulpgelden en economische investeringen moeten 'de hele regio op sleeptouw nemen om stabiliteit, ontwikkeling en eerbiediging van de mensenrechten te bevorderen', zo leest een analyse van Jelle van Buuren over de plannen (inDe Groenenummer 49, 6 december 2003). Samen met onder meer Oostenrijk, Denemarken en het Verenigd Koninkrijk wil Nederland gaan samenwerken met 'veilige derde landen' waar asielzoekers als eerste bescherming zouden moeten krijgen en eventueel naar moeten worden teruggestuurd als ze op illegale wijze in Europa terechtkomen.
De initiatieven en 'proefexperimenten' die Europa elders wil opstarten, stuiten dan al op veel vragen. Zullen Europese landen dit niet aangrijpen om van hun eigen verantwoordelijkheid af te komen? Wat zijn de criteria die een land tot 'veilig derde land' bestempelen? En wie moet de mensenrechten in de regio waarborgen?
Het artikel van Van Buuren uit 2003 zou vandaag de dag haast ongewijzigd afgedrukt kunnen worden. De aangedragen oplossingen zijn hetzelfde als die in Dijkhoffs brief uit 2015, en de vragen en voorziene problemen ook. Zelfs de suggestie dat die investeringen in de regio deels bekostigd kunnen worden met besparingen door gedaalde asielaanvragen hier in Nederland wordt al geopperd. Maar de praktijk was toen al weerbarstiger dan vaak wordt voorgesteld.
Jordanië is zo'n opvanglandin de regio. Na Libanon huist het het grootste aantal vluchtelingen per capita: naar schatting zo'n 1,3 miljoen vluchtelingen op een bevolking van elf miljoen. Het overgrote deel daarvan kwam de afgelopen dertien jaar uit Syrië. Hulporganisaties en donorlanden prijzen Jordanië doorgaans voor de ruimhartige ontvangst. Niet alleen nam het koninkrijk duizenden vluchtelingen op uit Koeweit, Irak, Soedan en Jemen, maar in de afgelopen decennia ook honderdduizenden Palestijnen sinds de Nakba van 1947-1949. Het grootste deel van die Palestijnen kon zich op den duur laten naturaliseren tot Jordaans staatsburger.
Nadat het geweld in Syrië vanaf 2011-2012 begon te escaleren, opende Jordanië dus opnieuw zijn deuren. Een kamp zoals Za'atari, het grootste Syrische vluchtelingenkamp in de regio, werd al vroeg opgezet op een paar kilometer van de grens. Hulporganisaties kregen de ruimte om noodhulp zoals voedseldistributie en huisvesting te organiseren, en andere programma's op te zetten. Uiteindelijk mondde dit uit in meerjarige plannen waarmee Jordanië en (internationale) hulporganisaties de crisis te lijf gingen, het zogeheten Jordan Response Plan.
En Jordanië ging verder dan alleen noodhulp faciliteren. Syriërs mogen van dezelfde primaire gezondheidszorg gebruikmaken als Jordaniers en Syrische kinderen krijgen gratis toegang tot het nationale onderwijssysteem. 'Het hielp enorm dat Jordanië een functionerende centrale overheid heeft en een belangrijke leidende rol op zich nam om deze uitdagingen aan te gaan', zegt Nivedita Monga, landendirecteur van de International Rescue Committee (irc), in haar kantoor in Amman.
Laura Miller, tot voor kort regiodirecteur voor War Child, onderschrijft dit. 'Neem het schoolsysteem: dat werkte al in alle uithoeken van het land toen de Syrië-crisis aanbrak, waardoor die vluchtelingenkinderen hier konden instromen. Natuurlijk, de kwaliteit kan soms beter en klassen zijn regelmatig te vol. Maar dat is niets in vergelijking met de situatie van bijvoorbeeld Soedanese vluchtelingen nu, waarvan er honderdduizenden naar landen als Zuid-Soedan en Tsjaad vluchtten zonder dat er ook maar iets van al bestaande faciliteiten is.'
De bestaande infrastructuur en overheidsdiensten zijn dus een belangrijke basis waarop ngo's de hulp voor Syriërs konden uitbouwen, zoals het betalen van salarissen voor extra docenten en onderwijsprogramma's. 'Wij als unhcr zouden zulk inclusief beleid graag ook in veel andere landen zien', aldus een woordvoerder van de VN-vluchtelingenorganisatie in Amman.
Dit alles stuitte tot recentelijk op relatief weinig verzet van politici of andere Jordaniërs, zeker in vergelijking met Libanon en Turkije waar de vluchtelingenopvang snel politiseerde en Syriërs al jaren het risico lopen te worden gedeporteerd. Die Jordaanse acceptatie komt echter niet alleen voort uit de gedeelde geschiedenis, cultuur en taal tussen veel Syriërs en Jordaniërs. De stevige greep van het koningshuis, leger en inlichtingendienst op het politieke en publieke debat laten ook weinig ruimte voor afwijkende stemmen.
De situatie in Jordanië lijkt zo een relatief succesverhaal van de zogehetentriple nexus-benadering van de Syrië-crisis: een aanpak die niet alleen om humanitaire hulp draait, maar zich ook richt op ontwikkelingshulp en veiligheidsen vredesvraagstukken, in een poging tot duurzame oplossingen te komen. Maar ondanks deze prestaties zitten nog altijd honderdduizenden Syrische vluchtelingen in onzekerheid.
Irbid is Jordanië's op een nagrootste stad en ligt op zo'n twee uur rijden ten noorden van Amman. De weg voert door een dor heuvellandschap en in de verte zijn de contouren van vluchtelingenkamp Za'atari te zien. Hoewel ze vaak worden geassocieerd met grote opvangkampen, woont in werkelijkheid zo'n tachtig procent van de vluchtelingen in Jordanië gewoon in steden en dorpen. Afif Munther al-Sayyed is een van hen. Samen met zijn zus, twee broers, moeder en grootmoeder woont hij in een appartementje in een buitenwijk van Irbid. Bezoek mag plaatsnemen op de kussens op de grond terwijl Afifs moeder thee inschenkt.
Afif woont al zo'n tien jaar in Jordanië. Net als veel andere Syriërs komen ze uit de zuidelijke provincie Dera. Vorig jaar behaalde hij eindelijk zijn middelbareschooldiploma, vertelt Afif. 'Door de oorlog en het vluchten hebben we allemaal een jaar school overgeslagen, maar nu heb ik mijn diploma. Alleen wiskunde ging niet goed en moest ik herkansen.'
Zijn jongere zusje en broertjes zitten nog op de basisschool en middelbare school. Hoewel het gezin blij is met het gratis onderwijs, vinden ze het niveau van Arabisch slecht en krijgen zij minder uren les dan Jordaanse kinderen.
Zorgelijker is het dat Afifs zusje en twee broertjes steeds minder gemotiveerd raken, vertelt hij. 'Ze kijken naar mij, hun oudste broer, en zien dat ik na zo hard werken om dat diploma te halen alleen ergens als afwasser aan de slag kan. Wat heeft het dan nog voor zin om naar school te gaan, vragen ze zich af.' Afif heeft geen illusies dat hij hier aan een universiteit verder kan studeren, dat is veel te duur. Hij hoopt dat hij met een beurs van een hulporganisatie een opleiding kan volgen tot monteur van hybride auto's, maar weet ook dat die kans erg klein is.
Hulporganisaties zien met lede ogen aan hoe gezinnen amper het hoofd boven water kunnen houden en kinderen en jongeren vastlopen tijdens of na hun schooljaren. 'Ze leven in een permanente onzekerheid zonder enig zicht op een normale toekomst', zegt Laura Miller. 'En het leven voor voornamelijk de mensen buiten de opvangkampen, de grote meerderheid, is echt heel zwaar. De inkomsten zijn vaak nog geen vierhonderd euro per maand, maar daar moeten ze wel een gezin van vijf of zes mensen van onderhouden. Het staat er momenteel slechter voor dan vóór covid.'
De situatie van de familie Al-Sayyed is exemplarisch. Kinderen kunnen in theorie naar school, maar structureel en goed onderwijs wordt vaak bemoeilijkt door een gebrek aan (gekwalificeerde) docenten, ouders die door problemen thuis niet kunnen helpen of zelf ongeletterd zijn. En vaak ontbreekt het geld voor schoolmateriaal of een buskaartje. Uitzicht op een vervolgopleiding na de middelbare school is er vaak niet. Syriërs mogen in principe ook werken, maar dat werk is beperkt tot een select aantal slechtbetaalde banen waarbij uitbuiting op de loer ligt. En een werkvergunning, die ook geld kost, geeft geen garantie op een baan.
Afif weet dat zijn opties beperkt zijn. Terug naar Syrië durft hij niet uit angst voor represailles van het regime en voor de militaire dienstplicht - die kan zomaar acht jaar duren. 'Misschien moet je dan wel tegen je eigen familie vechten.' Ze zouden dolgraag asiel krijgen in Europa en staan al jaren op de unhcr-lijst voor hervestiging, maar hebben tot nu toe nog nooit een telefoontje gekregen. En dus geeft Afif zichzelf nog één jaar. 'Als de situatie hier niet verandert of als we niet binnen een jaar via de VN een nieuw thuis krijgen in een ander land, ga ik via Libië naar Griekenland om daar zelf asiel aan te vragen. Als ik hier in Jordanië blijf en alsmaar ouder word, gebeurt er niets en vergooi ik mijn leven.'
De Syrische crisisis een van de best gefinancierde vluchtelingencrises van de afgelopen decennia. Toch schetsen de cijfers over de sociaal-economische situatie van vluchtelingen in Jordanië een somber beeld en onderbouwen ze de verhalen zoals die van Oday en Afif. De werkloosheid onder vluchtelingen buiten de opvangkampen ligt hoog, zo rond de dertig procent (in Nederland is het nog geen vier procent), en ongeveer vier op de vijf werkenden heeft geen werkvergunning en is dus aangewezen op de informele sector. Het aantal huishoudens met schulden ligt op zo'n negentig procent (hoger dan in de twee grote opvangkampen), en ruim een vijfde heeft onvoldoende toegang tot water voor het hele gezin.
De meeste Syriërs komen structureel geld tekort en zijn afhankelijk van cash-programma's en voedselbonnen van unhcr of het Wereldvoedselprogramma (wfp). Ook voor veel gezondheidszorg, juridische bijstand en andere zaken is aankloppen bij hulporganisaties vaak hun enige optie. Hoe kan het dan dat met al dat geld en in een land met zo'n schijnbaar welwillende overheid toch honderdduizenden Syriërs na dertien jaar in zulke uitzichtloze situaties zitten?
Het is niet zo dat hulporganisaties nog steeds hetzelfde werk doen als in de beginjaren van de crisis, zegt Laura Miller. War Child concentreerde zich destijds bijvoorbeeld op het opvangen van getraumatiseerde kinderen en volwassenen in de vluchtelingenkampen en op acute psychische hulp. Andere organisaties legden zich voornamelijk toe op de meest basale dingen als huisvesting buiten de opvangkampen en voedseldistributie. 'Later raakte de Jordaanse overheid meer betrokken bij het verlenen van diensten en veranderde onze rol ook. Zo begonnen we met het maken van speciale onderwijsprogramma's voor kinderen die langere tijd niet naar school waren geweest. Daarmee moeten zij op den duur in het nationale schoolcurriculum kunnen instromen.'
Toch is er meer nodig om vluchtelingen een nieuw leven te laten opbouwen - en daar loopt het vast. 'Jordanië is altijd heel duidelijk geweest: we vangen de vluchtelingen op, maar ze gaan op een dag terug', zegt irc-landendirecteur Nivedita Monga. 'De regering zegt: wij zijn niet in staat om iedereen hier op te nemen en te laten integreren in de samenleving. Daar hebben we de middelen gewoonweg niet voor.'
In vergelijking met zijn buurlanden is Jordanië een uitzonderlijk stabiel land met veel goede diplomatieke banden in de regio en een bondgenoot van het Westen. Maar achter dat laagje ordelijkheid schuilt een land met veel onzekerheden. Jordanië bezit weinig eigen natuurlijke hulpbronnen, is zeer afhankelijk van geïmporteerde energie, en is een van de kwetsbaarste landen als het gaat om droogte en waterschaarste. De economische groei is al jaren laag, net als de buitenlandse investeringen, terwijl de publieke schulden juist toenemen. Ook kreeg het harde klappen van de gevolgen van de grenssluitingen met Syrië en Irak vanwege de oorlog en dreiging van IS. Het koningshuis en de regering zijn huiverig voor noodzakelijke hervormingen onder meer uit angst voor maatschappelijke onrust.
Net als in veel landen in de regio is de werkloosheid, vooral onder jongeren, zeer hoog. Veel hoogopgeleiden kunnen meestal zelfs geen baan vinden en zoeken steeds vaker hun heil in de Golfstaten, Europa of de VS. En de bevolking blijft groeien. Vluchtelingen worden dus gezien als grote bedreiging voor de arbeidsmarkt, en dat sentiment neemt alleen maar toe als zij meer banen mogen uitoefenen dan nu of zich in groten getale kunnen laten naturaliseren - iets wat donorlanden graag zouden zien.
Met de jaren is het steeds meer gaan schuren. De (vaak Europese) donorlanden verwachten dat Jordanië met al die internationale steun voorkomt dat vluchtelingen de doorsteek maken naar Europa. Bovendien leeft er min of meer de onuitgesproken (want politiek gevoelig liggende) hoop dat de investeringen in Jordaanse voorzieningen en infrastructuur op den duur zorgen voor sterkere instituties en betere integratie van vluchtelingen.
En daar heeft Jordanië weinig trek in. Het land is bang dat donorlanden uiteindelijk de permanente opname van honderdduizenden Syriërs zullen proberen af te dwingen. Tegelijkertijd is het land afhankelijk geworden van al het internationale hulpgeld vanwege de investeringen in de lokale economie en in de infrastructuur. Een substantieel deel van al dat hulpgeld komt ook terecht bij hulpbehoevende Jordaniërs.
Het vasthouden aan de tijdelijkheid zorgt ervoor dat de overstap van humanitaire naar ontwikkelingsprogramma's voor structurelere oplossingen niet altijd op gang komt. Hulporganisaties moeten in die politiek zien te laveren, maar de frustraties zijn er wel degelijk, vertelt een leidinggevende van een Italiaanse ngo. 'Hoe kan dit na dertien jaar nog een noodcrisis zijn? Syriërs zijn na al die jaren ongelooflijk afhankelijk van humanitaire hulp en niet in staat om op eigen benen te staan. En dat komt deels doordat we hier beperkt worden in wat we aan programma's mogen opzetten.'
De onwil van opvanglandenom vluchtelingen een permanentere status te geven is echter niet het enige probleem. Geld voor deze vluchtelingengroep, binnen of buiten Syrië, wordt steeds schaarser. In 2019 haalde het Jordan Response Plan nog 966 miljoen dollar op (wat toen al slechts veertig procent van de begroting omvatte); vorig jaar was dat bedrag gedaald tot 663 miljoen dollar. Het grotere regionale raamwerk dat de opvangprogramma's in Jordanië, Libanon, Turkije, Irak en Egypte omvat (Regional Refugee & Resilience Plan, 3RP) kreeg vorig jaar volgens voorlopige cijfers nog maar veertien procent van de begroting daadwerkelijk gefinancierd, in 2016 was dat nog 61 procent.
Het initiële 'enthousiasme' van donorlanden voor Syrië raakt dus op; er zijn immers weer nieuwe crises, zoals die in Oekraïne, Soedan en meest recent, Gaza.
Het Wereldvoedselprogramma (wfp) bespaart al langere tijd door bijvoorbeeld kleinere hoeveelheden voedsel uit te delen. Toch kondigde de organisatie in juni vorig jaar een reductie in voedselhulp aan voor 2,5 miljoen mensen in Syrië vanwege een gebrek aan financiering. Eind januari stopte het wfp zelfs helemaal met het algemene voedselprogramma in het land - onder meer door een grote daling in donaties van de VS - waardoor het zich nu alleen nog richt op huishoudens in acute noodsituaties.
Ook in Jordanië ziet unhcr zich genoodzaakt te snijden in hulp, zoals in cash-programma's. De organisatie krijgt vaak toezeggingen van overheden voor perioden vanaf een jaar - in tegenstelling tot de meeste kleinere ngo's waarbij dit soms slechts enkele maanden is - en zal daarom niet snel van de ene op de andere dag met programma's stoppen. Maar hoewel ze in sommige landen, waaronder Nederland, nog steeds betrouwbare donoren zien, wordt het voor de overkoepelende internationale vluchtelingenorganisatie steeds moeilijker de begrotingen rond te krijgen. Geld besparen gebeurt al lang door programma's regelmatig te herstructureren, legt een woordvoerder van unhcr uit. 'Maar er is geen efficiëntietruc die de huidige daling in financiering zou kunnen compenseren.'
De gevolgen zijn al te voelen. Syrische vluchtelingen zeggen dat het nog moeilijker is om de huur te betalen of voedsel te kopen, doordat de maandelijkse toelage is gedaald of zelfs helemaal verdwenen. Ook ontvangen ze minder medicijnen of komen soms zelfs zonder te zitten omdat de ngo waarvan ze die kregen het geld niet meer heeft.
'We bereiken lang niet meer zoveel mensen als eerst', zegt Monga van irc. 'Of het nu gaat om een cash-programma, het openhouden van klinieken of het organiseren van bijscholing. Het is nu echt terug naar de basis om mensen in leven te houden. Dus wanneer een vrouw bij ons aanklopt nadat ze is mishandeld, kunnen we haar niet altijd meer juridische of financiële hulp bieden zodat ze een veilige plek vindt. Maar ook thuishulp regelen voor zwangere vrouwen, dialyse voor mensen met nierfalen... veel van die dingen kunnen we niet meer doen. En wij zijn niet de enigen, iedereen worstelt hiermee.'
Organisaties zien tevens een toename van kinderen die van school worden gehaald om te werken, en van meisjes die worden uitgehuwelijkt. Miller: 'Van school gaan betekent vaak het definitieve einde van de educatie van kinderen. Dat heeft een enorme impact op de rest van hun leven.'
Om vluchtelingen te kunnenblijven opvangen hameren de overheid in Jordanië en hulporganisaties er jaar na jaar op dat donorlanden hun financiering niet moeten terugschroeven. Maar donoren zijn niet snel meer onder de indruk van de zoveelste VN-oproep om meer geld. In feite halen vrijwel alle crises de jaarlijkse beoogde financiering (bij lange na) niet, en blijven er nieuwe bij komen die óók om geld vragen. De grootste tegenvaller voor het regionale 3RP-plan voor Syrië werd voornamelijk gedreven door sterk teruggelopen financiering uit de VS, maar ook de steun uit Europese landen, na de VS de belangrijkste donoren, neemt al jaren af.
De pan-Europese denktank European Council on Foreign Relations waarschuwde vorig jaar dat Europa juist een toename van vluchtelingen zal zien als het niet blijft investeren in de opvang. 'Naarmate Europeanen de steun aan Syrische vluchtelingen verminderen, zullen ze meer moeite hebben om invloed uit te oefenen op de gebeurtenissen in Turkije, Libanon en Jordanië wat betreft de toekomst van de vluchtelingen. De EU en haar lidstaten hebben meer dan tien jaar lang consequent steun geboden op dit gebied. Ze zouden dit niet moeten verbergen, maar er juist op voortbouwen.'
De situatie in een land als Jordanië laat zien dat 'opvang in de regio' niet alleen niets nieuws is, maar ook geen oplossing voor miljoenen ontheemden. Het illustreert eveneens dat het opleggen van een Europese migratieagenda aan andere landen waarschijnlijk niet houdbaar is. In Turkije en Libanon is het discours over Syrische vluchtelingen al jaren geleden verhard, en ook in Jordanië klinken steeds meer stemmen die roepen 'genoeg is genoeg'.
Het idee van opvang in de regio vindt zijn oorsprong in de overtuiging dat migratie, in welke vorm dan ook, te 'managen' is. Maar de praktijk laat zien dat dat niet kan zonder allerhande mensenrechten overboord te gooien. Want in het ergste geval eindigt ook de Syrische vluchtelingengemeenschap 'in de regio' in een oneindig limbo - zonder status, weinig rechten, zoals het miljoenen vluchtelingen ter wereld al decennialang vergaat.
De internationale gemeenschap, zowel opvanglanden als donoren, zouden eerlijk moeten zijn over het verloop van crises, zegt Miller van War Child. 'Ik werk al meer dan twintig jaar in de humanitaire sector, en heb nog nooit een kortetermijncrisis gezien, een opvangkamp dat er maar een tijdje staat. De realiteit is dat de gemiddelde vluchteling vijftien tot twintig jaar in zo'n situatie zit.' Zolang ze niet terug naar hun land van herkomst kunnen, blijven betere integratie én meer hervestiging in andere landen via veilige routes, de enige opties die soelaas bieden.
De vraag hoe verder is niet alleen van toepassing op de Syrische crisis. Teruglopende financiering, gedempt enthousiasme bij opvanglanden - vrijwel alle crises verlopen zo. Het zet daarmee ook veel vraagtekens bij het functioneren van humanitaire hulp en ontwikkelingssamenwerking. 'Er is vrijwel geen enkele crisis die een constante geldstroom ontvangt', zegt Monga van irc. 'Ik denk dat veel ngo's hier, net als wij, hun ambities permanent naar beneden moeten bijstellen. Maar ik heb ook vertrouwen in de creativiteit en innovatie van de hulpsector. We zullen ons misschien meer moeten richten op de private sector, fondsen, ontwikkelingsbanken. Maar wat iedereen zich wel zou moeten afvragen is: waarom blijven deze conflicten überhaupt voortduren?'