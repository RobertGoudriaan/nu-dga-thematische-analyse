'Wie heeft hier baat bij? Niet de kinderen' Onderzoek Privacy, een EU-wetsvoorstel en de lobby tegen online kindermisbruik

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
28 september 2023
In oktober valt in Europa de eerste beslissing over wetsvoorstellen van eurocommissaris Ylva Johansson tegen online kindermisbruik. Ze heeft een financieel zeer draagkrachtige lobby achter zich. Maar haar plannen bedreigen de privacy van Europese burgers.
Begin mei 2022.Enkele dagen voordat ze een van de meest controversiële wetsvoorstellen lanceert die Brussel in jaren heeft gezien, stuurt eurocommissaris Ylva Johansson een bericht naar een Amerikaanse organisatie. Deze organisatie, Thorn, die in 2012 mede werd opgericht door de filmsterren Ashton Kutcher en Demi Moore, ontwikkelt tools waarmee online afbeeldingen van seksueel misbruik van kinderen gescand kunnen worden door gebruik te maken van artificiële intelligentie. Johanssons wetsvoorstel is bedoeld om de verspreiding van kinderporno,groomingen andere vormen van kindermisbruik tegen te gaan. 'We hebben veel contact gehad in de loop naar dit voorstel', schrijft de Zweedse politicus aan Thorns directeur Julie Cordua. Ze dringt erop aan dat Thorn doorgaat met de campagne om het voorstel aangenomen te krijgen. 'Nu kunt u helpen ervoor te zorgen dat deze lancering succesvol zal zijn.'
In oktober wordt het voorstel van Johansson in stemming gebracht in de Commissie burgerlijke vrijheden van het Europees Parlement en dat is geen gelopen race. Volgens tegenstanders verplicht de verordening digitale platforms - van Facebook tot Telegram, van Signal tot Snapchat, van TikTok tot clouds en online gaming sites - om in al hun systemen kinderpornomateriaal te detecteren en de gebruikers vervolgens te rapporteren. Met AI-tools voor het controleren van afbeeldingen, video's en spraak - het zogenaamde Client Side Scanning - zouden alle gebruikers in de gaten gehouden moeten worden. Dit creëert volgens privacybeschermers een allesomvattend surveillancesysteem dat een bedreiging vormt voor het gebruik van end-toend-encryptie, voor de communicatie van vertrouwelijke informatie.
De Europese toezichthouder voor gegevensbescherming, Wojciech Wiewiorowski, waarschuwde Johansson in 2020 al voor de risico's van haar plannen. Die komen volgens hem neer op 'het oversteken van de Rubicon als het gaat om massasurveillance van de EU-burger'. De voorstellen 'veranderen het internet en de digitale communicatie zoals we die kennen fundamenteel', zegt hij nu. Johansson heeft haar voorstellen echter niet aangepast. 'De voorstanders van privacy zijn heel duidelijk aanwezig', zei ze in een toespraak in november 2021. 'Maar iemand moet ook voor de kinderen spreken.'
De eurocommissaris wordt hierbij gesteund door een sterke lobby van ngo's en commerciële bedrijven, zoals blijkt uit tientallen interviews en vele gelekte documenten en verslagen van interne overleggen van de Commissie. AI-bedrijven en belangengroeperingen zetten een aanzienlijke hoeveelheid financiële middelen in om EU-beleid te beïnvloeden, blijkt uit ons onderzoek.
Het wetsvoorstel is beïnvloed door bedrijven die zich voordoen als ngo's, maar zich als techbedrijven gedragen, zegt Arda Gerkens. Ze is voormalig directeur van Offlimits, Europa's oudste meldpunt voor online Child Sexual Abuse Material (CSAM). 'Groeperingen als Thorn doen er alles aan om deze wetgeving te propageren, niet alleen omdat ze vinden dat dit de beste manier is om seksueel misbruik van kinderen tegen te gaan, maar ook omdat ze er commercieel belang bij hebben.' De nieuwe regelgeving maakt encryptie van berichten vrijwel onmogelijk. 'Wie heeft er baat bij deze wetgeving?' vraagt Gerkens zich af. 'Niet de kinderen.'
Ashton Kutcher,de ster uit deThat '70s Showen een groot aantal Hollywood-hits, was lange tijd het gezicht van de internationale campagne tegen online kindermisbruik. Maar hij moest een paar weken geleden ontslag nemen als voorzitter van de raad van bestuur van Thorn. Hij had namelijk zijn collega-acteur Danny Masterson gesteund, die door een Amerikaanse rechtbank werd veroordeeld voor de verkrachting van twee jonge vrouwen.
Kutcher had tot voor kort eenvoudig toegang tot de hoogste echelons in Brussel. Thorns opgave aan het transparantieregister van de EU toont ontmoetingen met hoge kabinetsleden en topfunctionarissen die betrokken zijn bij het digitale beleid, onder wie Johansson, antitrust-commissaris Margrethe Vestager, Commissie-vice-voorzitter Margarítis Schinás en commissaris voor de Interne Markt Thierry Breton. In november 2020 sprak de Amerikaanse filmster zelfs met Commissie-voorzitter Ursula von der Leyen, tijdens een videoconferentie die georganiseerd was door de WeProtect Global Alliance, een organisatie gevestigd in Lisse.
Thorn staat in de lobbydatabase van de EU geregistreerd als een liefdadigheidsinstelling, terwijl de organisatie AI-tools verkoopt op commerciële basis. Sinds 2018 verkocht ze bijvoorbeeld softwarelicenties aan het ministerie van Binnenlandse Veiligheid in de VS voor een totaalbedrag van 4,3 miljoen dollar. Deze tools worden onder meer gebruikt door bedrijven als Vimeo, Flickr en OpenAI - de maker van chatbot ChatGPT waarin Kutcher ook heeft geïnvesteerd.
In november 2022 waren Kutcher en Johansson de belangrijkste sprekers op een bijeenkomst die werd georganiseerd door de voormalige ondervoorzitter van het Europees Parlement, Eva Kaili. Zij werd een maand later gearresteerd in verband met een onderzoek naar het Europese omkoopschandaal 'Qatargate'. In maart van dit jaar probeerde Kutcher nog bij europarlementariërs de bezorgdheid over misbruik en tekortkomingen van de bestaande technologie weg te nemen. 'Technologie kan scannen op verdacht materiaal zonder de privacy te schenden', zei hij. Een bewering die volgens de European Digital Rights (EDRi) 'zeer misleidend' is.
De Commissie reageert zeer terughoudend op ons verzoek om meer inzicht te verschaffen in de relatie tussen Thorn en het kabinet van Johansson. Ook wil ze de'policy one pager'die Thorn naar Johansson had gestuurd niet openbaar maken, omdat 'de daarin vervatte informatie het commerciële belang van de organisatie zou schaden'.
Uiteindelijk geeft de Commissie na tussenkomst van de Europese Ombudsman begin september een reeks e-mailwisselingen vrij tussen Thorn en Johanssons directoraat-generaal voor Migratie en Binnenlandse Zaken. De e-mails onthullen een nauwe werkrelatie tussen beide partijen in de maanden na de lancering van het voorstel, waarbij de Commissie herhaaldelijk de toegang van Thorn tot cruciale vergaderingen van ministers en vertegenwoordigers van EU-lidstaten mogelijk maakte.
De Ombudsman onderzoekt nog de weigering van de Commissie om toegang te verlenen tot een groot aantal andere interne documenten. FGS Global, het lobbybedrijf dat door Thorn is ingehuurd en waaraan alleen al in 2022 zeshonderdduizend euro is betaald, laat weten dat Thorn geen commentaar geeft op dit onderzoek. Johansson reageerde ook niet op een interviewverzoek.
Een van de weinige sporenvan Thorns activiteiten in het lobbytransparantieregister van de EU is een bijdrage in 2021 van 219.000 euro aan de WeProtect Global Alliance, de organisatie die eind 2020 een videoconferentie hield met Kutcher en Von der Leyen. WeProtect is het vervolg van twee overheidsinitiatieven - het ene mede opgericht door de Commissie en de Verenigde Staten, het andere door Groot-Brittannië. In april 2020 werd WeProtect omgevormd van een door de Britse overheid gefinancierde instantie tot een onafhankelijke stichting, geregistreerd op een woonadres in Lisse.
Tot de leden van de organisatie behoren veiligheidsagentschappen, een groot aantal regeringen, Big Tech-managers, ngo's en een van Johanssons hoogste kabinetsmedewerkers, Antonio Labrador Jimenez. Hij staat aan het hoofd van het Commissie-team dat online kindermisbruik moet bestrijden. Nadat het wetsvoorstel in mei vorig jaar werd gepresenteerd, stuurde Labrador Jimenez een mail naar zijn collega's van de Commissie: 'De EU accepteert niet dat kinderen niet beschermd kunnen worden en het slachtoffer worden van beleid dat andere waarden of rechten boven hun bescherming stelt, wat deze ook mogen zijn.' Hij zei ernaar uit te kijken om 'velen van jullie in Brussel te zien tijdens de WeProtect Global Alliance-top' een maand later.
Labrador Jimenez is in juli 2020 toegetreden tot de WeProtect Policy Board, nadat de Commissie had besloten om lid te worden van WeProtect en deze instelling te financieren als 'de centrale organisatie voor het coördineren en stroomlijnen van wereldwijde inspanningen en regelgevende verbeteringen'. In een reactie zegt de Commissie dat Labrador Jimenez 'geen enkele vorm van compensatie ontvangt voor zijn deelname aan de WeProtect Global Alliance Management Board, en deze functie vervult als onderdeel van zijn taken bij de Commissie'.
Jimenez heeft een centrale rol gespeeld bij het opstellen en promoten van Johanssons verordening, hetzelfde voorstel waar WeProtect actief campagne voor voert met EU-financiering. Naast hem in het bestuur zit Julie Cordua van Thorn, samen met overheidsfunctionarissen uit de VS en
Groot-Brittannië en van Interpol. Een opmerkelijk lid is ook kolonel Dana Humaid Al Marzouqi uit de Verenigde Arabische Emiraten, die lid is van talrijke internationale politie-taskforces.
Tussen 2020 en 2023 kende het directoraat-generaal van Johansson bijna één miljoen euro toe aan WeProtect voor het organiseren van de top in Brussel in juni 2022. WeProtect wil niet antwoorden op onze vragen over de financieringsafspraken met de Commissie. Ook reageert de organisatie niet op onze vraag in hoeverre haar belangenbehartigingsstrategieën worden bepaald door de regeringen en belanghebbenden die zitting hebben in haar beleidsraad. Wel stelt ze in een verklaring dat ze wordt geleid 'door een multistakeholder Global Policy Board; leden zijn onder meer vertegenwoordigers van landen, internationale en maatschappelijke organisaties en de technologie-industrie'.
Naast Labrador Jimenezis ook Douglas Griffiths bestuurslid van WeProtect. De voormalig functionaris van het Amerikaanse ministerie van Buitenlandse Zaken is voorzitter van de Oak Foundation in Genève, een groep filantropische organisaties die subsidies verstrekt 'om de wereld veiliger, eerlijker en duurzamer te maken'. De Oak Foundation geeft WeProtect 'royale steun voor strategische communicatie', volgens de financiële verklaringen van WeProtect.
De Oak Foundation financiert verschillende maatschappelijke organisaties en lobbygroepen die de verordening van Johansson promoten, blijkt uit de financiële jaarverslagen. Deze vallen veelal onder een overkoepelende instantie: de European Child Sexual Abuse Legislation Advocacy Group, eclag. Een paar weken nadat het voorstel van Johansson werd aangekondigd, lanceerde de eclag haar website. De stuurgroep bestaat uit Thorn en een groot aantal bekende kinderrechtenorganisaties zoals ecpat, Eurochild, Missing Children Europe, Internet Watch Foundation en Terre des Hommes. Een ander lid is de Brave Movement, een organisatie die in april 2022 is opgericht door de Amerikaanse ngo Together for Girls, na een bijdrage van tien miljoen dollar van de Oak Foundation.
De Oak Foundation geeft ook geld aan Thorn - vijf miljoen dollar in 2019 en nog eens 250.000 dollar in 2021 - met als doel ervoor te zorgen 'dat alle wetgevende oplossingen en instrumenten die van de EU komen, voortbouwen op het bestaande ecosysteem van wereldwijde actoren die zich inzetten voor de bescherming van kinderen online, en deze versterken'. In 2020 gaf zij ecpat 350.000 dollar om 'beleidsmakers ertoe te bewegen de belangen van kinderen op te nemen in herzieningen van de Digital Services Act en de impact van end-to-end-encryptie te heroverwegen'. Twee jaar later werd een driejarig financieringspakket van 2,79 miljoen dollar afgesloten 'om ervoor te zorgen dat kinderrechten centraal komen te staan in de digitale beleidsprocessen van de Europese Unie'.
Ook de WeProtect Global Alliance ontving 2,33 miljoen dollar van de Oak Foundation, eveneens voor drie jaar, 'om overheden, de private sector, maatschappelijke organisaties en internationale organisaties samen te brengen om beleid en oplossingen te ontwikkelen die kinderen online beschermen tegen seksuele uitbuiting en misbruik'. In een reactie zegt de organisatie niet 'te pleiten voor voorgestelde wetgeving noch te werken aan de details van die beleidsaanbevelingen'. Volgens een woordvoerder steunt de stichting organisaties die 'pleiten voor nieuw beleid, met een specifieke focus op de EU, de VS en het VK, waar mogelijkheden bestaan om een precedent te scheppen voor andere regeringen'. In totaal bedroeg deze steun 24 miljoen euro.
In interne pleitnota's van de Brave Movement wordt uitgebreid de strategie uiteengezet om de stemmen van 'slachtoffers van misbruik' te gebruiken om steun voor Johanssons voorstel te krijgen in Europese hoofdsteden en binnen het Europees Parlement. De organisatie heeft makkelijk toegang tot Johansson. Eind april 2022 ontving ze de commissaris in een online 'Global Survivors Summit' - een opmerkelijke prestatie voor een organisatie die net was gestart. Een intern strategiedocument uit november 2022 laat geen twijfel over haar beweegredenen: 'Het belangrijkste doel van de Brave Movementmobilisatie rond deze voorgestelde wetgeving is om het aangenomen en geïmplementeerd te zien worden in de hele EU.' En: 'Als deze wetgeving wordt aangenomen, zal dat een positief precedent scheppen voor andere landen die we zullen uitnodigen om met soortgelijke wetgeving te komen.'
In april dit jaar hield de Brave Movement een 'actiedag' buiten het Europees Parlement, waar een groep slachtoffers van online seksueel kindermisbruik bijeenkwam 'om van de EU-leiders te eisen dat ze dapper zijn en actie ondernemen om miljoenen kinderen die gevaar lopen te beschermen tegen het geweld en trauma waarmee ze te maken krijgen'. Johansson deed mee aan het fotomoment.
Misbruikslachtoffers staan centraal in de strategie van de Brave Movement om invloedrijke europarlementariërs voor zich te winnen. 'We stellen een lijst samen van slachtoffers die aan europarlementariërs gekoppeld worden', staat in de pleitnota. 'We zullen het Europarlement "verdelen en veroveren" door met voorrang slachtoffers uit de landen van herkomst van de europarlementariërs in te zetten.'
Sommige leden van het Europees Parlement vinden deze lobbytactiek moreel twijfelachtig. De conservatieve Spaanse europarlementariër Javier Zarzalejos, de hoofdonderhandelaar over de kwestie in het parlement, is niet een van hen. Volgens de Brave Movement heeft hij al opgeroepen tot een 'krachtige mobilisatie van slachtoffers in belangrijke landen zoals Duitsland'. Ook de persoonlijke banden met het team van Johansson zijn zeer goed. De campagnemanager van de Brave Movement, Jessica Airey, werkte tussen oktober 2022 en februari 2023 bij de afdeling communicatie van het directoraat-generaal en promootte het wetsvoorstel van Johansson.
Volgens haar LinkedIn-profiel werkte Airey 'nauw samen met het beleidsteam dat de wetgeving in D.4 [waar Labrador Jimenez werkt] en met partners zoals Thorn heeft ontwikkeld'. Ze werkte ook 'horizontaal samen met europarlementariërs, de WeProtect Global Alliance en ecpat'.
Gevraagd naar een mogelijk belangenconflict, antwoordde de Europese Commissie dat Airey was aangesteld als stagiair en dat er dus geen formele toestemming nodig was. De Commissie stelt echter wel dat 'stagiairs strikte vertrouwelijkheid moeten betrachten met betrekking tot alle kennis die zij tijdens hun opleiding hebben opgedaan. Ongeoorloofde bekendmaking van niet-openbare documenten of informatie is ten strengste verboden, en deze verplichting geldt ook na de opleidingsperiode.'
De Brave Movement zegt 'trots te zijn op de diverse allianties die we hebben opgebouwd en het team van experts dat we in alle openheid hebben aangeworven om onze strategische doelen te bereiken', en wijst erop dat alleen al vorig jaar één online veiligheidshotline 32 miljoen meldingen van seksueel misbruik van kinderen heeft ontvangen.
De organisatie roept regelmatig de hulp in van deskundigen: haar strategie voor belangenbehartiging is opgesteld door het Britse adviesbureau Future Advocacy, terwijl haar 'toolkit,' die tot doel heeft 'een lans te breken voor steun aan uitgebreide wetgeving die kinderen beschermt', mede is geschreven door Purpose, een adviesbureau waarvan de Europese tak wordt gecontroleerd door het Franse IT-bedrijf Capgemini. Vanaf 2022 gaf de Oak Foundation Purpose subsidies ter waarde van 1,9 miljoen dollar om 'te helpen het internet veiliger te maken voor kinderen'.
Sinds april 2022 hebben vertegenwoordigers van Purpose regelmatig vergaderd met de eclag - het netwerk van maatschappelijke organisaties en lobbyisten - om een pan-Europese communicatiestrategie te verfijnen. Uit documenten die voor ons onderzoek zijn verkregen, blijkt ook dat zij leden van Johanssons team hebben ontmoet.
Bij een 'BeBrave Europe Task Force'-bijeenkomst in januari van dit jaar waren de eclag-stuurgroep, Purpose EU, Justice Initiative en Labrador Jimenez' afdeling binnen het directoraat-generaal betrokken. De Commissie deed daar 'de aanbeveling dat wanneer de organisaties met belanghebbenden van de onderhandelingen spreken, zij niet mogen vergeten een gevoel van urgentie over te brengen over de noodzaak om dit jaar nog overeenstemming te bereiken over de wetgeving'.
Offlimits, voorheen bekend alshet Expertisebureau Online Kindermisbruik, of eokm, is Europa's oudste hotline voor kinderen en volwassenen die misbruik willen melden, of dat nu achter gesloten deuren gebeurt of te zien is op video's die online circuleren. In 2022 verwerkten de zeven analisten 144.000 meldingen, waarvan ruim de helft betrekking had op illegale inhoud. De hotline stuurt verzoeken om de inhoud te verwijderen naar webhostingproviders en, als het materiaal als bijzonder ernstig wordt beschouwd, naar de politie en Interpol.
Arda Gerkens, voormalig parlementslid voor de SP en directeur van Offlimits tussen 2015 en september van dit jaar, is goed op de hoogte van het EU-beleid op dit gebied. In de interne pleitbezorgingsstrategie van de Brave Movement voor 2022 wordt zij genoemd als een 'zeer invloedrijke speler op het gebied van de EU-verordening', waaraan wordt toegevoegd dat 'meer gerichte inspanningen nodig zijn om de voordelen van de verordening te bepleiten, rekening houdend met de zwakke punten waarop Arda Gerkens heeft gewezen'. Maar in tegenstelling tot de Brave Movement of Thorn had ze weinig geluk bij het benaderen van Johansson.
'Ik heb haar hier uitgenodigd, maar ze is nooit gekomen', zegt Gerkens. Zogenaamde ngo's, die zich meer gedragen als tech-bedrijven, hebben Johanssons regelgeving beïnvloed, vindt Gerkens. Ze stelt dat Thorn en soortgelijke groeperingen 'een commercieel belang hebben'. Gerkens zegt dat de strijd tegen kindermisbruik sterk verbeterd moet worden en een allesomvattende aanpak moet bieden die zich richt op welzijn, onderwijs en de noodzaak om de privacy van kinderen te beschermen. 'Encryptie', zegt ze, 'is ook de sleutel tot de bescherming van kinderen: kwaadwillenden hacken accounts op zoek naar afbeeldingen.'
Het is een standpunt dat ook door Nederlandse vertegenwoordigers naar voren is gebracht tijdens de onderhandelingen over een compromistekst in de EU-Raad. Zij pleitten voor een minder ingrijpende aanpak die versleutelde communicatie beschermt, en alleen materiaal aanpakt dat al is geïdentificeerd en aangemerkt als kinderporno door toezichthoudende groepen en autoriteiten. Een Nederlandse regeringsfunctionaris: 'Nederland heeft ernstige zorgen met betrekking tot de huidige voorstellen om onbekende CSAM op te sporen engroomingaan te pakken, aangezien de huidige technologieën leiden tot een groot aantal fout-positieven. Dat leidt tot een inbreuk op de grondrechten die niet proportioneel is.'
In juni 2022, kort na de publicatie van het voorstel van Johansson, spraken vertegenwoordigers van Thorn met een van de kabinetsmedewerkers van de commissaris, Monika Maglione. In een intern verslag van de vergadering staat dat Thorn graag wilde weten hoe 'knelpunten in het proces van risicobeoordeling naar opsporingsbevel' zouden worden aangepakt. Opsporingsbevelen zijn een cruciaal onderdeel van de procedure die wordt beschreven in de door Johansson voorgestelde verordening, waarbij wordt bepaald hoeveel mensen moeten worden gecontroleerd en hoe vaak.
Bronnen in het Europees Parlement zeggen dat Javier Zarzalejos, de rapporteur over het voorstel, in technische vergaderingen heeft gepleit voor detectiebevelen die niet noodzakelijkerwijs gericht zijn op individuen of groepen verdachten, maar die zo zijn gekalibreerd dat verdachte inhoud kan worden gescand. Experts zeggen dat dit de deur opent naar het algemeen monitoren van EU-burgers, ook wel bekend als massasurveillance.
Gevraagd om zijn standpunt te verduidelijken, antwoordde het kantoor van Zarzalejos: 'Het dossier wordt momenteel achter gesloten deuren besproken door de schaduwrapporteurs en we geven tot nu toe geen commentaar.'
In dezelfde vergadering met Maglione verklaarden vertegenwoordigers van Thorn zich 'bereid om nauw samen te werken met de Europese Commissie en indien nodig hun expertise aan te bieden, in het bijzonder met betrekking tot het opzetten van de database van indicatoren die door het EU-Centrum zal worden gehost' en om 'communicatiemateriaal over online seksueel misbruik van kinderen' voor te bereiden.
Het EU-Centrum ter voorkoming en bestrijding van seksueel misbruik van kinderen, dat volgens Johanssons voorstel zou worden opgericht, moet een sleutelrol spelen om de wetgeving te helpen implementeren bij lidstaten en bedrijven; het zou ook scantechnologieën onderzoeken, goedkeuren, kopen en aanbieden aan kleine en middelgrote bedrijven.
Als producent van dergelijke scantechnologieën zou een rol voor Thorn in de ondersteuning van de capaciteitsopbouw van de database van het EU-Centrum van groot commercieel belang zijn voor het bedrijf. Volgens Meredith Whittaker, voorzitter van de Amerikaanse stichting zonder winstoogmerk die achter de versleutelde chatapplicatie Signal zit, promoten de AI-bedrijven die scansystemen produceren zichzelf als clearinginstellingen en aansprakelijkheidsbuffers voor grote technologiebedrijven. 'Hoe meer ze dit als een groot probleem neerzetten in het publieke debat en tegenover toezichthoudende instanties, des te meer ze grote tech-bedrijven ertoe aanzetten om de aanpak aan hen uit te besteden', zeg Whittaker. 'In feite bieden zulke AI-firma's tech-bedrijven eenget out of responsibility free carddoor tegen hen te zeggen: "Jij betaalt ons en wij hosten en onderhouden het AI-systeem, wij doen wat nodig is om dit probleem op magische wijze op te lossen."'
Volgens haar begrijpen overheden niet hoe duur en feilbaar de monitoringsystemen zijn. 'En dan hebben we het niet over eenmalige kosten. We hebben het over honderden miljoenen dollars voor onbepaalde tijd, door de schaal waarop dit wordt voorgesteld.'
Johansson verwerpt het ideedat de aanpak die zij voorstaat iets nieuws of extreems zal ontketenen. Vorig jaar zei ze tegen europarlementariërs dat het 'volstrekt onjuist is om te zeggen dat er met een nieuwe regeling nieuwe mogelijkheden voor detectie zullen ontstaan die vandaag de dag nog niet bestaan'. Experts zetten daar grote vraagtekens bij.
Volgens Matthew Daniel Green, een beveiligingstechnoloog aan de Johns Hopkins University, ontbreekt er een wetenschappelijke basis aan de verordening. 'In de eerste effectbeoordeling van de Europese Commissie was er bijna geen wetenschappelijke input van buitenaf. Dat is echt verbazingwekkend, aangezien Europa een geweldige wetenschappelijke infrastructuur heeft, met de beste onderzoekers in cryptografie en computerbeveiliging over de hele wereld.' AI-gestuurde scantechnologie, waarschuwt hij, kan digitale platforms blootstellen aan kwaadaardige aanvallen die de encryptie ondermijnen. 'Als je ingebouwde encryptiemodellen treft, introduceer je kwetsbaarheden', zei hij. 'Het idee dat we in staat zullen zijn om versleutelde gesprekken zoals de onze te voeren is totaal onverenigbaar met deze geautomatiseerde scansystemen, en dat is ook de bedoeling.'
De Amerikaanse tech-gigant Apple stelde begin september dat het onmogelijk is om scanning te implementeren met behoud van de privacy en veiligheid van digitale communicatie. Ook Britse ambtenaren gaven toe dat er geen bestaande technologie is die end-to-end versleutelde berichten kan scannen zonder de privacy van de gebruikers te ondermijnen.
Volgens onderzoek van de Imperial Collegewetenschappers Ana-Maria Cretu en Shubham Jain, dat afgelopen mei verscheen, kunnen AI-gestuurde Client Side Scanning-systemen gezichtsherkenning gebruiken zonder dat de gebruiker dat weet. Ze waarschuwden voor meer kwetsbaarheden die nog moeten worden geïdentificeerd. 'Zodra deze technologie is uitgerold naar miljarden apparaten over de hele wereld, kun je het niet meer terugdraaien.'
Opsporingsinstanties denken al na over de mogelijkheden die dit biedt. In juli 2022 bracht het hoofd van het directoraat-generaal van Johansson, Monique Pariat, een bezoek aan Europol om de bijdrage te bespreken die het EU-politieagentschap zou kunnen leveren aan de strijd tegen kinderporno.
Europol-functionarissen opperden het idee om het voorgestelde EU-Centrum te gebruiken om op meer dan alleen kindermisbruik te scannen: 'Er zijn andere misdaadgebieden die baat zouden hebben bij detectie.' Volgens de notulen toonde een functionaris van de Commissie 'begrip voor de aanvullende wensen', maar 'wees hij op de noodzaak realistisch te zijn in termen van wat kon worden verwacht, gezien de vele gevoeligheden rond het voorstel.'
Volgens Ross Anderson, hoogleraar Security Engineering aan de University of Cambridge, wordt in het debat over AI-gestuurd scannen voor CSAM over het hoofd gezien dat wetshandhavingsinstanties dit kunnen manipuleren. 'De veiligheids- en inlichtingendiensten hebben altijd zaken gebruikt die wetgevers bang maken, zoals kindermisbruik en terrorisme, om online privacy te ondermijnen', zegt hij. 'We weten allemaal hoe dit werkt en bij de volgende terroristische aanslag zal geen enkele wetgever zich verzetten tegen de uitbreiding van het scannen - van kindermisbruik tot ernstige gewelds- en politieke misdrijven.'
Dit onderzoek werd ondersteund door een subsidie van het IJ4EU-fonds en uitgevoerd in samenwerking metDie Zeit, Le Monde, Balkan Insight,Solomon en IRPI Media. Redactie door Balkan Inside. Vertaling Menno Grootveld