Als de rechter de natuur moet beschermen gaat er iets mis In het nieuws

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
22 augustus 2024
Misschien heeft u het gemist, het zij u vergeven, al die rechtszaken over het milieu volgen elkaar in zo'n hoog tempo op dat het nauwelijks bij te houden is, maar vorig jaar begon Greenpeace een juridische procedure tegen de staat in een poging de Nederlandse natuur te beschermen. Het is alweer vijf jaar geleden dat de uitspraak van een andere rechtsprekende instantie, de Raad van State, de 'stikstofcrisis' ontketende. Ineens konden beleidsmakers niet meer wegkomen met boekhoudkundige schijnoplossingen. Er werden deadlines gesteld, plannen gemaakt, boze boeren bestormden het provinciehuis en hingen vlaggen op de kop, waarna de deadlines en plannen weer werden afgezwakt. En ondertussen rukten de bramen en brandnetels op en kwam de kwetsbare flora en fauna verder in de verdrukking. Om verdere ecologische schade te voorkomen moet de rechter ingrijpen, vindt Greenpeace.
Ook 'Brussel' is het zat. Nederland doet te weinig om de weidevogels en hun leefgebied te beschermen: ondanks miljoenen aan subsidies en meerdere reddingsplannen blijft de populatie grutto's maar dalen. Omdat Nederland op deze manier zijn wettelijke verplichtingen verzaakt, begint de Europese Commissie nu een inbraakprocedure. 'Wat zich nu wreekt, is dat het recht, in tegenstelling tot politiek Den Haag, een geheugen heeft', schrijft Sander Turnhout in zijn artikel op bladzijde 10 van dezeGroene.
Doorgaans vormt een rechtszaak voor actiegroepen het laatste redmiddel. Stap één is het beleefd vragen, eventueel ondersteund door een petitie. Als dat niet werkt trommel je mensen op om de straat op te gaan en schreeuw je je frustraties door een megafoon. Pas als dat niets uithaalt en je ervan overtuigd bent dat je de wet aan je zijde hebt, kun je dure advocaten inschakelen. Dat de juridische route succesvol kan zijn, bewezen Urgenda en Milieudefensie: hun gewonnen 'klimaatzaken' gingen de wereld over. Van de zaak tegen Shell werden zelfs een toneelstuk en een opera gemaakt.
In een gezonde rechtsstaat zou je verwachten dat de bewindspersonen zichzelf achter de oren krabben. Hoe komt het toch dat de rechter zo vaak moet ingrijpen? Kan het zijn dat het boerenbelang te lang voorrang heeft gekregen op de bescherming van de natuur? Is het probleem wellicht dat we de klimaatdoelen van Parijs op papier onderschrijven, maar er in de praktijk niet naar handelen? Ha, welnee! In de ogen van het nieuwe kabinet vormen die vervelende milieuclubs het probleem en volgens die logica is de oplossing simpel: bemoeilijk de gang naar de rechter. In plaats van een ongemakkelijke boodschap ter harte te nemen, richt een Kamermeerderheid haar vizier liever op de boodschapper.
Van een coalitie waarvan de VVD het groene geweten is, hoeven we waarschijnlijk geen beleid te verwachten dat de belangen van weidevogels boven die van de agro-industrie stelt. Het besluit van Femke Wiersma, de BBB-minister van Landbouw, Visserij, Voedselzekerheid en Natuur, om de deadline voor de provinciale stikstofplannen te schrappen, biedt wat dat betreft alvast een voorproefje. Wanneer de politiek zo nadrukkelijk nalaat om de natuur te beschermen, is het niet vreemd dat milieuclubs hun heil zoeken bij de rechter.
Het risico is dat het milieudebat zo een technocratische aangelegenheid wordt. Waarom moeten we de weidevogels beschermen? Omdat het moet van de EU. Waarom zouden we de stikstofuitstoot verminderen? Omdat de rechter het zegt. Behalve dat deze argumentatie weinig inspirerend is, speelt het de partijen in de kaart die zaken als kritische depositiewaarden of Natura2000-gebieden toch al afschilderen als Brusselse bemoeienis waarmee we het onszelf (lees: de boeren) onnodig ingewikkeld maken. Wat ontbreekt is een fundamenteler gesprek over de waarde van de natuur, een besef dat een gezonde leefomgeving onmisbaar is voor een gezonde samenleving, dat natuur geen recreatieve bijkomstigheid is, maar een ingenieus ecologisch web, geweven door miljoenen jaren evolutie, waar ook de mens afhankelijk van is. Zelfs een gewonnen rechtszaak zal dat besef niet vergroten, tenzij er misschien een toneelstuk over de agro-lobby of een opera over de grutto op volgt.
Die vervelende milíeuclubs zijn het probleem, volgens het nieuwe kabinet