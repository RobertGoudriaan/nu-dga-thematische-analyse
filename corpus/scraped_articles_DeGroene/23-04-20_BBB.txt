BBB

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
20 april 2023
Marcel Möring schrijft inDe Groenevan 6 april dat hij al van verre had zien aankomen dat de mensen in de provincie massaal op de BBB zouden stemmen, omdat ze zich al decennia achtergesteld voelen door de overheid. Met Marcel Möring heeft mij, Randstedelijke stadsbewoner in hart en nieren, dat evenmin verbaasd. Dat de BBB bij de Provinciale-Statenverkiezingen veruit de grootste partij is geworden in alle provincies in Nederland wordt door dat inzicht niet verklaard. Er zijn veel meer groepen in de samenleving, zowel in de provincie als in de Randstad, die zich niet vertegenwoordigd voelen door de politiek in Den Haag, die al decennialang voorrang geeft aan de economische winnaars in het land. En kennelijk heeft een groot deel van dat electoraat zich deze keer geschaard achter Caroline van der Plas en haar BBB, net zoals ze dat bij de vorige Provinciale-Statenverkiezingen had gedaan achter Thierry Baudet en zijn partij.
Van der Plas wist de onvrede die er heerst ditmaal het beste te verwoorden, met een overdonderend resultaat in alle delen van het land, met uitzondering van de grote steden, hoewel ook daar de aanhang meer dan verwaarloosbaar is. Dat de BBB zoveel stemmen heeft behaald dat ze eigenlijk niet genegeerd kan worden, is een probleem op zich, want waar haalt de BBB bestuurders vandaan die het vak van besturen verstaan? Ik durf te voorspellen dat dat niet gaat lukken. Ook zal het de BBB niet lukken alle groepen die op haar gestemd hebben tevreden te stellen. Op zich is het bemoedigend dat Van der Plas, anders dan Baudet, bereid lijkt de nuance te zoeken, maar met genuanceerde politiek ben je al gauw het grootste deel van je achterban alweer kwijt. Het ligt in de lijn der verwachting dat de BBB op korte termijn weer zal versplinteren en bij de volgende verkiezingen gereduceerd blijkt te zijn tot een boerenpartij met maximaal vier of vijf zetels in de Eerste Kamer.
Het zou mooi zijn als het nu eens tot de gevestigde politieke partijen doordringt dat het een doodlopende weg is om vooral de winnaars in de samenleving te vertrouwen en te pamperen, waardoor het een enorm electoraat van zich gewantrouwd en genegeerd voelende ontevreden 'verliezers' blijft vervreemden. Dat zou pas echt winst zijn, maar dat vergt wel een ander type minister-president dan Rutte, vrees ik.
PIETER HARINGSMA