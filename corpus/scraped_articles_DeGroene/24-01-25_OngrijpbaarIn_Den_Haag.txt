Ongrijpbaar In Den Haag

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
25 januari 2024
Nu het aankomt op formeren lijkt Pieter Omtzigt, befaamd om zijn rechtsgevoel, de onrechtsstatelijkheid van de PVV te bagatelliseren.
Het was mijn plan een column te schrijven over de vraag wat Pieter Omtzigt aan het doen is. (Vermoedelijk een veelbesproken vraag op nieuwjaarsborrels in Nederland.) Ik wilde beginnen metde Volkskrant-podcastDe kamer van Klok,waarin presentatoren briesten dat Omtzigt 'de lokroep van het populisme niet weet te weerstaan'. Of met Marcel ten Hooven, die in dit blad schreef dat de opstelling van Omtzigt 'afbreuk doet aan zijn geloofwaardigheid als ordebewaker van het democratisch fatsoen'.
Een ander licht wilde ik op de kwestie werpen. Dat Omtzigt mogelijk niet, nu hij de macht ruikt, bereid is zijn principes en plannen omtrent beter bestuur en rechtsstaat overboord te gooien. Dat zijn twinkelende ogen en opmerkingen op de verkiezingsavond over dat 'het land bestuurd moet worden' en dat partijen 'over hun eigen schaduw moeten stappen' wellicht openingszetten waren van een strategisch schaakspel.
Ik wilde in herinnering roepen dat Omtzigt in het verleden succesvol streed voor een onafhankelijk onderzoek naar de moord op de Maltese journaliste Daphne Caruana Galizia, dat leidde tot het aftreden van premier Joseph Muscat. Dat hij ook de strijd aanbond tegen corruptie bij de Raad van Europa en blootlegde dat zijn collega's zich voor miljoenen hadden laten omkopen door Azerbeidzjan. En dat daarna het toeslagenschandaal nog volgde, dat mede door Omtzigt leidde tot het aftreden van Rutte III. Een fiks rijtje wapenfeiten waar veel politici een puntje aan kunnen zuigen. Een rijtje dat het bovendien moeilijk voorstelbaar maakt dat Omtzigt oprecht overweegt in een kabinet of gedoogconstructie te stappen met Geert Wilders - een man gespeend van enig respect voor de samenlevingsvorm die de democratische rechtsstaat is. Die afgelopen september tijdens de Algemene Beschouwingen nog riep dat 'onze multiculturele landgenoten' de boel in ons land zouden 'verzieken'. Die niet de zelfbeheersing heeft om geen fascistische dingen te tweeten tijdens precaire formatiegesprekken over de grondwet.
Het is duidelijk, zou ik geschreven hebben, dat Omtzigt klem zit tussen zijn kiezers en zijn net verkozen Kamerleden. Uit polls blijkt dat een grote meerderheid van zijn electoraat wil dat hij met Wilders gaat samenwerken. Maar zien oud-rechter Judith Uitermark, jurist en klokkenluider Sandra Palmen en toeslagenouder Faith Bruyning dat ook zitten? De vraag stellen is hem beantwoorden, lijkt mij. Mijn duiding zou zijn geweest: goede kans dat de huidige pogingen tot formeren door Omtzigt een rituele dans zijn, die best even kan duren. Met als doel de onderhandelingen te laten klappen, het liefst door een evidente fout van Wilders, die ongetwijfeld bewijsmateriaal gaat leveren voor dat met de PVV niet te regeren valt. Dan zou Omtzigt kunnen pleiten voor een zaken- of extraparlementair kabinet, zoals hij vaker deed.
Uiteraard had ik ook benoemd dat iedereen die Omtzigt al langer volgt weet dat hij een vat vol tegenstrijdigheden is. Hij drukte een stempel op het strenge toeslagensysteem waar hij later de desastreuze gevolgen van aan het licht bracht; er was die blooper op het MH17-dossier; en hij schrikt niet terug voor het steunen van dubieuze moties. Het is ongrijpbaar wat zijn befaamde rechtvaardigheidsgevoel aanwakkert. Toeslagen wel, maar over klimaatrechtvaardigheid of de schrijnende situatie van vluchtelingenkinderen in Nederlandse azc's of op Lesbos hoor je hem niet. Maar toch, zou ik hebben geschreven, maar toch.
De moed om deze column te schrijven zonk mij in de schoenen tijdens het bekijken van het Kamerdebat over de formatie vorige maand. Uit niets bleek dat Omtzigt zijn schaakstukken zorgvuldig aan het positioneren was. Hij zei niets concreets over de autoritaire grondslagen en het radicaal-rechtse gedachtegoed van de PVV. In plaats daarvan normaliseerde hij de partij faustiaans met een mistig verhaal over dat de PVV geen grondrechten zou willen afschaffen. Bovendien zou Wilders niet de enige zijn die de grondwet wil wijzigen. Voorstellen van andere partijen, zoals het verhogen van het aantal Kamerleden, vergen dat ook. Tot slot beweerde Omtzigt foutief dat Rutte veroordeeld is voor rassendiscriminatie, met als onderliggende boodschap dat wij onze pijlen onterecht veel op Wilders richten. Kennelijk even vergeten dat die nu juist wél een strafblad heeft vanwege een uitingsdelict.
Afgelopen weken zwegen de betrokken partijen over de precieze inhoud van de formatiegesprekken (met uitzondering van Wilders, die problemen heeft met de nieuwe Spreidingswet omdat die een staatsrechtelijk correct wetgevingsproces doorloopt). Zodra ik Omtzigt sindsdien in het nieuws zie, moet ik denken aan 'Ik denk nooit meer aan jou' van de Tröckener Kecks.Verfrissend, denkt de luisteraar, als het begint. Maar het kwartje valt naarmate de herhaling toeneemt (roep maar eens elf keer achter elkaar: ik denk nooit meer aan jou). Watbetekenthet dat Omtzigt eindeloos herhaalt dat het hem om rechtsstatelijkheid, rechtvaardigheid en goed bestuur gaat? 'Ik denk nooit meer aan jou.' Zou het? Dat iemand iets heel vaak zegt, maakt het niet per se waar.
Als Omtzigt in het nieuws is, denk ik aan de Tröckener Kecks
...