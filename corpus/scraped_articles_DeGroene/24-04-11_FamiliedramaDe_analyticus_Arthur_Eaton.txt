Familiedrama De analyticus Arthur Eaton

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
11 april 2024
Psycholoog en filosoof Arthur Eaton beantwoordt levensvragen van lezers. Deze week: hoe ga ik om met vervelende familiedynamieken?
Beste W.,
Blinkend zilver op een kraakwit laken. De tafel is gedekt, de rollen zijn verdeeld. Familiebezoek is een ritueel. Als we het niet kennen uit ons eigen leven, dan wel uit de boeken en films. Ik zie zo'n lange tafel voor me: je oma heeft haar speciale appeltaart gebakken. Je oom heeft weer een cognacje te veel op. Je oudste zus heeft haar nieuwe vriend meegenomen: waar haalt ze ze toch vandaan? En dan het gefluister tijdens het afruimen. Dit is je teken: jij moet op. Licht, camera, actie.
Familiebanden kun je zien als onzichtbare, ingesleten rolpatronen. In elke familie circuleren bewuste en onbewuste verhalen die bepalen wie welke rol inneemt: wie autoriteit heeft, wie zorg draagt en ondersteunt, wie gehoorzaamt en wie het erfgoed van het verleden bewaart. Een familie is een groep als alle andere. En net als andere groepen hebben families hun eigen dynamiek, waarin we onze plaats vinden en groeien in onze rol.
Een familie kan een 'veilige haven in een harteloze wereld' zijn, zoals de historicus Christopher Lasch ooit schreef. Dat is de familie als toevluchtsoord: waar de verhoudingen nog spontaan zijn, oprecht, onaangetast door markt en staat. Thuis zijn we geen consumenten, geen nummers; we hoeven er niet te presteren. Dat schept ruimte voor warmte en liefde, aandacht. Voor veel mensen voelt familie zo. Maar een familie kan ook, en soms tegelijk, een wreed systeem zijn: waar loyaliteit wordt afgedwongen, geheimen uitgewisseld, en waar we in rollen terechtkomen die ons, heel letterlijk, tot waanzin kunnen drijven.
Als we na lange tijd terugkeren in een familiale setting, om vakantie te vieren, of de feestdagen, dan zijn dat periodes waarin we worden teruggeworpen in die oude relaties. Bijna als vanzelf vervallen we in oude verwachtingspatronen, oude ideeën over onszelf en over de mensen om ons heen. Dat kan prettig zijn: als het vertrouwd is, of als er weer even voor ons wordt gezorgd. Het kan ook akelig zijn: als we ons weer afhankelijk voelen, of hulpeloos en ongezien.
Het kan helpen als je zicht hebt op welke rollen de mensen om je heen spelen. Als je kunt zeggen: 'O, oom Piet draait weer zijn oude riedeltje af.' Of: 'Ach, tante Sofia voelt zich weer eens onbegrepen.' Als je, kortom, de onbewuste dynamieken in de groep begint te herkennen. Als je het gedrag van mensen begrijpt vanuit de rol die ze spelen, helpt dat je om je in hen in te leven. Zij doen ook maar hun best, tenslotte. Het helpt je ook om uit te vogelen wat jouw rol in het geheel is: ben je een verbinder, iemand die de boel bij elkaar houdt? Zit je meer aan de rebellerende kant? Ben je een beetje een underdog, of heb je juist vaak het hoogste woord? Als je zicht hebt op de rol waar je in terechtkomt, geeft je dat de vrijheid om ervan af te wijken.
Maar dat afwijken gaat meestal niet zomaar. Je zal zien dat het nog best moeilijk is om weerstand te bieden aan de druk die er van zo'n rol uitgaat. Dat is omdat de rollen die we spelen vaak ontstaan in de loop van de jaren; bovendien zijn ze altijd sterk geïnformeerd door de cultuur waarin we leven. Nog altijd verwachten we, om maar wat te noemen, iets anders van moeders dan van vaders. Dat is misschien niet eerlijk, en het culturele gesprek erover is in volle gang, maar zulke veronderstellingen zijn hardnekkig. Ten slotte is er de groepsdruk zelf. Je kunt dat vergelijken met een toneelstuk waarin één van de acteurs besluit om niet binnen de lijnen te acteren: dat nemen de andere spelers diegene vaak niet in dank af. Het schopt hun eigen spel in de war.
Daarom kan het zo eenzaam zijn als je probeert dingen anders te doen: als je eens niet ingaat op de vervelende grapjes van je broer, of niet reageert op de ijzige blikken van je moeder. Toch is het belangrijk om te beseffen dat familiebanden weliswaar de relaties zijn waar we in zijn opgegroeid, maar dat we er ook zijn uitgegroeid. Je bent niet langer het kind dat je ooit was. Relaties zijn levend; ze liggen niet vast. Hier houdt de vergelijking met een rollenspel op: je mag, en kunt, improviseren.
Met vriendelijke groet, Arthur
Heb je ook een brandende levensvraag? Mail dan een korte brief naaranalyticus@groene.nl