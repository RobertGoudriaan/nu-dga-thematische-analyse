Niña Weijers

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
27 juni 2024
Dagen had ik verlangend naar de besneeuwde bergtoppen gekeken die boven ons uittorenden. Het dal was erdoor ingekapseld, en het was verleidelijk te geloven dat dit de hele wereld was, een microkosmos waar de balans tussen de mensen, de dieren en de dingen was zoals die hoorde te zijn. Als ik ver genoeg zou lopen, zou ik vanzelf stuiten op de onzichtbare rand van de stolp waaronder we ons bevonden - Marlen Haushofer'sDe wand -met het verschil dat ik reisgenoten had, of er zelf een was, afhankelijk van het perspectief (je vergeet het soms, als min of meer onafhankelijke vrouw, dat je zelf ook het geliefde blok aan andermans been bent).
Op een ochtend, toen de roep te luid werd, liet ik de reisgenoten achter in het dal voor een inspectie van wat het ook was dat zich daarboven aan de rand bevond. Na driehonderd meter klimmen trof ik de eerste sneeuw op mijn pad. Ik maakte een foto zonder precies te begrijpen waarom, waarom die kinderlijke opwinding, altijd weer, en of die niets of alles te maken had met het grote smelten van de wereld ('likken!' gil ik tegen mijn zoon als hij een ijsje in zijn hand heeft, 'als je een ijsje hebt moet je altijd blijven likken!'). Een paar honderd meter verder was het pad verdwenen. De sneeuw, die vanuit de verte zo sereen en decoratief had geleken, was van dichtbij een verraderlijke hindernisbaan voor naïeve wandelaars zoals ik - wandelaars die meenden dat de bergen vooral mooi en vriendelijk waren, daar neergezet voor hun esthetische plezier en het gevoel van vrijheid in een verloren wereld. De markeringen bevonden zich grotendeels ergens onder het pak sneeuw, ik kon niet meer dan een paar honderd meter vooruitzien en had geen idee wat er nog komen zou.
En zo ging ik voort, klauterend over rotsen, wegzakkend in plotselinge dieptes. Eenzaam avontuur, dacht ik, eenzaam avontuur eenzaamavontuur. Nooit gelezen, dat boek. Wel een ander boek waarin een oude man, nadat hij zijn hond doodschiet omdat die een hersentumor heeft, zelf doodvriest in een verlaten Zwitsers bergdal. In deze bergen had Nietzsche eindeloos rondgedwaald, overvallen, zo wil de overlevering, door het idee van eeuwige wederkeer. Nietzsche, die zo graag in de natuur was omdat die, anders dan de wereld van mensen, niet oordeelde.
Het verschil tussen zijn negentiende eeuw en onze eenentwintigste, dacht ik toen mijn voet weggleed van een ijzig stuk rots, was dat we inmiddels precies wisten hoe gevaarlijk we zelf waren. Dat de wereld van mensen op geen enkele manier losstond van die andere wereld, die helemaal geen andere wereld was maar onderdeel van ons, van alles. Ondertussen had ik al zeker twee uur niemand gezien. Ook de vage schoenafdrukken van voorgangers waren niet meer te ontwaren - hoe lang was ik ze al kwijt? Boven mijn hoofd vormden zich dreigende wolken die de sneeuw een grijze einde-der-tijden-achtige gloed gaven. Mijn sokken waren nat, mijn voeten ijskoud van het smeltwater.
Ik ga dood, dacht ik, als ik zo doorga glijd ik uit en ga ik dood. Al mijn angsten, tegelijk te groot en te vaag, akelig dichtbij maar te ver om vast te pakken, werden opgeslokt door deze nieuwe acute en zeer concrete angst om hier, nu, op een werkelijk idiote manier het leven te laten. Ik had me, kortom, in tijden niet zo levend gevoeld.
Later appte M me dat ze bij het horen van mijn voornemen al vreesde dat ik dood zou gaan onderweg. Ze had een nieuwsbericht gelezen over een tv-dokter die was uitgegleden in Griekenland en, nou ja, dood, dus. Ze had het voor zich gehouden, woorden waren gevaarlijke dingen, griezelige voorspellingen kwamen steeds maar uit. Ik leef nog, zei ik, al hield ik rekening met de mogelijkheid dat mijn woorden iets in gang zouden zetten wat ik met mijn levendigste angsten niet kon vermoeden.
'The world was very beautiful. It was far too beautiful to abandon. Or was it too beautiful to live in?'
Anne Enright,The Wren, The Wren