Een tweede album kwam er nooit IFFR Feis Forever

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
23 januari 2025
In de documentaireFeis Forevervan regisseur Olivier S. Garcia wordt niet alles rond het leven van de Rotterdamse rapper duidelijk. Omdat dit leven bruusk ten einde kwam?
Toen eind 2014 het debuutalbumvan rapper Feis ging verschijnen, zocht een publiciteitsmedewerker van platenlabel TopNotch contact met journalisten. Wie o wie wilde de Rotterdammer spreken? De 27-jarige Feis had op dat moment al een goede reputatie opgebouwd met rauwe, overtuigende raps waarin vaak het leven op straat centraal stond. Hij gold als een ideale gastartiest bij collega-rappers, en de titel van zijn debuut beloofde de nodige openhartigheid:Hard van buiten, gebroken van binnen.Maar echt bekend was hij vooralsnog niet, en blijkbaar kwam er ook weinig respons op de persmailings. Algauw kwam er een nieuwe mail vanuit het platenlabel: Feis was niet alleen beschikbaar voor interviews, hij kon ook een rondleiding geven door Blijdorp, de dierentuin waar hij 's ochtends vroeg werkte als schoonmaker.
Dat verzoek is me altijd bijgebleven. Vanwege het contrast dat erin besloten lag: de stoere rapper die het in zijn nummers had over 'hosselen' en die deze bijbaan had om rond te komen. En ook omdat de uitnodiging zo goed illustreerde hoe media vaak te werk gaan. Feis (1986, Faisal Mssyeh) was al jaren een van de betere rappers in Nederland, met een strakke eigen stijl, een rauwe rasp in zijn stem, en vaak doorleefde, slimme teksten. Als tiener had hij jarenlang 'bullshit' op straat gedaan - denk aan dealen, diefstal - en daar probeerde hij juist via muziek op terug te blikken, aan te ontsnappen. En dat lukte, al scoorde hij geen echte hits en kreeg hij weinig aandacht op televisie of in kranten. Het journalistieke medium waarvoor ik destijds af en toe over hiphop schreef, had evenmin interesse in hem. Tot die dierentuin ter sprake kwam - het benodigde haakje. Met die bijbaan kon ik een reportage-element toevoegen aan zijn verhaal, oordeelde de hoofdredactie, en illustreerde dat wellicht hoe weinig geld er in de Nederlandse hiphopwereld rondging?
Via het platenlabel maakte ik een afspraak met Feis. Maar vlak van tevoren ging er een streep doorheen. En ook daarom bleef het verzoek van dat label me zo bij: Feis zelf bleek helemaal geen zin te hebben om naar de dierentuin te gaan - iets wat me erg voor hem innam. Sinds kort vroegen journalisten opeens naar zijn band met Blijdorp, verklaarde hij, net als naar zijn vroegere illegale activiteiten, maar hij wilde dat het eens om zijn muziek ging, de inhoud.
Een paar jaar later, rond vieren op oudjaarsnacht, vond er op de Nieuwe Binnenweg in Rotterdam, op tien minuten fietsen van diergaarde Blijdorp, een 'onbenullige kroegruzie' plaats - zo zou de politie het achteraf althans typeren. Er werd niet geslagen of geduwd, er werd niet gescholden of gedreigd, de boel leek met een sisser af te lopen. Tot iemand een pistool trok en begon te schieten. De broer van Feis raakte in coma. Feis zelf overleed voor het nieuwe jaar 2019 goed en wel was begonnen.
Vanaf dat moment is het groteherdenken begonnen. Eerst volgde een enorme stroom publieke condoleances, er waren meerdere massale en ontroerende herdenkingsbijeenkomsten in Rotterdam. En nog altijd duikt Feis' naam geregeld op in werk van zijn collega-rappers, zeker in dat van zijn boezemvriend en collega-rapper Winne. Laatst nog, tijdens een uitverkochte show van Sticks, droeg Opgezwolle-rapper Rico een shirt waarop pontificaal Feis' gezicht stond afgebeeld.
InFeis Forever,van regisseur Olivier S. Garcia, wordt in vijftig minuten via archiefbeelden en interviews teruggeblikt op waar Feis vandaan kwam, wat hij zoal maakte. En hoe die twee bij hem verband hielden: hij was een jongen met een multiculturele achtergrond die weinig aansluiting vond bij de Nederlandse samenleving, die tijdelijk viel voor de charmes van snel geld met illegaal werk - typisch zo iemand óver wie in de politiek wordt gepraat. Winne, een van de geïnterviewden inFeis Foreveren tevens een soort muzikale mentor voor hem, vat hun band als volgt samen: allebei kwamen ze uit een gebroken gezin en uit een achterstandswijk. 'We weten dat de maatschappij op een bepaalde manier naar ons kijkt', zegt hij.
En hiphop was de manier om daarmee om te gaan. Om - eerst met een klein microfoontje en krakkemikkige pc, in het ouderlijk huis - alsnog iets van regie te grijpen; om niet meer aangewezen te zijn op instituties en hun wereld te tonen aan buitenstaanders. De opkomst van Winne en - in zijn kielzog - Feis was rond 2007 niet minder dan een sensatie. Zo gedreven, zo intelligent en toch toegankelijk, stevig, er ontstond een hele beweging die logischerwijs ook inFeis Foreverwordt teruggehaald. 'Iedereen die Feis hoorde, dacht: wat de fak is dit?' klinkt het, en dat is complimenteus. TopNotch-oprichter en Feis' voormalig platenbaas Kees de Koning wordt ook geïnterviewd: 'Hij rapte niet, hij praatte gewoon met je.'
Inderdaad: in zijn teksten kon Feis moeiteloos donkere, smoezelige straathoeken oproepen. Wat hij daar zelf als tiener precíes deed, blijft ook inFeis Foreveronduidelijk, zoals ook de band met zijn ouders minimaal is uitgelicht. Zijn moeder regelde kennelijk traditionele Marokkaanse bruiloften, maar komt niet aan het woord. In een oude audio-opname vertelt Feis dat er amper geld was, hij spreekt van een 'bodemloze put' die vanaf zijn zestiende 'gepaard ging met dingen doen, niet altijd legaal'; in zijn nummers rapt hij meermaals over zijn werk als 'straatsoldaat'. Maar hoe hij precies afscheid nam van dat werk? Waar zijn vader was? Hoe zit het met zijn broer, die nota bene bij hem was tijdens die fatale nacht? Ze komen niet aan het woord inFeis Forever,er wordt niet eens terloops aan ze gerefereerd.
Deze documentaire is duidelijk ook niet bedoeld om iets te onderzoeken of af te pellen, het is vooral een poging om Feis levend te houden. In vrij hoog tempo wordt er daardoor, zonder echt reliëf, stilgestaan bij allerlei episodes van zijn bestaan. Er zijn geen grote geheimen of onvoorziene kanttekeningen, voor onvertogen woorden is geen ruimte ingelast. Dat geeft de documentaire iets tams, de grondtoon is vanaf de eerste tellen waarderend. Maar toch blijft de tragiek niet ver weg, al is het maar omdat Feis zo sympathiek en zo jeugdig overkomt, en vooral: omdat zijn leven welbeschouwd amper ruimte heeft gelaten voor een geheim of een grote twist. Zijn nalatenschap wordt voor een belangrijk deel gedefinieerd door het feit dat er zo weinig is nagelaten.
Feis groeide nooit uit tot een productieve rapper; iets wat in de documentaire ook zijdelings wordt benoemd.Hard van buiten, gebroken van binnenis inderdaad een openhartig en ook sterk debuutalbum, waarop hij duidelijk iets anders probeert te doen dan op zijn eerdere nummers en gastbijdrages. Toen ik de plaat hoorde begreep ik nog beter dat Feis die dierentuin-afspraak had afgezegd: op dit werk staat hij ontroerend stil bij een relatiebreuk, hij reflecteert op zijn eerdere gedrag, hij probeert hoorbaar opnieuw te beginnen en wil dat het om de inhoud gaat.
Maar dit album klinkt ook duidelijk als een debuut, een startpunt van een oeuvre. En een tweede album is er nooit gekomen. Ook postuum is bijzonder weinig Feis-materiaal opgedoken. Sommige rappers die nog niet eens geboren waren toen Feis begon en die nu slechts een paar maanden met hiphop bezig zijn, hebben al meer nummers opgenomen dan Feis ooit deed.
Dus wie wordt er precies herdachtmet die uitspraakFeis Forever?En waar denken mensen vooral aan als ze aan Feis denken? Hoewel zijn dood niks met hiphop te maken had - en ook niets met zijn eerdere straatleven - brengt Feis' bruuske einde toch de dood van andere rappers in gedachten. 2Pac en Notorious B.I.G. bezitten, bijna dertig jaar nadat ze beiden werden doodgeschoten, nog steeds een onaantastbare status in de internationale hiphopwereld. Daar valt iets voor te zeggen, maar het paradoxale is natuurlijk dat grote status ook wordt versterkt door een jong overlijden.
In het klein valt er iets vergelijkbaars te zeggen over Feis. Hij is een grotere artiest geworden sinds hij geen muziek meer kan opnemen. Tijdens zijn leven was hij soms teleurgesteld over een gebrek aan erkenning, en de meeste views en lof kwamen pas nadat hij overleed.Feis Forever,met die woorden wordt niet alleen verwezen naar de jaren dat Feis meedeed in de Nederlandse hiphop, maar ook naar de jaren dat hij er niet meer is; naar de niet helemaal ingeloste belofte. Als Feis gewóón had doorgeleefd, als hij niet de wrede pech had gehad op die ene nacht precies tegenover die inmiddels veroordeelde twintiger te belanden, was er nooit een documentaire over hem gemaakt.
Die wreedheid lijken zijn beste vrienden nog altijd niet te kunnen bevatten. Dat zijn de aangrijpendste beelden uitFeis Forever:zodra het over zijn dood gaat, vallen de sprekers een voor stil, ze ademen luid, staren wezenloos langs de camera. Een vriend rijdt langs dé plek van oudjaar 2018. In die kroeg zit nu een I Love Sushi-restaurant, de vriend wijst naar de lege stoep en zegt met trillende stem: 'En hier is hij gaan liggen, zeg maar.'
Via Instagram Stories deelde Feis vlak voor zijn dood nog enkele flarden van zijn leven. Op veel foto's glimlachte hij breeduit. Hij sprak 's nachts af voor een drankje met vrienden, om klokslag twaalf uur keek hij samen met zijn vriendin naar al het oplichtende vuurwerk - in het hoge appartement waar ze net waren gaan samenwonen, zo vertelt ze in de documentaire. Feis was opgeleefd, zegt ze. Hij had een goede baan, niet meer die dierentuin, en hij had zin in de toekomst. 'Hij zat heel lekker in zijn vel.' De kamers van hun huis waren nog leeg, ze maakten plannen voor de toekomst. Daar de tafel, daar de bank. En in die kamer wilde Feis een thuisstudio inrichten, om eindelijk weer eens echt volop muziek te gaan maken. Een frisse start, dat zou het worden. Zoveel stond nog op het punt van beginnen.