Bewijsdrang

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
16 mei 2024
FOTOGRAFIE Rebels
Zeven zwarte jongens staan op straat in Hollis, een New Yorkse middenklassenwijk. Ze zijn in de twintig, dragen hoeden en trainingspakken. Sommigen kijken naar de lens, anderen niet. Op de achtergrond twee identieke huizen, links de voorkant van een auto - een alledaags decor. Toch is het een bijzondere foto. Vooral door de vastberadenheid in de blikken. Het is 1984, drie van de jongens hebben net een raptrio gevormd, Run-DMC geheten. Vlak hierna zullen ze doorbreken en uitgroeien tot een van de invloedrijkste hiphopgroepen ooit.
De foto heeft een prominente, wandvullende plaats inRebels, de eerste overzichtstentoonstelling van het werk van de Britse fotograaf Janette Beckman (1959). De expositie omspant ruim veertig jaar en bestaat grofweg uit drie categorieën: punk, hiphop en recente politiek. Om met dat eerste genre te beginnen: begin jaren zeventig legde Beckman zich toe op de toen opkomende, rebelse punkscene. Ze legde optredens van The Clash vast, ernaast hangt een jolige groepsfoto van UB40 voor een kiosk in Londen, een zwoel portret van Sting, die Beckman al kende uit het openbaar vervoer, toen Sting nog busconducteur was.
Het zijn indringende foto's door hun gebrek aan opsmuk. Beckman werkt vaak in zwartwit en de achtergrond bestaat regelmatig uit een kleurloos vlak. Het gaat om de mensen, die staan keer op keer centraal, zonder gekke attributen en zonder dat ze nadrukkelijk poseren. Ze lijken ontspannen en tegelijkertijd in beweging, onderweg.
Dit komt het beste naar voren in Beckmans hiphopfotografie: in 1982 verhuisde ze van Londen naar New York, en daarna legde ze zich toe op dat krachtige, nieuwe genre dat steeds populairder werd. Ze maakte prachtige portretten van een enorme waaier aan rappers: de grofgebekte Ice Cube zij aan zij met zijn moeder, het iconische trio Salt-N-Pepa gehuld in dikke gouden kettingen en roodgele outfits, de stijlvolle en cultureel zeer bepalende rapgroepen N.W.A. en A Tribe Called Quest, André 3000 (Outkast) die een hand voor zijn kin houdt en indringend opzij kijkt.
Wat zo interessant is: op het moment dat Beckman deze artiesten vastlegde, stonden ze nog aan het begin in hun carrière. Haar camera toont steeds jonge gezichten vol verwachting, vol bravoure, klaar om de wereld in te gaan.
Die bewijsdrang is de gemene deler vanRebels, en verbindt de repetitie van The Sex Pistols met haar recente beelden van demonstraties in New York rondom Black Lives Matter en Palestina. Die expliciet politieke foto's zijn ook krachtig, zij het iets minder interessant dan de muzikale, misschien omdat ze gebeurtenissen tonen die recent breeduit in het nieuws zijn gekomen. Maar het klikt allemaal wel mooi in elkaar:Rebelsdraait om figuren die afwijken van de gebaande paden. Soms zijn het meer buitenbeentjes dan echte rebellen, maar ze willen wel steeds afwijken van de status quo. Zich eindelijk eens gehoord voelen. En gezien, bij voorkeur door iemand die zo zorgvuldig kijkt als Beckman.
Thomas Heerma van Voss
Janette Beckman, Rebels,Foam Amsterdam, t/m 8 september