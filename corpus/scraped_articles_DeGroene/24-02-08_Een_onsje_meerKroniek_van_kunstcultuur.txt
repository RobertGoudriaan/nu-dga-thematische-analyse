Een onsje meer Kroniek van kunst&cultuur

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
8 februari 2024
DOCUMENTAIRE Berichten uit de Hunkerbunker
Een coronadocumentaire? Inthe year of our Lordtweeduizendvierentwintig? Ik moet bekennen dat ik er niet op zat te wachten, maar toen na de première op het iffr het beeld wegstierf, wist ik even niet waar ik het zoeken moest.
Carel van Hees, fotograaf en filmmaker, liep begin 2020 elke dag hetzelfde rondje door het uitgestorven centrum van Rotterdam. Hij fotografeerde de onwerkelijke leegte die bezit had genomen van de stad, maar besefte al snel dat de stilte zich beter liet vangen in bewegend beeld.
Het idee ontstond om de bewoners van zijn eigen rvs-flat te filmen, van anderhalve meter afstand, in hun deuropening, en ze te vragen wat ze ervan vinden, dat plotseling historisch geworden nu. Hoe ze zich eronder voelen. Wat ze zich bij de toekomst voorstellen. Ze bekennen bang te zijn, of juist wel optimistisch. Maar de meeste antwoorden geraken niet voorbij de grootste platitudes, dat wat je in die eerste weken van de pandemie uit elke mond kon optekenen. 'Een moment van bezinning.' 'Hopen dat we, als het achter de rug is, onze vrijheid niet voor lief zullen nemen.' Dat soort dingen.
Op de tiende verdieping gaat de deur een klein stukje open en door de kier zien we iemand wegschuifelen. Een mens, zeker, maar krommer dan een gordeldiertje. Kom maar binnen, zegt ze.
Wat volgt is niet alleen een voorzichtige dans tussen een filmmaker en het onderwerp dat hem in de schoot is geworpen. Er is meteen sprake van wederzijdse welwillendheid, van warmte.
Vergeet al die anderen in de flat. Die mensen die, jong en naïef als ze zijn, niet snappen wat veranderlijk is en wat van alle tijden. Nee, haar moet hij hebben. Mevrouw van Nimwegen. Een mensgeworden eeuw die ook nog een onsje meer mocht zijn. 106 jaar oud is ze.
De film, die nog geen uur duurt, gaat zo al gauw over haar leven. Over haar vroeggestorven moeder - Spaanse griep, tbc - en over hoe ongelukkig ze was op de kostschool. Over het interbellum, dat anders dan de filmmaker dacht helemaal geen leuke tijd was. Over de oorlog en de kinderen in haar klas die zoveel honger hadden. Over haar leven daarna, als ongehuwde vrouw.
Toen de pandemie zich aandiende was mevrouw Van Nimwegen al vijf jaar niet meer buiten geweest. Haar leven is een dagelijkse gang van bed naar kozijn naar deur naar tafel en weer terug. Het duurt allemaal misschien al wat langer dan je haar zou gunnen. Maar toch... ze is niet alleen wijzer, maar ook scherper en gevatter dan de mensen die je op elk ander moment op het scherm een carrière bij elkaar kunt zien grijnzen.
Een film over een uitzonderlijke tijd wordt een film over een heel gewoon maar uitzonderlijk lang leven. Een film over hoe ieder van ons het leven lijdt dat door onze omstandigheden wordt gemaakt.
Jan Postma
Carel van Hees,Berichten uit de Hunkerbunker, online gratis te zien via OPEN Rotterdam
Carel van Hees | links: de 106-jarige Gerarda van Nimwegen in de documentaire Berichten uit de Hunkerbunker, regie Carel van Hees