De esthetica van twee dwepers

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
10 oktober 2024
Wie zou er niet in vroegere eeuwenwillen leven? Als je tenminste niet aan de kant van de armoede, epidemieën, slavernij en oorlogen belandt, maar de wereld in tuimelt van Tiepolo, Monteverdi, Pergolesi en Bernini. Als je, kortom, door een esthetische bril naar de geschiedenis kijkt, kan er een onstilbaar heimwee van uitgaan.
Dat is het geval met Anton, een jonge docent kunstgeschiedenis aan een academie in Gent. Ook toen, in de jaren tachtig van de vorige eeuw, viel het nog niet mee om de leerlingen mee te krijgen in die begeestering. Op één jongen na, Dius, die bij hem thuis aanbelt om hem plompverloren zijn vriendschap aan te bieden.
Egidius, heet hij voluit. In de roman is dit het eerste woord, dat de onderlegde lezer uitnodigt om er 'waer bestu bleven?' achteraan te roepen. En je denkt ook: die gaat het einde van de roman niet halen. Deze Dius, vrucht van een overspelige moeder en een Italiaanse ijsmaker, heeft een atelier in een nabijgelegen polderdorp. Daar biedt hij Anton een werkplek aan. Anton laat er zelfs geregeld zijn vaste afspraak met een ravissante fotografe voor schieten, met wie hij zijn vaste vriendin bedriegt.
Een vriendschap waar je twee vrouwen voor opzij zet, die moet wel heel bijzonder zijn. Het draait voor deze twee dwepers steeds om 'sublieme' kunstervaringen. Het dichtst naderen ze die als Dius in een nabijgelegen kapel een replica-beeld toont, van de Heilige Cecilia uit Trastevere. Hij raakt totaal in extase en Anton begrijpt hem. 'Dius liet me diep in zijn ziel kijken, en woorden waren daartoe banaal.'
Grote woorden? Ja: 'Het is altijd slechts een stap van je verlangen naar het sublieme tot bij het lachwekkende van sentiment.' Die opmerking komt precies op tijd. Lachwekkend vond ik het niet, wel lag een ander ongemak op de loer. De twee vrienden wankelen zo vaak op het randje van een stendhalsyndroom dat er geregeld iemand 'aan de grond genageld' staat of 'overweldigende rillingen' ervaart, dan wel een 'sensatie' die hem 'doet duizelen'; er wordt veel 'verbluft' gestaard, en soms 'smelt' iemand 'weg van spijt en heimwee'.
Tegelijk is dit waar dit boek over gaat: de onmacht van Anton, die veroordeeld is tot de taal (als docent en als schrijver van een proefschrift), waar Dius zich rechtstreeks kan uitdrukken als beeldend kunstenaar. Het sublieme van de ervaring staat tegenover de beperkingen van de taal en het intellect. In een landschap mijmert Anton: 'Er is een beslissend verschil tussen iets weten en iets ervaren.' Dat echoot het motto dat deze roman opent, van Thomas van Aquino: 'Er is niets in het begrijpen dat niet eerst in het aanvoelen was.'
MetDiuswil Stefan Hertmans zijn lezer onderdompelen in die naïeve schoonheidservaring, en daartoe moet je een zekere scepsis achter je laten. Dat lukt uiteindelijk wel, want het verleidingsmiddel dat Hertmans gloedvol inzet, is de bedwelmende cadans van zijn zintuigelijke taal. Neem de natuurbeschrijving tijdens het even bizarre als prachtige moment waarop Anton urenlang in zijn auto vastzit, omdat die door het gewei van een aangereden hert is doorboord: 'Ver voor mij in de nachtelijke hemel zakte Venus vaal en onwerkelijk achter de einder weg; nu en dan trok een vliegtuig, als een lome meteoor, een baan door het stukje hemel dat ik kon zien. Ergens moest een linde in volle bloei staan, de verrukkelijke geur mengde zich door de stank van de dood. In de verte hoorde ik een hond blaffen, rauw en tijdeloos.'
Diusis eenunzeitgemässeroman die je niet zozeer léést als wel savoureert. Wie daar lichte ironie in proeft heeft niet helemaal ongelijk. Mijn lichte ongemak heeft ook te maken met Antons obsessies voor steevastgecanoniseerdeesthetiek. Als Dius zijn vriendschap komt aanbieden, denkt hij aan Montaigne en Boëtius. Onder eenGinkgo bilobaciteren ze het gedicht van Goethe. Als er muziek klinkt, zijn het deGoldbergvariatiesdoor Glenn Gould of SchubertsD 960,door 'de grote Alfred Brendel'. Vloeit er wijn, dan is het Margaux Grand Cru Classé.
Gaandeweg verwachtte ik dat er een personage zou opstaan - een streetwise type, liefst een vrouw - dat eens genadeloos door alle esthetica heen brak, waarmee het voortdurend esthetiseren van de wereld zélf het knellende karakterprobleem zou kunnen worden.
O ja, er gebeurt wel wat heftigs, maar in de geest van Anton en zijn auteur sublimeert dat onmiddellijk in een tragiek van romantische allure. Pas in de laatste alinea is er een vrouw die hem - terwijl hij zwelgt in die tragiek, bij de klanken van Pergolesi'sStabat Mater- vraagt of hij het dan niet zonder 'kunstzinnige mystificatie' kan ervaren. Terecht punt, ja. Hier had iets kunnen beginnen, maar het is een einde, dat die opening meteen weer toedekt met hetzelfde weemoedige sentiment, dat grondtoon blijft van het hele boek: ze legt haar hand op die van hem, 'alsof ze me vergaf dat ik maar ben wie ik ben'.
De lezer die dat ook doet, is een heerlijke leeservaring rijker, waarin ook plaats is voor felrealistische traktaties van een ander type, zoals een nietsontziend portret van een zelfingenomen curator, die het afstudeerwerk van de studenten afbekt. Deze satire van het kunstmilieu is een mooi tegenwicht tegen de wat gemaniëreerde sensitiviteit.
Dius is een roman die je niet léést maar savoureert
STEFAN HERTMANS Dius De Bezige Bij, 319 blz. ID Met Dius wil Hertmans zijn lezer onderdompelen in de naïeve schoonheidservaring