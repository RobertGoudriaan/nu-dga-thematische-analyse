Kolonisten op de Westoever escaleren het conflict In het nieuws

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
27 maart 2025
Het fragiele staakt-het-vuren in Gaza, dat twee maanden duurde, is na de zware bombardementen van Israël ingestort. De minister van Defensie liet weten dat het leger maximale druk zal zetten op Hamas, onder andere door inwoners naar het zuiden van Gaza te verplaatsen en het herplaatsingsplan van de Amerikaanse president Trump uit te voeren.
Dat heeft vooral te maken met de politieke belangen van premier Netanyahu. Zijn extreem-rechtse coalitiegenoten eisen oorlog, annexatie en uiteindelijk de verdrijving van Palestijnen uit Gaza. De oorlog biedt hem bovendien een excuus om zijn corruptieproces op de lange baan te schuiven. Nog maar een paar dagen eerder verloor hij tijdens de rechtszaak zijn zelfbeheersing. Boos riep hij tegen de rechters: 'Jullie maken mijn leven onmogelijk!', meldde de Israëlische zender Kanaal 13. Toen kreeg hij geen uitstel. Nu wel, dankzij de oorlog.
Terwijl de wereld vooral naar Gaza kijkt, grijpen Israëlische kolonisten hun kans om nederzettingen op de Westelijke Jordaanoever in hoog tempo uit te breiden. Ze geven die plekken steeds vaker bijbelse namen, zoals Judea, Samaria, Revava, Karnei Shomron en Itamar. Schokkend is de rol die sommige Nederlandse christelijke organisaties hierbij spelen, zo blijkt uit onderzoek van Investico(pagina 22).Alsof de regio nog niet genoeg te verduren heeft, gooien zij olie op het vuur en dragen zo bij aan de verdere escalatie van het conflict.
Een Nederlandse stichting financierde een gloednieuw rusthuis voor soldaten in de nederzetting Barkan. 'Het was mijn droom om hier dit huis te bouwen, zodat de soldaten die hier zijn voor onze veiligheid, kunnen uitrusten en genieten van het mooie uitzicht', aldus een koloniste. Een andere stichting doneerde honderdduizenden euro's aan een nieuwe wijk in Revava, gebouwd op een plek waar dat zelfs volgens Israëlisch recht illegaal is. Nog schrijnender? De donaties kunnen ook terechtkomen bij 'camera's, pepperspray en pistolen'.
De uitbreiding van Israëlische nederzettingen en de onderdrukking van Palestijnen op de Westelijke Jordaanoever spelen Hamas in de kaart. Dat zeggen leiders van de Palestijnse Autoriteit steeds opnieuw op Arabische zenders, terwijl zij zelf steeds verder in het nauw komen. Het helpt Hamas bij het rekruteren van jonge strijders en het uitvoeren van gewapende acties op de Westoever. Israël reageert steevast met zware militaire operaties en nog meer nederzettingen.
Gelukkig groeit aan beide kanten het verzet tegen de eindeloze oorlog. In Gaza klinkt steeds vaker de roep om een technocratische regering als alternatief voor Hamas. En zelfs binnen Hamas zijn er tekenen van verandering. Mousa Abu Marzouk, hoofd van het buitenlandse bureau van Hamas, zei in een interview metThe New York Timesdat hij de aanval van 7 oktober niet zou hebben gesteund als hij had geweten hoeveel verwoesting die in Gaza zou aanrichten. Een opvallende uitspraak, die door de beweging meteen werd afgewezen. 'Verzet wordt niet onderhandeld zolang het Palestijnse land bezet is', luidt het officiële standpunt.
Families van gijzelaars zijn geschokt en woedend over de hervatting van de oorlog. Ze voelen dat hun dierbaren als politieke pionnen worden opgeofferd. Binnen het Israëlische leger groeit het ongemak. De organisatie Breaking the Silence verzamelt getuigenissen van oud-soldaten die openlijk spreken over hun ervaringen tijdens de militaire operaties. Directeur Nadav Weiman vertelde in het Arabische bladAl Majalladat veel soldaten worstelen met gewetensvragen. Sommigen weigeren bevelen uit te voeren - zoals het platbranden van huizen en het verwoesten van wijken.
Ze beseffen dat ze nauwelijks tegen Hamas vechten, maar vooral onschuldige burgers in gevaar brengen. Weiman zelf kreeg twintig jaar geleden een schok toen hij in het vluchtelingenkamp Jenin plotseling oog in oog stond met een slapend kind. Toen begon hij zich af te vragen: 'Is dit echt wat verdediging betekent?'
De onderdrukking van Palestijnen op de Westoever speelt Hamas in de kaart