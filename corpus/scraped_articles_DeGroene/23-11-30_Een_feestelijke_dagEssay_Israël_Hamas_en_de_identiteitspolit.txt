'Een feestelijke dag' Essay Israël, Hamas en de identiteitspolitiek

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
30 november 2023
De onverschilligheid van links ten aanzien van de gruweldaden van Hamas op 7 oktober is opvallend. Een nieuwe ideologie ziet de wereld door het prisma van simplistische identiteitscategorieën.
Op 7 oktober trokken Hamas-terroristen het zuiden van Israëlbinnen op zoek naar joden om ze te martelen en vermoorden. Bij de enorme omvang van de gruweldaden die ze in de daaropvolgende 48 uur begingen, komen een maand later nog steeds nieuwe feiten aan het licht. Maar wanneer de geschiedenis van het bloedbad wordt geschreven, zal één bepaalde episode er waarschijnlijk uitspringen. Volgens Eli Beer, de oprichter van United Hatzalah, een Israëlische paramedische dienst, vermoordden de terroristen een baby door hem dood te bakken in een oven.
Maar zelfs nu zulke gruwelijke details naar boven komen, blijft de reactie op de ergste moord op joden sinds het einde van de Tweede Wereldoorlog variëren van merkwaardig gedempt tot openlijk feestend. Rivkah Brown, redacteur bijNovara Media,schreef in een reactie onmiddellijk na het bloedbad van Hamas dat 'vandaag een feestelijke dag zou moeten zijn voor de aanhangers van democratie en mensenrechten wereldwijd'. De afdeling Chicago van Black Lives Matter stuurde een uitnodiging voor een solidariteitsbijeenkomst met Palestina waarop een foto stond van de Hamas-strijders op paramotors die ruim 250 mensen vermoordden op een muziekfestival.
In de weken daarna ondertekenden honderden prominente kunstenaars en schrijvers, acteurs, academici en medische professionals, onder wie Tilda Swinton en Steve Coogan, open brieven in tijdschriften alsArtforumen deLondon Review of Books. Vrijwel allemaal bekritiseerden ze Israël zonder de moeite te nemen om Hamas te veroordelen of op te roepen tot de vrijlating van de tweehonderd gijzelaars die de groep nog steeds vasthoudt.
Het gebrek aan empathie voor joodse slachtoffers in belangrijke segmenten van het culturele en academische establishment is des te opmerkelijker omdat het in zo'n schril contrast staat met veel van de slogans die links in de loop van het afgelopen decennium heeft omarmd. Als het aankomt op de sadistische razernij van Hamas lijkt het erop dat zwijgen niet langer geweld is en dat de bezorgdheid over 'microagressies' vreedzaam kan samengaan met de viering van enkele grootschalige moordpartijen. Wat kan deze opmerkelijke onverschilligheid ten aanzien van de gruweldaden van Hamas verklaren?
Regelrecht antisemitisme heeft er iets mee te maken. Net als een vreemde onwil om een moreel helder feit te erkennen (dat Hamas als enige en zonder voorbehoud verantwoordelijk is voor zijn pogrom) omdat andere feiten (zoals het bredere conflict waarin Israëliërs en Palestijnen al ruim een eeuw tegenover elkaar staan) moreel ingewikkeld zijn. Maar de belangrijkste reden gaat dieper dan dat. Die is geworteld in de opkomst van een nieuwe ideologie die erop staat de wereld te zien door het prisma van simplistische identiteitscategorieën. Die geeft veel mensen nu een hoogdravend excuus om zich over te geven aan hun meest basale menselijke instincten, zelfs als ze beweren tegen onrecht te vechten.
De afgelopen decennia zijn we getuige geweest van de geboorte van een werkelijk nieuwe ideologie. Aanvankelijk verspreidde dit nieuwe gedachtegoed over ras, geslacht en seksuele geaardheid zich over vele universitaire faculteiten; rond 2010 was het hegemoniaal geworden in delen van de geesteswetenschappen en sociale wetenschappen, maar bleef het nog steeds marginaal in de samenleving als geheel. Toen ontsnapten deze ideeen met een verbazingwekkende snelheid van de campus.
Tegen de zomer van 2020 werd een gevulgariseerde versievan wat ik de 'identiteitssynthese' noem het prominentst verdedigd door de bestsellerauteurs Robin DiAngelo en Ibram X Kendi, rondgebazuind door hooggeplaatste politici en de topmanagers van grote bedrijven, door de directeuren van 's werelds meest gerenommeerde culturele instellingen en in de pagina's van de meest gelezen publicaties.
Zoals ik in mijn nieuwe boekThe Identity Trapbetoog, bevat deze ideologie veel verschillende thema's en zelfs enkele echte tegenstrijdigheden. De pleitbezorgers ervan hebben veel kleine en soms grote meningsverschillen met elkaar. En toch helpen drie beweringen om een idee te geven van de kernovertuigingen die de meesten van hen delen.
De 'identiteitssynthese' beweert dat de sleutel tot het begrijpen van de wereld ligt in het onderzoeken ervan door het prisma van groepsidentiteiten zoals ras, geslacht en seksuele geaardheid. Ze stelt dat zogenaamd universele waarden en neutrale regels - die de kern vormen van liberale democratieën - dienen om de manieren te verdoezelen waarop bevoorrechte groepen gemarginaliseerde groepen domineren. Dit verklaart waarom we (zogenaamd) geen vooruitgang hebben geboekt in de strijd tegen racisme, seksisme en andere vormen van discriminatie. En de these concludeert dat de enige manier om een betere wereld op te bouwen het aannemen van normen en wetten is die expliciet de manier waarop de staat elke burger behandelt - en de manier waarop burgers elkaar behandelen - laten afhangen van de identiteitsgroepen waartoe ze behoren.
Deze ideeën hebben veel van de grote transformaties van het afgelopen decennium gemotiveerd. Ze helpen verklaren waarom zoveel linkse mensen zich verzetten tegen het idee dat mensen die op verschillende 'kruispunten' van 'identiteit' staan elkaar echt kunnen begrijpen. Ze hebben geleid tot het diepe onbehagen over de vormen van wederzijdse beïnvloeding die nu worden afgedaan als 'culturele toe-eigening'. Ze geven zin aan de nieuwe scepsis van links over de vrije meningsuiting. Ze vormen de basis voor overheidsbeleid, vooral gebruikelijk in de VS, die uitkeringen die burgers van de staat ontvangen expliciet laten afhangen van de raciale groep waartoe ze behoren.
Toevallig helpen ze ook verklaren waarom zoveel linkse mensen zo onwillig zijn gebleken om het lijden van Israëlische burgers te erkennen. Vier gemeenschappelijke thema's van hedendaagse sociale rechtvaardigheidsbewegingen zijn bijzonder belangrijk. In de eerste plaats lijken veel activisten nu te geloven dat de wereld in twee duidelijke categorieën kan worden verdeeld: witte mensen en 'mensen van kleur'. Witte mensen, zo geloven ze, zijn historisch gezien verantwoordelijk voor het meeste kwaad in de wereld. 'Mensen van kleur' daarentegen worden eeuwig gedefinieerd door hun slachtofferschap; hoewel ze afkomstig zijn van een half dozijn continenten en honderden verschillende etnische groepen omvatten, worden ze allemaal gedefinieerd door het feit dat ze gemarginaliseerd worden.
In de tweede plaats kan de wereld tegelijkertijd worden opgedeeld in een andere reeks categorieën, die theoretisch gezien verschillen van maar in de praktijk overlappen met die van ras: kolonisten en hun slachtoffers. Kolonisten worden afgeschilderd als witte mensen die vreemde landen hebben gekoloniseerd op zoek naar rijkdom en overheersing; hun illegitimiteit straalt generaties lang af op hun verre nakomelingen. In gevallen waarbij de feiten niet in zo'n keurig narratief passen, wordt het raamwerk zelden toegepast. De Russische aanval op Oekraïne wordt bijvoorbeeld niet gezien als een vorm van imperialisme omdat de slachtoffers toevallig wit zijn.
In de derde plaats moeten we af van traditionele opvattingen over racisme. Sociale wetenschappers hebben er terecht op gewezen dat een begrip van racisme dat zich louter richt op de overtuigingen van individuen onvolledig is; soms kunnen leden van minderheidsgroepen 'structureel' racisme ervaren, ook al heeft niemand een vijandige mening over de groep waartoe ze behoren. Maar de afgelopen tien jaar zijn veel activisten een stap verder gegaan en hebben ze het oudere concept van racisme vervangen door een concept dat uitsluitend structureel van aard is. Omdat racisme helemaal niets te maken heeft met individuele overtuigingen, beweren zij, is het onmogelijk dat leden van een (verondersteld) gemarginaliseerde groep racistisch zijn tegenover leden van een (verondersteld) dominante groep.
In de vierde plaats, en tot slot, zijn alle vormen van onderdrukking met elkaar verbonden. Omdat verschillende identiteiten elkaar kunnen kruisen - een homoseksuele zwarte man kan bijvoorbeeld zowel gediscrimineerd worden omdat hij homoseksueel is als omdat hij zwart is - is het onmogelijk om één vorm van onderdrukking te overwinnen totdat alle vormen van onderdrukking geëlimineerd zijn. Dit geeft activisten de morele verplichting om tegelijkertijd tegen alle vormen van onderdrukking te vechten: 'Mijn feminisme zal intersectioneel zijn', luidt een beroemde slogan, 'of het zal onzin zijn'.
De afgelopen weken zijn deze vier ideologische bouwstenenin dienst gesteld van het verdringen van het lijden van joodse burgers. Volgens mondiaal links zijn alle joden wit. Israël is een Europese koloniale staat die de misdaden herhaalt die Amerikanen en Australiërs ooit begingen. Omdat Palestijnen mensen van kleur zijn die hebben geleden onder het kolonialisme kunnen ze niet racistisch zijn en is het gerechtvaardigd dat ze hun onderdrukkers laten lijden. En als je een goede feminist of milieuactivist wilt zijn - of slechts een kunstenaar of academicus die op goede voet staat met hetjuste milieu- dan is het je plicht om een open brief te ondertekenen, je aan te sluiten bij een solidariteitsbijeenkomst en samen op te trekken met een theocratische terroristische groepering die toevallig lijnrecht tegenover iedere waarde staat die jij beweert te koesteren.
Elke van deze vier bouwstenen is, zelfs in de Amerikaanse context waarvoor ze oorspronkelijk zijn ontwikkeld, een slechte leidraad om de wereld te begrijpen. Toegepast op het Midden-Oosten zijn ze alle vier een regelrechte aanfluiting. Neem nu het idee dat Israëliërs wit zijn. Het is hoogst twijfelachtig dat Asjkenazische joden, die uit Europa komen en met miljoenen zijn uitgeroeid omdat de nazi's hen als een raciale onderklasse beschouwden, gewoon 'wit' zijn. (Zoals sommigen hebben opgemerkt, schuilt er een bittere ironie in het feit dat Asjkenazische joden worden gezien als 'onvoldoende wit' door extreem-rechts, ook al worden ze steeds vaker beschouwd als 'te wit' door extreem-links.)
De veronderstelling dat Israëliërs blank zijn wordt absurd als je beseft dat er nu minder Asjkenazische joden in Israël zijn dan Mizrachi-joden. Immers, de meeste Mizrachi's, wier voorouders uit het Midden-Oosten komen, hebben een huid die niet lichter of donkerder is dan die van de gemiddelde Palestijn; hetzelfde geldt natuurlijk voor de honderdduizenden Ethiopische joden.
Het idee dat Israël een koloniale staat is, doorstaat de toets der realiteit bepaald niet beter. Zowel joden als Palestijnen hebben diepe historische wortels in de regio; de vergelijking met Amerika of Australië verhult dus meer dan dat ze blootlegt. En terwijl debatten over het Midden-Oosten meestal gaan over Europese joden die naar Israël vluchtten in de nasleep van de holocaust kwam bijna de helft van de Israëlische joden naar het land onder heel andere omstandigheden. Sinds 1948 zijn ze met geweld verdreven uit landen in het Midden-Oosten als Iran, Irak, Egypte en Marokko. Ze kozen er niet voor om Palestina te 'koloniseren', maar zochten hun toevlucht in het enige land dat hen wilde opnemen.
Het idee dat Palestijnen, omdat ze onderdrukt worden, zich niet schuldig kunnen maken aan racisme tegen 'bevoorrechte' joden is niet veel beter. Toen de bbc in 2019 een documentaire over Palestina uitzond, citeerde het een Gazaan die zei dat de revolutionaire liederen die aan kinderen worden geleerd 'je opwinden, ze moedigen je aan om het hoofd van een yehudi eraf te rukken'. Zoals elk woordenboek je kan vertellen, betekent 'yehudi' jood. En toch vertaalde de bbc deze zin als verwijzend naar Israëliërs in plaats van joden, en rechtvaardigde ze haar keuze met de noodzaak om verder te gaan dan de letterlijke betekenis van woorden.
'Palestijnen verwijzen bijna altijd naar Israëliërs als joden, het is jargon', zei de bbc tegen een parlementslid in antwoord op een vraag. De voor de hand liggende gevolgtrekking zou kunnen zijn dat anti-joods racisme wijdverspreid is in Palestina; maar omdat die gevolgtrekking in strijd is met de belangrijkste aannames van de ideologie die steeds meer invloed heeft gekregen in Broadcasting House besloot de bbc om haar te definieren als niet-bestaand.
Hetzelfde verlies van gezond verstand komt naar vorenin de bewering dat alle vormen van onderdrukking met elkaar samenhangen. Ook al wordt deze mantra tot in den treure herhaald, het lukt hem niet om een hardnekkige, rommelige realiteit in het keurslijf te dwingen. Hoe vaak activisten ook blijven verkondigen dat ze menen dat zaken als homo-emancipatie en rechten op geboortebeperking hand in hand gaan met de Palestijnse zaak, Hamas blijft zich onverbiddelijk verzetten tegen beide. Maar als de werkelijkheid niet overeenkomt met wat je wil, is er altijd nog de optie om de andere kant op te kijken.
De progressieve versie van antiracisme blijkt een uitstekende dekmantel te zijn voor de meest gewelddadige vorm van racisme. De progressieve vorm van antikolonialisme blijkt verbazingwekkend kolonialistisch te zijn. Om de wortels te begrijpen van de morele blindheid die zoveel mensen de afgelopen weken heeft geschokt, is het nodig om de oorsprong en de aard te beschrijven van de ideologie die nu het besturingssysteem vormt van zoveel belangrijke instellingen in onze samenleving.
Ideologieën zijn belangrijk. Maar ze kunnen alleen onze diepste psychologische instincten kanaliseren, en zullen er nooit in slagen die terzijde te schuiven. Het opmerkelijke aan de identiteitssynthese is dat zij haar aanhangers voorziet van de ideologische categorieën die hen in staat stellen de ergste van die instincten te heiligen, van botte onverschilligheid ten aanzien van lijden tot een regelrechte viering van sadisme.
Hier is een precedent voor. In de afgelopen eeuw hebben communisten keer op keer beweerd dat het doel van de wereldrevolutie alles rechtvaardigt, van het liquideren van politieke vijanden tot het uithongeren van rijke boeren. Zoals de politieke theoreticus Judith Shklar opmerkte, is het misschien waar dat je een paar eieren moet breken om een omelet te maken; je kunt echter een heleboel eieren breken zonder ook maar een stap dichter bij het serveren van het ontbijt te komen.
Na het geleidelijk in diskrediet raken van de Sovjet-Unie en de plotse val van de Berlijnse Muur was het even gedaan met illiberaal links. Omdat het communisme zijn glans had verloren, leek er geen omelet meer te bestaan waarvoor het de moeite waard was om eieren te breken. Maar of je nu links of rechts bent, de illiberale verleiding verdwijnt nooit helemaal. Gekleed in de gewaden van een nieuwe ideologie is zij nu met verhevigde kracht terug.
De enige fatsoenlijke reactie is het verdedigen van de ideeënen principes die ons helpen beschermen tegen onze ergste verleidingen. Op hun best moedigen de instellingen van de liberale democratie ons aan om te leven en te laten leven in plaats van te domineren en te dwingen; om gedeelde identiteiten op te bouwen die verdeeldheid, geworteld in ras, religie en ideologie, kunnen overbruggen; en om ons eraan te herinneren dat we onze menselijkheid delen, zelfs met degenen die we geneigd zijn te verafschuwen.
Dit is vooral een urgente taak voor degenen onder ons die zichzelf als onderdeel van liberaal links beschouwen. Als sommige linkse mensen moord en intolerantie goedpraten, moeten we hen tegenspreken door terug te keren naar de humanistische wortels van links. We moeten volhouden dat het onmogelijk is om de morele waarde van een persoon vast te stellen door te kijken naar de groep waarin hij of zij geboren is. De wereld is niet netjes opgedeeld in manicheistische twee-eenheden van kolonisatoren tegen gekoloniseerden of van witte mensen tegen mensen van kleur. Er zijn morele grenzen waaraan we ons moeten houden, zelfs als we menen dat onze zaak rechtvaardig is. En niets ontslaat ons van de verantwoordelijkheid om onze bondgenoten verstandig uit te kiezen, hoe hard ze ook mogen beweren namens de onderdrukten te spreken.
Een dergelijk ouderwets humanisme, of het nu progressief of conservatief van tint is, zal op zichzelf niet genoeg zijn om een wereld die in brand staat te kalmeren. Maar het is een onmisbaar onderdeel van elk moreel perspectief dat in staat blijkt de werkelijkheid in al haar complexiteit te begrijpen. Alleen dit kan ons eraan herinneren dat we niet hoeven te kiezen tussen rouwen om onschuldige slachtoffers aan de ene of de andere kant.
Degenen die tot op het bot geschokt waren door de brute aanval van Hamas kunnen niettemin de onschuldige Palestijnen betreuren die in deze oorlog zijn omgekomen. Omgekeerd zouden degenen die de Palestijnse zaak steunen de ergste slachting onder joden sinds de holocaust zonder voorbehoud moeten kunnen veroordelen. Het is een maatstaf voor de diepte van hun ideologische waanideeën dat zoveel slimme en beroemde mensen in de loop van de afgelopen weken niet in staat zijn gebleken deze eenvoudige waarheid te begrijpen.
Volgens mondiaal links is Israël een Europese koloniale staat die de misdaden herhaalt die ooit Amerikanen begingen