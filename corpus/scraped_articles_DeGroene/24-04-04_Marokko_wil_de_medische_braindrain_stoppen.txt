Marokko wil de medische braindrain stoppen

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
4 april 2024
Rabat- Marokko wil een einde maken aan de uitstroom van veel van zijn pas afgestudeerde artsen naar Europa en Noord-Amerika. De braindrain doet zoveel pijn dat de regering bereid is om een controversiële maatregel door te drukken. De geneeskundestudenten moeten voortaan een jaartje korter studeren.
De minister van Hoger Onderwijs Abdellatif Miraoui heeft de ondankbare taak om iets tegen de uittocht van de professionals in witte jassen te doen. De Marokkaanse artsen zijn zeer gewild in het rijke Westen. Volgens recente cijfers vertrekt een derde van de studenten aan de medische faculteiten direct na hun afstuderen naar het buitenland. Een riant salaris, betere carrièrekansen en hogere kwaliteit van leven zijn voor deze groep belangrijke redenen om te emigreren. Met name vrouwelijke studenten geven aan liever in Europa te willen werken.
Voor Marokko is het alsof zijn grondstoffen gratis worden verhandeld op de internationale markt. Pijnlijker wordt het beeld als je het schrijnende tekort van artsen in de eigen Marokkaanse zorg hierin meeneemt. Tienduizenden vacatures voor medisch personeel in het koninkrijk schreeuwen om invulling. Daarom besloot minister Miraoui om de studie medicijnen met één jaar in te korten. Dit moet ervoor zorgen dat medici van Noord-Afrikaanse bodem niet meer voldoen aan de minimale startkwalificaties die gelden voor bijvoorbeeld Frankrijk en Canada, twee van de aantrekkelijkste bestemmingen voor de beroepsgroep. De geneeskundestudenten zien de maatregel niet zitten. Ze staken daarom in de hoop dat het besluit wordt teruggedraaid. Volgens hen staat de kwaliteit van hun studie op het spel.
Een jaartje uit het curriculum hakken is geen geruststellend idee, vinden de meeste Marokkaanse burgers. Maar wat ze misschien nog vervelender vinden is dat artsen die met hun zuurverdiende belastinggeld opgeleid worden, straks in een Europees ziekenhuis gaan werken. Daarom klinkt er naast het studentenprotest ook veel bijval voor de minister.
Dat juist de 62-jarige Miraoui de braindrain moet stoppen is opmerkelijk. De beste man ging zelf na zijn afstuderen in Frankrijk aan de slag als ingenieur, ook een beroep waar in Marokko een tekort aan is. Voor zijn huidige functie nam hij drie jaar geleden ontslag bij het Institut national des sciences appliquées de Rennes, waar hij als directeur werkte.