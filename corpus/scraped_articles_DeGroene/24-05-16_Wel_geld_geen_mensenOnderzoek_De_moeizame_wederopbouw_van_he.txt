Wel geld, geen mensen Onderzoek De moeizame wederopbouw van het leger

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
16 mei 2024
Het Nederlandse leger heeft de wind weer mee. Informatiedagen worden druk bezocht. Toch waarschuwt de Navo dat Nederland zichzelf niet kan verdedigen. Door eerdere bezuinigingen is er te veel weggedaan en afgebroken. En veel militairen lopen weg.
Op een grasveldin Park de Heerlijkheid  in Hoogvliet drukt Pien Diederik zich op. Op haar gezicht een grimas. Twintig push-ups in twee minuten, ruim boven de eis van tien als ze wil slagen voor de keuring. Enkele vrouwen lachen van vermoeidheid. 'Als je nog kan lachen, dan kan je nog een keer', roept een vrouwelijke militair. Pien, negentien jaar oud en student verpleegkunde, is een van de tweehonderd jongeren die op deze infodag van Defensie wil ervaren of een baan bij het leger iets voor haar is. Het waren de advertenties op Instagram die haar overtuigden te komen. 'Ik dacht: op zo'n infodag komen alleen jongens, maar toen zag ikladies onlyen dacht ik: leuk!'
Het leger heeft de wind weer mee. Informatiedagen voor potentiële nieuwe militairen, door Defensie als 'Generatie D' bestempeld, worden druk bezocht. Opleidingsprogramma's zitten vol en steeds meer reservisten melden zich aan. Oud-generaals Mart de Kruif en Peter van Uhm begonnen de podcastVeldherenen nemen luisteraars mee 'in de wereld van militairen' ('dichter bij de frontlinie kom je niet') en trekken daarmee volle theaterzalen. Politieke steun is er ook. Defensie krijgt er structureel vijf miljard per jaar bij, en voor het eerst liggen de totale uitgaven weer in de buurt van twee procent van het bbp, de Navo-norm die Nederland tien jaar geleden beloofde te gaan halen. Zelfs een partij als GroenLinks, van oudsher pacifistisch, wil het leger niet langer opheffen, maar juist uitbouwen. De luchtmacht krijgt nieuwe vliegtuigen, de marine nieuwe onderzeeboten, en kazernes door het hele land krijgen een lik verf.
Toch lukt het maar niet met de strijdkrachten. Het personeelstekort is groot. Duizenden functies zijn niet ingevuld en door een gebrek aan technisch personeel is het weinige materieel dat het leger heeft nauwelijks inzetbaar. De Navo waarschuwt al jaren dat Nederland ondanks de extra uitgaven aan Defensie zijn eigen grondgebied nog altijd niet kan verdedigen.
Defensie wijst vooral naar anderen bij deze problemen. Mensen zouden tegenwoordig niet bereid zijn het leven van een militair te leiden, en er is nog meer geld nodig dan die jaarlijkse extra vijf miljard euro. Daarnaast, zegt Defensie, kunnen bedrijven niet snel genoeg wapens en munitie produceren om het tekort aan materieel op te vullen.
Maar de defensieorganisatie struikelt vooral over haar eigen voeten, blijkt uit onderzoek van Investico voorDe Groene AmsterdammerenTrouw.We spraken met tientallen ambtenaren, militairen en experts en keken achter de schermen bij de wederopbouw van ons leger.
De krijgsmacht is een logge en trage organisatie geworden, zo blijkt, die vooral zichzelf in de weg zit. Terwijl het aantal nieuwe aanmeldingen voor militairen een hoge vlucht neemt, loopt een
groot aantal mensen bij Defensie weg omdat ze ontevreden zijn. Ingewikkelde administratieve processen en interne controles maken van de wederopbouw een tergend langzaam proces.
Gesloten kazernes, verkochte tanksen opgeheven brigades - alle ervaren militairen die we spreken hebben hun eigen verhaal over de ingrijpende bezuinigingen die er jaar na jaar hebben ingehakt. Al in de jaren tachtig, als Nederland in een recessie verkeert en de werkloosheid stijgt, gaan er in de politiek stemmen op om minder uit te geven aan Defensie.
Na de val van de Berlijnse Muur verkeert heel West-Europa in een jubelstemming en staat niets de afbouw van het leger in de weg. Telt ons land in 1990 nog 250.000 manschappen (waarvan een groot deel reservist), dertig jaar later zijn dat er minder dan vijftigduizend.
Ook aan materieel wordt ingeleverd. Er blijft een fractie over van het aantal F16's (-71 procent), pantserwagens (-77 procent), pantserhouwitsers (-90 procent) en munitieopslagen (-96 procent). Alle dertien marinepatrouillevliegtuigen verdwijnen. Van de 931 tanks van de landmacht zijn er nu nog nul over. 'Afbreken gaat heel snel', verklaart Tom Middendorp, voormalig commandant der strijdkrachten (2012-2017). 'Binnen enkele maanden is een eenheid opgeheven en heb je je kazernes verkocht. Zijn je spullen door een ander land overgenomen. Maar daarna heb je er jaren last van. Je mensen zijn weg, je bent de kennis kwijt. Het kost vele jaren om alles weer op te bouwen.'
Vanaf 2005 vinden drie grote bestuursveranderingen plaats, die de macht weghalen bij de individuele krijgsmachtdelen (landmacht, luchtmacht en marine) én bij de legertop. 'Vanaf dan is er constant een tendens geweest om de rol van de commandant der strijdkrachten - de belangrijkste legerman - te marginaliseren', zegt voormalig commandant van de landmacht Mart de Kruif, gezeten aan zijn keukentafel in het Gelderse Laag-Keppel. De hoogste militair mag niet langer beslissingen nemen, maar slechts uitvoeren wat op het ministerie in Den Haag is bedacht.
Zo wordt al het geld voor nieuwe aankopen in één pot gestopt, waarna ambtenaren in Den Haag samen met de commandant der strijdkrachten beslissen wat wel of niet wordt gekocht. De Kruif leverde een wensenlijstje in voor zijn landmacht en moest afwachten wat hij kreeg. 'Dat leidt tot een enorme frictie en inefficiëntie', zegt hij. 'Als commandant van de landmacht was ik in voortdurende concurrentiestrijd met de andere krijgsmachtdelen. Dan ben je aan het lobbyen in Den Haag om zoveel mogelijk geld binnen te hengelen, ongeacht of je dat nou daadwerkelijk nodig hebt of niet.'
De Kruif is kritisch. In Den Haag worden 'managementkeuzes' gemaakt die het leger zelf nooit zou maken, zegt hij. Het wegdoen van tanks en het sluiten van kazernes ondermijnen bijvoorbeeld direct de slagkracht van het leger: tanks zijn nog altijd essentieel voor grondoffensieven en kazernes belangrijk voor logistieke ondersteuning. 'Maar volgens oud-minister Hans Hillen waren tanks niet meer van deze tijd. Onze cavaleristen, zo heten de mensen die op de tanks zitten, moesten we omscholen tot cyberspecialisten.'
Ook nagenoeg al het materiaal werd op een hoop gegooid. De helikopters, bijvoorbeeld. Die moeten de landmacht, luchtmacht en de marine samen delen. 'Zo'n centrale structuur maakt het lastig om te trainen en te oefenen', zegt Ton van Loon, voormalig commandant bij de landmacht. 'En nog belangrijker: stel dat er morgen oorlog uitbreekt, dan zijn de landmacht, luchtmacht en marine niet eens zeker dat ze die helikopters gaan krijgen. Daarvan roept de Navo: wat heb ik daar nou eigenlijk aan?'
Tegelijkertijd neemt Defensie een nieuwe opdracht op zich: die van vredebrenger in verder afgelegen gebieden. Met Tom Middendorp aan het roer doet het leger vanaf 2012 een recordaantal missies, gericht op vrede en stabiliteit in onder meer het Midden-Oosten. Deze interventies vragen een heel ander soort leger dan het leger dat ons grondgebied moet verdedigen. Defensie stuurt feitelijk 'plukjes' militairen, die onderdeel worden van een grotere, internationale eenheid. Zo kun je ongezien je zelfstandigheid verliezen die je wel nodig hebt in een oorlog in eigen land.
De omslag komt in 2018. Met defensieminister Ank Bijleveld (2017-2021) komt er eindelijk weer wat geld bij voor Defensie. De Russische dreiging neemt, zeker na de annexatie van de Krim in 2014, in rap tempo toe. Maar Bijleveld moet nog altijd flink leuren voor haar centen. Ze neemt financiënminister Wopke Hoekstra mee naar een naaldbos in Litouwen bij de grens van Rusland, waar Nederlandse militairen trainen. Ze krijgt haar Defensie-visie nauwelijks door de ministerraad, vanwege het woord 'vechten' in de titel, maar Bijleveld krijgt uiteindelijk wat ze wil: ze mag Defensie weer gaan opbouwen.
Daarbij houdt de Navo de Nederlandse keuzes scherp in het oog. Als er oorlog uitbreekt in Europa, dan is het namelijk aan de Navo om een strategie te bepalen en haar grondgebied te verdedigen. De keuzes van de lidstaten bepalen dus in grote mate welk leger de Navo tot haar beschikking zal hebben. Maar de organisatie is al jaren kritisch op de keuzes die Nederland maakt, en waarschuwt vooral voor de penibele staat van de landmacht. Ook nu er geld bijkomt, heeft Nederland 'onvoldoende bataljons, geen eigen tanks, en ook geen plannen om deze tekortkomingen aan te pakken', schrijft de Navo terwijl de oorlog in Oekraïne al meer dan een half jaar bezig is. Een vredesmissie leiden in Irak: dat kan. Het eigen grondgebied verdedigen - dat lukt allang niet meer.
Het is oorlogen op de Ginkelse Heide, nabij Ede, staat een Russische tank in de fik. In een witte tent zitten vier militairen aan tafel met een soort gamecontroller in de hand. Geconcentreerd kijken ze naar een flatscreen, die een bovenaanzicht van de omgeving toont met blauwe vierkantjes en een rode stip erop. Een tweede scherm toont een zijaanzicht van een brandende Russische tank.
We zijn opcamp innovation,op een oefenterrein gelegen op defensiecomplex de Driesprong, waar Defensie experimenteert met drones, onbemande voertuigen en andere 'innovatieve technieken'. De blauwe vierkantjes op het scherm staan voor Nederlandse voertuigen. Met de controllers besturen de militairen onbemande voertuigen die op het terrein rondom de tent fysiek rondrijden: grote units met rupsbanden. Een aantal is opgetuigd met 360-gradencamera's, op een is een '.50' gemonteerd, een zwaar machinegeweer. Onbemande grondvoertuigen als deze worden in Oekraïne ook al ingezet: om spullen te vervoeren over gevaarlijk terrein, of om mijnen te vegen. De Russische 'tank' is in werkelijkheid een zwarte Volkswagenbus. Die staat niet echt in brand, maar wordt alleen virtueel beschoten.
Virtueel oefenen lukt nog wel, vertelt Martijn Hädicke, programmamanager Robotica en Autonome Systemen. Hij is druk bezig de onbemande voertuigen, robots en drones, te verbeteren. Maar om drones beter en slimmer te maken, moet er wel gevlogen worden, en de drones blijven vaker aan de grond dan Hädicke zou willen. Mede uit angst voor de Europese privacywet avg (Algemene Verordening Gegevensbescherming), zo blijkt. 'Bijna kregen we zelfs een verbod om met onze eigen drones boven ons eigen oefenterrein te vliegen, omdat er mogelijk wandelaars en mountainbikers waren die we zouden kunnen filmen.' Als ze wel mogen trainen kan dat alleen onder strikte veiligheidsvoorwaarden: voor elke drone moet een van zijn militairen met een controller en een geel hesje achter het toestel aan lopen. 'Als Rusland ons volgende maand aanvalt met drones, hebben we niet voldoende kunnen vliegen.'
Daar komt nog eens bij dat hij nieuwe technologieën, zoals artificiële intelligentie voor drones, moeilijk kan aankopen, vertelt hij. En dat ligt niet aan de fabrikanten waar de drones - bij wijze van spreken - gewoon op de plank liggen. Het proces hapert bij Defensie zelf, vertelt Hädicke. Door een strikte interpretatie van wet- en regelgeving door inkoopjuristen duurt het lang voordat Defensie nieuwe drones ook daadwerkelijk kan bestellen. 'Onlangs duurde het een jaar en drie maanden om nieuw materieel aan te schaffen! Zelfs een jurist uit de Europese Commissie vertelt ons: Nederland, hier maken jullie het jezelf onmogelijk', zegt Hädicke.
Roos Wijman, directeur inkoop, snapt de kritiek van Hädicke op haar directie wel. In haar werkkamer, in een glazen vitrine, staat zelfs een spuitbusje met het smeermiddel WD-40. De spuitbus kreeg Wijman, tegelijk met alle andere afdelingen, als een symbolisch geschenk van de hoogste ambtenaar van Defensie. 'Om onze defensieorganisatie opnieuw los en soepel te maken', zegt Wijman.
Wijman koopt, samen met 350 medewerkers, voor Defensie centraal in: van straaljagers tot onderbroeken. De afdeling moest tijdens de bezuinigingsrondes vooral goed op de centen letten. Daarom wordt binnen Defensie elke nieuwe aanvraag meerdere keren gecontroleerd. 'Stel, je hebt een nieuwe laptop nodig. In de meeste organisaties vraagt de baas: is er budget? En is de laptop nodig? Dan krijg je een nieuwe laptop. Bij Defensie hebben we daar een hele keten voor ingericht en kan het maanden duren voordat een nieuwe laptop is geregeld.'
Nu Defensie niet meer elke euro hoeft om te draaien, zit dit in de weg. Veel materiaal is versleten en moet vervangen worden, maar door de trage interne processen laten aankopen langer op zich wachten dan nodig. Dit tot frustratie van de militairen die erom vragen en moeten wachten. 'We willen zelf ook meer snelheid en flexibiliteit', zegt Wijman, die probeert de directie opnieuw in te richten en het proces te versnellen. 'We hoeven niet meer acht controlemechanismen in te bouwen, één of twee zou genoeg moeten kunnen zijn.'Bij oorlog op ons grondgebiedzullen de meeste mensen niet meteen aan de Noordzee denken, maar het grootste deel van Nederland bevindt zich op zee. En juist de Noordzee heeft zich het laatste decennium ontwikkeld tot een cruciaal knooppunt. Olie- en gaspijpleidingen leveren Noordwest-Europa energie. Windmolenparken ver op zee voorzien een deel van ons land via kilometerslange kabels van groene stroom. Twee grote internetkabels verbinden via de Noordzee en Nederland de Verenigde Staten aan de rest van Europa, en in lege gasvelden op zee wil Nederland CO2 opslaan om aan de duurzaamheidsdoelen te voldoen. Het opblazen van een gasleiding kan dus vele Nederlandse huishoudens in de kou zetten, en een kapotte datakabel in internetknooppunt Nederland kan tot grote internetstoringen leiden in heel Europa.
Aanwijzingen dat er vreemde mogendheden onuitgenodigd op de Noordzee rondvaren, zijn er genoeg. Afgelopen jaar zijn zeker drie keer Russische onderzoeksschepen gespot, waarschuwden de veiligheidsdiensten. Een ervan bleef lang hangen op een knooppunt van elektriciteitsleidingen van een windmolenpark op zee. 'Die hebben vaak apparatuur bij zich om de situatie op de bodem in kaart te brengen', zegt commandeur Paul Flos in zijn werkkamer op de Kromhoutkazerne in Utrecht.
Defensie kan dat soort onderzoeksschepen wel in de gaten houden, 'maar wat zij onder water doen, weten we eigenlijk niet', zegt Flos. En dat is een probleem. Daarom besloot Flos zelf aan de slag te gaan. Samen met collega's uit andere noordelijke landen zette hij een onderzoekscentrum op om materieel te ontwikkelen voor een 'oorlog op de zeebodem'.
In een gloednieuw verplaatsbaar testcentrum aan de kust bij Scheveningen oefent Flos met onderwaterdrones van private bedrijven, die verdachte activiteiten moeten monitoren. Daar loopt hij soms tegen onverwachte moeilijkheden op. Tijdens de testfase werd een onbemand onderwatervaartuig bijvoorbeeld besprongen door een enthousiaste jonge zeehond. 'Dus die hebben we wél geﬁlmd.'
Minder enthousiasme ontvangt hij soms binnen Defensie zelf. 'Nog steeds', zegt hij verbaasd. 'Onlangs nog had ik een gesprek met iemand die zei: kunnen we er niet gewoon mee stoppen?' Het is binnen Defensie niet gemakkelijk je hoofd boven het maaiveld te steken, zegt hij. 'Toen ik deze internationale samenwerking begon, vroegen mensen:what's in it for you?Er wordt soms sceptisch naar je gekeken - de vraag gesteld wáárom je iets eigenlijk doet.'
Het is vooral een kwestie van capaciteit. 'Iedereen is vol aan het werk, en dan kom ik ook nog met een ideetje waar ik mensen voor wil hebben. Nu is de marine gewoon druk met de aanvallen van Houthi-rebellen op de Rode Zee en andere zaken. En dan komen wij met een testcentrumpje aan. Tijd is het nieuwe geld: nu hebben we meer budget, maar niet de mensen om daarmee aan de slag te gaan.'
Op de infodag in Hoogvlietstaan naast het grasveld tientallen kraampjes uitgestald. Allerlei militairen hebben exact vijf minuten de tijd om jongeren te overtuigen voor hen te kiezen, in plaats van voor een ander krijgsmachtonderdeel. 'Van Bonaire naar Curaçao. Als je van avontuur en reizen houdt, ben je bij ons op de juiste plek', zegt een marineman. Twee stalletjes verder vertellen een man en vrouw van de luchtvaarttroepen: 'Bij ons kun je een cursus nemen om rijdend te schieten met een MAG-machinegeweer. En je wordt er gewoon voor betaald.' De landmacht bracht een pantserwielvoertuig, de Boxer, mee en ook de CV90, die lijkt op een soort minitank. Het is een beetje lokaas, zegt Lisette Huﬀels, die de voertuigen onderhoudt. 'Om zo te tonen: met deze stoere dingen kunnen jullie gaan werken.'
Nieuwe aanwas is broodnodig. Er zijn momenteel meer dan negenduizend onvervulde functies, sommige bataljons bij de landmacht zijn zelfs maar voor zestig procent bezet. Het personeelstekort heeft verstrekkende gevolgen. Het allergrootste tekort bijvoorbeeld zit bij het IT-personeel en de technische onderhoudsdienst, waardoor reparaties aan materieel lang duren. 'Voertuigen zijn daardoor langer niet inzetbaar waardoor minder kan worden geoefend', zegt Huﬀels die vanuit de technische onderhoudsdienst voertuigen van de landmacht onderhoudt. Van de 27 belangrijkste wapensystemen werkte vorig jaar slechts iets meer dan de helft, blijkt uit jaarcijfers. Dat aantal is in vijf jaar nog nooit zo laag geweest.
Aan enthousiasme geen gebrek; nieuwe initiatieven om jongeren aan te werven zitten vol, het aantal nieuwe aanmeldingen steeg afgelopen jaar in één klap met tien procent. Om mee te groeien met de organisatie moet de jaarlijkse aanwas van nieuwe militairen nu verder omhoog. Van 3600 nu naar negenduizend in 2030. Maar zelfs bij de huidige, relatief kleine groep loopt Defensie tegen haar eigen tergend trage processen aan.
Wie bij Defensie wil komen werken, wordt niet alleen aan fysieke en psychologische proeven onderworpen, maar moet ook een veiligheidsonderzoek ondergaan. In dit onderzoek bekijken de veiligheidsdiensten of ze er genoeg op kunnen vertrouwen dat iemand onder alle omstandigheden de functie getrouw kan vervullen. Er kan niet iemand worden aangenomen die bijvoorbeeld onder druk van buitenlandse overheden geheime informatie naar het buitenland lekt. Daarom kijken de veiligheidsdiensten bijvoorbeeld of je banden hebt met Rusland of China. Zonder deze zogeheten 'verklaring geen bezwaar' kun je niet aan de slag bij Defensie.
Al die nieuwe militairen moeten dus zo'n veiligheidsonderzoek ondergaan. Het aantal nam dan ook ﬂink toe: van meer dan 15.000 in 2022 naar bijna 22.000 in 2023. Het zijn er zelfs zoveel dat het Defensie vaak niet lukt om de onderzoeken binnen de wettelijke termijn van acht weken af te ronden. Vorig jaar duurde bijna een derde van de afgeronde procedures te lang. In bijna zeshonderd gevallen moesten (aspirant-)militairen sinds 2022 zelfs meer dan een half jaar wachten op goedkeuring. Dat is te lang en eigenlijk onacceptabel, zegt Jean Debie van de militaire vakbond VBM. 'Je moet als nieuwe militair wel heel graag bij Defensie willen werken om dat te accepteren.'
Volgens Defensie zijn de grootste problemen inmiddels opgelost. De organisatie heeft meer personeel ingezet en het proces verbeterd. Hierdoor is dit jaar tot nu toe 93 procent van de veiligheidsonderzoeken op tijd afgerond.
Het allergrootste probleem zitelders: te veel militairen vertrekken bij Defensie. In 2022 en de eerste helft van 2023 - dit zijn de meest recente cijfers - gingen zelfs meer militairen weg dan dat er nieuwe bijkwamen. Defensie ziet de oorzaak hiervan in de veranderende samenleving. Het leven van een militair, gestationeerd door het land heen en meerdere malen maanden weg op uitzending, is lastig te combineren met een gezinsleven. 'Daar komt bovenop dat het bedrijfsleven salarissen uitbetaalt waar Defensie niet aan kan tippen', ziet personeelschef Paul van der Touw. 'Defensie kocht twee jaar geleden nog extra F35-toestellen, vorig jaar verliet een tiental F35-piloten Defensie voor de KLM. Terwijl het ons meer dan vijf miljoen kost om één piloot volledig op te leiden.'
De belangrijkste vertrekreden blijkt echter Defensie zelf. Vier op de tien mensen die weggaan doen dat namelijk wegens 'de wijze waarop de organisatie wordt bestuurd', staat in de jaarrapportage personeel van 2023. Het zijn de stroperige processen bij bijvoorbeeld de inkoopafdeling waar militairen tegenaan lopen die ervoor zorgen dat ze vertrekken.
Het lukt Defensie wel om één beroepsgroep tevreden te houden: de ambtenaren achter de bureaus. En dan vooral hoog in de organisatie. De Haagse bestuursstaf is sinds 2018 nagenoeg verdubbeld, naar bijna 3500 mensen, waarvan twee derde zonder militaire achtergrond. Dat is nét meer dan oﬃcieel nodig is.
'We hebben het leger gecentraliseerd uit armoede', reageert commandant der strijdkrachten Onno Eichelsheim, de hoogste militair van het leger, als we hem onze bevindingen voorleggen. 'Eﬃciëntie was het doel omdat we niet anders konden. Nu moeten we de regels niet langer al te streng interpreteren en opnieuw fouten durven maken.'
Hij ziet het niet somber in. 'Er zijn ook kansen: meer reservisten en bedrijven die willen samenwerken met ons.'
Sinds de inval in Oekraïnericht het maatschappelijk debat over Defensie zich voornamelijk op het al dan niet halen van de Navo-norm om twee procent van het bbp te besteden aan Defensie. Maar zelden gaat het over wat ons leger daadwerkelijk moet kunnen. Het vergt moed en doorzettingsvermogen om bij het leger te werken - en dan vooral om je door de stroperige en complexe processen heen te slaan. Om aan de Navo-eisen te voldoen en opnieuw slagkrachtig en ﬂexibel te worden, zal Defensie vooral zichzelf opnieuw moeten uitvinden. En daarvoor is meer geld alleen niet voldoende.
'Toen ik hier zeven jaar geleden begon, had ik nog geen grijze haren', zegt drone-expert Martijn Hädicke. 'Het is een controlekramp. Die tegenwerking zit in het systeem.'