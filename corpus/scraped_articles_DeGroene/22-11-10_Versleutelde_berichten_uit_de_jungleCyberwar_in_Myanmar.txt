Versleutelde berichten uit de jungle Cyberwar in Myanmar

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
10 november 2022
In de strijd die online woedt tussen de junta en de oppositiegroepen laat het leger zich bijstaan door deskundigen en materieel uit Rusland. Toch kan het niet voorkomen dat steeds meer militairen deserteren.
In de inktzwarte vertedreunen mortiergranaten. De radio in de commandohut kraakt af en toe tot leven. Even verderop houden vier guerrillasoldaten in hangmatten de wacht. De bunker is niet meer dan een sleuf in de grond.
In de afgelegen jungle van Myanmar lijkt de cybertechnologie, een machtig wapen in de conflicten van deze tijd, nergens te bekennen. Die indruk is bedrieglijk. Sinds de staatsgreep van 1 februari 2021 is de strijd tussen de junta en een scala van etnische en democratische verzetsgroepen ook online in alle hevigheid gaande. En net als in de oorlog die inmiddels in grote delen van het land woedt, ondervindt het regime op het virtuele strijdtoneel meer tegenstand dan het had ingeschat.
Een paar uur rijden bij de frontlinie vandaan zitten twee mannen met koptelefoons ingespannen te luisteren en te tikken op hun computers. De simpele schemerige ruimte vormt dewar roomvan People's Goal, een organisatie van enkele officieren die zich na de coup van 1 februari 2021 aansloten bij het verzet. Via wekelijkse Zoom-sessies en campagnes op sociale media proberen zij andere militairen over te halen hetzelfde te doen.
'Een strijd zonder bloedvergieten', noemt Nyi Thuta, een ex-kapitein van begin dertig en een van de oprichters van People's Goal de online initiatieven. De blik in zijn smalle langgerekte ogen is intens. Hij spreekt zelfverzekerd, al moet hij in het Engels soms even zoeken naar woorden terwijl hij vertelt over de missie van het kleine team.
'Jullie kunnen nog aan de juiste kant van de geschiedenis belanden', luidt de boodschap die zijn organisatie via internet naar de militairen in hun vaderland stuurt. People's Goal post op sociale media getuigenissen en foto's van deserteurs met hun families die verklaren zich bevrijd en veilig te voelen na hun vlucht. Een van de andere troeven in hun campagne zijn de commentaren van een voormalig luitenant-kolonel uit het Amerikaanse leger en professor in veiligheidsvraagstukken van Myanmarese komaf die veel aanzien heeft in Myanmar. In een recent online panel van People's Goal besprak zij de zwakke punten van de junta en concludeerde dat het verzet deze keer een kans maakt om te winnen als de verschillende groepen een eenheid vormen en strategischer weten te opereren.
'Zij is mijn heldin', zegt Win Moe (een pseudoniem), een officier die onlangs deserteerde.
Vier weken na de staatsgreep zette Nyi Thuta de stap die hem tot een van de grootste vijanden van het bewind zou maken. Hij verliet zijn basis in de hoofdstad Naypyidaw waar hij deel uitmaakte van het propagandateam dat speeches schreef voor de legertop. Toen hij weer opdook was dat via een stream op Facebook. Hij was de eerste legerkapitein die de coup en het geweld tegen burgers via internet openlijk veroordeelde.
Hij kwam in 2010 van de prestigieuze militaire academie toen een semi-civiele regering prille democratische hervormingen begon door te voeren. 'Ik dacht dat het leger een professioneel instituut zou worden. Daar wilde ik aan bijdragen.' Hij besefte dat hij het mis had toen vorig jaar kort na de staatsgreep de eerste jonge demonstrant werd doodgeschoten zonder dat de schuldige gestraft werd, en het geweld van de troepen van de junta, de State Administration Council (sac), met de dag gruwelijker werd.
Ook People's Embrace, een organisatie gelieerd aan de alternatieve regering die afgezette parlementariërs na de staatsgreep oprichtten, moedigt manschappen via internetcontacten aan om het leger te verlaten. Militairen die zich online melden, worden grondig gescreend en als ze die test doorstaan krijgen ze toestemming het gebied binnen te reizen dat onder controle van verzetsgroepen staat.
Win Moe, de onlangs overgelopen officier die met zijn echtgenote in het diepste geheim contact had met People's Goal en People's Embrace, vertelt dat ze geholpen door online informatie en contacten hun ontsnapping van de legerbasis bijna een jaar lang hebben voorbereid. Op desertie staan zware straffen, zoals tientallen jaren in detentie en mogelijk zelfs executie. Ook voor familieleden dreigen strenge represailles. Als door een wonder is het hem en zijn gezin gelukt het land uit te komen. Volgens hem zouden vele anderen willen vluchten als de risico's niet zo groot waren en de toekomst niet zo onzeker was. Organisaties uit het verzet bieden bescheiden steun en onderdak, maar hebben niet de middelen om overgelopen militairen en hun families voor langere tijd op te vangen.
Volgens Nyi Thuta en andere oppositiebronnen hebben de campagnes en de mogelijkheid om in versleutelde berichten te communiceren eraan bijgedragen dat duizenden soldaten en politieagenten hun banen verlaten, onder wie ook een aantal uit de hoogste regionen. Een deel van deze deserteurs sloot zich als militaire trainers aan bij het gewapende verzet. Anderen zitten ondergedoken in Myanmar of vluchtten naar buurlanden.
Dat zo veel militairen overlopenof deserteren, is ongekend in de geschiedenis van het leger. Voorheen vochten soldaten zich liever dood of sloegen op de vlucht, gehersenspoeld als ze waren door legerpropaganda dat hun tegenstanders barbaren en terroristen waren. Op hun beurt beschouwden gewapende oppositiegroepen alle manschappen van de Myanmarese krijgsmacht als vijanden met wie ze op het slagveld moesten afrekenen. Aan psychologische oorlogsvoering om hen tot overlopen te bewegen werd vrijwel geen aandacht besteed.
Maar ook al stijgt het aantal soldaten dat vertrekt uit het leger nog steeds, de deserties zullen militair pas echt verschil maken als hele legergroepen gaan overlopen, menen experts. De krijgsmacht beschikt over aanzienlijk meer geld en wapens en voert vanuit de lucht dodelijke operaties uit. En er is ook nog altijd een kern van geharde gevechtstroepen die in de missie gelooft. 'Maar de deserties van collega's hebben wel effect op het moreel', zegt Win Moe.
Het regime doet er alles aan om te voorkomen dat de online campagnes doordringen tot de manschappen of dat uit eigen gelederen gevoelige informatie naar deze verzetsorganisaties wordt gelekt. Militairen wonen veelal op en rond de basis, met eigen scholen en ziekenhuizen,
geïsoleerd van de samenleving. Er gelden tientallen regels voor het gebruik van sociale media. Zowel soldaten als hun familieleden moeten het nummer van hun mobiele telefoon en details over hun accounts op platforms doorgeven aan hun superieuren. Telefoons worden regelmatig geïnspecteerd door speciale teams, al ontkomen de hogere rangen meestal wel aan die controle. En de nieuwe garde officieren die beter is opgeleid dan de vorige generaties, weet ondanks de restricties vaak toch zijn weg te vinden op internet.
In de virtuele strijd ontpoppen ook burgers zich totkeyboard warriors. De afgelopen decennia werden protesten tegen het militaire bewind al snel met veel geweld de kop in gedrukt. Deze keer gaat de opstand twintig maanden na de staatsgreep nog steeds door. Veel Myanmarezen zeggen dat internet een cruciaal verschil maakt in de krachtmeting. 'Wij hadden destijds vrijwel geen informatie over wat elders in het land gebeurde. We opereerden vanuit een isolement. Nu zijn we beter op de hoogte en ontlenen we inspiratie aan elkaars strijd', zegt Myat Thu, een activist uit de massale protesten van 1988. Het duurde in die tijd weken of zelfs maanden voordat informatie uit de verschillende gebieden uitgewisseld werd. Gewapende etnische groepen in de uithoeken van het land hadden nauwelijks contact met activisten en andere oppositie in Centraal-Myanmar.
De jongeren die profiteerden van zo'n tien jaar meer vrijheid voorafgaand aan de staatsgreep, kennen de kneepjes van de digitale wereld. Ondergedoken of gevluchte activisten en Myanmarezen uit de diaspora gebruiken internet en sociale media - vooral Facebook - voor het verspreiden van informatie, het documenteren van mensenrechtenschendingen, fondsenwerving en campagnes tegen de junta. De sac blokkeerde na de staatsgreep de toegang tot Facebook, maar veel burgers omzeilen die restrictie via vpn's. Ondanks de risico's en de technische restricties circuleert er een stortvloed van documentatie, persoonlijke getuigenissen, cartoons, protestliederen en ingenieuze filmpjes.
Ook voor de coupwerd Facebook vrijwel nergens zo intensief gebruikt als in Myanmar. Het land was een laatkomer in de cyberwereld. Zo'n twaalf jaar geleden kostten simkaarten zonder internet nog duizend dollar. Ook in het iets vrijere klimaat dat na 2010 ontstond, beschikte de eerste jaren slechts één procent van de ongeveer 53 miljoen inwoners over toegang tot internet. Er ontstond een digitale revolutie nadat in 2014 de markt werd vrijgegeven en buitenlandse telecombedrijven arriveerden. Vier jaar later was de prijs van een simkaart met dataverkeer gedaald tot anderhalve dollar en was er vrijwel geen volwassen burger meer die geen toegang had tot internet. Minstens veertien miljoen van hen gebruikte meteen ook Facebook. In januari 2021, net voor de staatsgreep, hadden zo'n 27 miljoen Myanmarezen een account. Facebook was voor velen de enige bron van informatie en de geposte berichten golden als de onbetwistbare waarheid.
Die populariteit van Facebook bood het leger aanvankelijk een unieke kans om desinformatie over opponenten te verspreiden. 'Het leger beschouwt sociale media al jarenlang als een cruciaal wapen', zegt een Myanmarese deskundige met kennis over de online propaganda door de autoriteiten. De afgelopen 25 jaar werden duizenden militairen in Rusland opgeleid in cybertechnologie. Nadat de democratisch gekozen partij van Aung San Suu Kyi in 2015 de verkiezingen won, postten speciale teams desinformatie. Iedere militair in dit departement had de opdracht vijftien nepaccounts en vijf Facebook-pagina's aan te maken. Zo'n driehonderd militairen namen deel aan een speciaal project om pagina's te ontwerpen met glossy onderwerpen zoals verhalen over pop- en filmsterren. Die populaire accounts werden vervolgens ook de boodschappers van nepnieuws. Dankzij copycats verspreidden de berichten zich in razend tempo.
Zo kreeg Facebook een cruciale rol bij het zaaien van haat tegen de Rohingya toen het leger de vervolging van deze grotendeels stateloze moslimminderheid verhevigde in 2017. Alan Davis, een analist van het Institute for War and Peace Reporting diehate speechin Myanmar onderzocht, constateerde dat de berichten op Facebook in de aanloop naar de geweldsoperatie steeds weerzinwekkender en militanter werden. Hij trof bijvoorbeeld verzonnen verhalen over moskeeën in Yangon die wapens opsloegen om pagodes op te blazen. Raymond Serrato, digitaal expert en media-analist voor de VN Mensenrechtencommissie, bekeek vanaf 2016 twee jaar lang vijftienduizend berichten van een anti-Rohingya-groep met zo'n 55.000 leden. Ook hij constateerde hoe hun posts met hate speech over Bengali (een denigrerende aanduiding voor de Rohingya) samenvielen met militaire operaties. Na augustus 2017, toen de geweldsoperatie van het leger verhevigde, nam de anti-Rohingya-interactie met tweehonderd procent toe.
Ook tegen Aung San Suu Kyi en haar partij, de Nationale Liga voor Democratie, werd een hetze gevoerd. De berichten hadden steeds dezelfde strekking. Ze zou het boeddhisme verkwanselen en het land uitleveren aan moslims. Ook zou ze geen toegewijd patriot zijn omdat ze met een buitenlander (de in 1997 overleden Britse academicus Michael Aris) was getrouwd. In dit bewust gecreëerde klimaat van angst voor een islamitische overname werd het leger consequent afgeschilderd als onmisbare hoeder van de natie die het land tegen uiteenvallen, terrorisme en opstanden beschermt.
Na kritiek dat Facebook waarschuwingen over de desastreuze haatcampagne tegen de Rohingya negeerde en vervolgens veel te laat en onvoldoende maatregelen nam, verscherpte het bedrijf het toezicht. In augustus 2018 werden de pagina's en accounts van de opperbevelhebber van het leger en huidige juntaleider Min Aung Hlaing en tientallen andere hoge militairen verwijderd.
De Myanmarese deskundige vertelt hoe de militaire cyberexperts ruim voor de staatsgreep instructies kregen om via nepaccounts op sociale media zoals Facebook, TikTok, Telegram, YouTube en Twitter berichten te posten dat de verkiezingsoverwinning van de partij van Aung San Suu Kyi in november 2020 op fraude berustte. De desinformatie dat er op grote schaal geknoeid was met de stemmen werd het excuus voor de coup van 1 februari 2021.
Na de staatsgreepwerd de krijgsmacht verbannen van Facebook, net als de door militairen gecontroleerde publicaties en de staatsmedia. De junta week uit naar andere socials, zoals TikTok, waar vooralsnog alleen accounts die gewelddadige inhoud posten worden weggehaald. Nog steeds wemelt het op sociale media van de nepberichten die uit de koker van de militairen komen, maar de informatie van oppositiegroepen wint het ruimschoots qua geloofwaardigheid.
'Het leger beheerst het narratief niet meer', concludeerde de International Crisis Group een jaar geleden al. Na de recente aanval op een school waarbij het leger volgens lokale media zeker elf kinderen vermoordde en een aantal anderen ontvoerde, steeg de afkeer van het regime ook online tot een nieuw hoogtepunt. Maar daarmee is de strijd op het virtuele slagveld nog lang niet beslecht, waarschuwt de Myanmarese expert.
Nepaccounts worden dankzij strengere controle eerder ontdekt, maar ze worden nog wel steeds aangemaakt. De speciaal door het leger opgezette cyberteams doen zich deze dagen vooral voor als sympathisanten van de verzetsgroepen en hun alternatieve regering. Daarna mengen ze hun berichten met desinformatie die het verzet moeten ondermijnen. Maar vaak zijn het ook simpelweg roddels en geruchten die mensen moeten afleiden van de strijd tegen het regime. In deze aanpak krijgt het leger volgens hem technisch en strategisch advies van Russische deskundigen.
Daarnaast zetten de militaire autoriteiten ook steeds zwaarder in op het beperken of geheel tegenhouden van digitale informatiestromen. Van de vier aanbieders van mobiele netwerken zijn er twee in handen van het leger en de twee andere zijn sinds de coup van buitenlands eigendom overgegaan naar bedrijven die nauwe banden met de militairen hebben. Onlangs werd aangekondigd dat op het liken en delen van online berichten van de oppositiegroepen een celstraf staat. Een wet om het gebruik van vpn strafbaar te stellen met drie jaar cel is in de maak. In enkele opstandige gebieden is het dataverkeer al maanden volledig geblokkeerd. In andere delen van het land wordt internet bij vlagen uitgezet. Maar die black-outs ontregelen ook het functioneren van de junta zelf en schaden de economische belangen.
Meer op maat gesneden surveillance en controle wordt voorbereid. De junta beschikt al over geavanceerde technologie om te infiltreren in digitale platforms en apparatuur om verwijderde data weer tevoorschijn te halen. Bij controleposten worden mobiele telefoons regelmatig geïnspecteerd op het gebruik van vpn's.
Een deel van deze de technologie werd aangeschaft in de periode na 2011 toen een semi-civiele regering van voornamelijk ex-militairen prille hervormingen doorvoerde. Westerse regeringen normaliseerden gaandeweg de betrekkingen. De apparatuur kwam van bedrijven uit de Verenigde Staten, Europa en Israël en was bedoeld om de telecom en online communicatie te moderniseren en de politie van opsporingsmethoden te voorzien. Maar ook het leger gebruikte de verbeterde relaties om een arsenaal van cyberwapens op te bouwen om burgers in de gaten te houden. Zoals drones, software om computers te hacken en instrumenten om op smartphones in te breken of verwijderde data weer tevoorschijn te halen.
Vanwege het gebrek aan democratische controle op het budget voor defensie was het voor de nog altijd politiek machtige militairen vrij eenvoudig om de omvangrijke aankopen aan het zicht te onttrekken. Bovendien had de regering van Suu Kyi evenmin veel moeite met het idee van vergaand toezicht op burgers. Sinds de staatsgreep wordt al dat materieel fanatiek ingezet om activisten en andere tegenstanders van het regime op te sporen.
Westerse landenstelden na de geweldscampagne tegen de Rohingya in 2017 verdere sancties in en daarmee kwam ook materieel dat zowel voor civiele als militaire doeleinden kan worden gebruikt op de zwarte lijst. De organisatie Justice For Myanmar deed uitgebreid onderzoek naar wapenleveranties en ontdekte dat de'dual use technology'die westerse bedrijven produceren ook na die nieuwe strafmaatregelen nog werd geleverd. De aanschaf vond plaats via tussenpersonen die nauwe banden met het leger hebben en die op hun beurt de aankopen deden via bedrijven die veelal in Azië, onder andere Singapore, en Rusland gevestigd zijn.
Volgens Justice For Myanmar zijn er anno 2022 nog steeds een dertigtal Myanmarese ondernemingen die erin slagen via dit schimmige netwerk van tussenpersonen en bedrijven wapens en ander materieel te leveren aan het leger. Bij vijf van deze bedrijven vond Justice For Myanmar bevestiging dat zij zaken doen met de EU. Slechts één onderneming staat in de EU op de zwarte lijst.
Ian Foxley, als PhD-onderzoeker verbonden aan het Centre for Applied Human Rights aan de University of York, concludeerde enkele weken na de staatsgreep in 2021 inThe New York Times:'Wat je ziet is dat het leger van Myanmar een uitgebreide reeks aan cyberbeveiliging en forensisch onderzoek samenstelt. Veel hiervan is materiaal voor elektronische oorlogsvoering.'
Om westerse techniek die moeilijker verkrijgbaar is geworden zo veel mogelijk te vervangen heeft de sac Rusland en China nodig. Beide landen hebben van oudsher geen scrupules om wapens en technologie te verkopen die gebruikt worden voor de onderdrukking van burgers. Wel is deze Chinese hulp voor het Myanmarese regime een noodzakelijk kwaad. De economische invloed van de grote bovenbuur steekt de nationalistische generaals. China wordt bovendien gewantrouwd omdat het enkele etnische legers steunt die al decennia tegen het centrale gezag vechten en omdat Beijing de afgelopen jaren ook een relatie opbouwde met de democratisch gekozen regering van Suu Kyi.
De militaire top geeft de voorkeur aan nauwere betrekkingen met Rusland. Het land leverde de afgelopen jaren steeds meer militair materieel en speelt een belangrijke rol in de training van militairen. Dat beide landen een paria van het Westen zijn versterkt hun band. Juntaleider Min Aung Hlaing maakte sinds de staatsgreep meerdere reizen naar Moskou. Begin september van dit jaar schudde hij voor het eerst handen met president Vladimir Poetin bij het Eastern Economic Forum in Vladivostok. Net als eerder sprak hij zijn steun uit voor de aanval op Oekraïne en prees hij Poetin als een wereldleider die mondiale stabiliteit bracht. Voor Rusland, dat zijn invloed in Azië wil vergroten, is Myanmar niet alleen een afnemer van wapens en olie, maar ook een strategisch gelegen bondgenoot die de toegang opent tot handelsroutes via de Indische Oceaan en de Zuid-Chinese Zee.
Een belangrijk onderdeel van het plan om mede met hulp van Rusland de Big Brother te perfectioneren is het ontwikkelen van een 'Great Firewall' die filtert wat mensen online zien en doen. 'Maar het opzetten van zo'n digitaal hek vergt behalve buitenlandse technologie ook lokale expertise', zegt de Myanmarese deskundige. 'En er zijn momenteel maar weinig specialisten die voor het leger willen werken.'
Het regime doet er alles aan om te voorkomen dat de online campagnes doordringen tot de manschappen
...