Onder Poetins knoet Kroniek van kunst&cultuur

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
1 februari 2024
TELEVISIE The Dmitriev Affair
De rode ziel(2017) van Jessica Gorter toonde Ruslands omgang met de Stalin-erfenis. Een ijzersterke productie. Nu verschijnt haar speelfilmlange documentaire over Joeri Dmitriev, historicus, goelag-onderzoeker, Memorial-lid, luis in Poetins pels. GafDe rode zieleen panorama, bij dit inzoomen op één mens raakt de kijker nog sterker betrokken bij leven en lot van wie weigert zich neer te leggen bij geschiedvervalsing door en ten dienste van nieuwe, maar verwante tirannie. Indrukwekkend door de moed van een 21ste-eeuwse dissident; hartverscheurend door de prijs die hij en dierbaren betalen. Die kijkersbetrokkenheid wordt versterkt door filmische kracht in beeld, geluid, muziek, montage, vertelstructuur. Schijnbaar paradoxaal altijd weer: schoonheid en verschrikking. Maar we weten toch hoe gruwelijk het was in de Sovjet-Unie en nu onder Poetins knoet? Zeker, maar weten is iets anders dan beseffen en geconfronteerd worden.
Mei 2016. We zien een wit-langharige, bebaarde man, zestiger - een Merlijn in camouflagepak - speurend door de naaldbossen van Karelië lopen, samen met zijn herdershond. We horen en zien ook een zingend meisje: 'kuiltjes, kuiltjes'. Natasja is zijn uit een tehuis geadopteerde dochtertje. De warmte in haar 'papa', het handje-in-handje, de vertrouwensband in huiselijke omgang - het maakt het extra onverteerbaar dat die liefdevolle relatie een rol zal spelen in zijn ondergang. Aan het eind van de film zien we deze beginwandeling terug:the horror.
Hij zocht al decennia in bossen sporen van Stalins massagraven - kuilen; in archieven vond hij documenten over processen, bewijzen voor massa-executies en namen van goelag-slachtoffers. Begonnen tijdens de perestrojka, toen er enige ruimte kwam voor wie aan waarheidsvinding over en in een leugendictatuur wilde doen. Zijn grootste 'succes' als bestuurslid van het inmiddels verboden Memorial: in 1997 vond hij het massagraf van Sandarmoch, minstens zevenduizend nekschoten. Er zijn beelden van bussen vol overwegend bejaarde burgers met bloemen en iconen die hun teruggevonden grootouders en ouders willen eren. Joeri, toen veertiger, troost een van de 'moedertjes'. We zien de biddende pope met wierookvat die locatie en doden zegent. (En we bedenken dat die kerk nu aan de foute kant van de geschiedenis staat.)
Dat hij nog altijd zoekt, vindt, publiceert, wordt hem voor onze ogen fataal. Een verwurging in etappes, vol valse beschuldigingen. Maar in periodes waarin hij kort 'vrij' is blijkt hij ongebroken. Smeekbedes van zijn dochter te stoppen noemt hij 'interne censuur'. Een 'Navalny' maar dan heel anders. Diep onorthodox religieus ziet hij de dood niet als einde. Over zichzelf maakt hij zich geen zorgen, wel vraagt hij zich af of kinderen en kleinkinderen in Rusland kunnen blijven. Maar helaas... Natasja is hem dan al afgenomen en onbereikbaar. Hij lijkt de aanval op Oekraïne te voorzien en vreest rampzalige gevolgen. Zijn erfenis, de Sandarmoch-onthulling? Dat hebben de Finnen gedaan, zegt Poetins 'intelligentsia' nu. Het bloedbad onder Poolse officieren, Katyn 1940, door Lavrenti Beria de nazi's in de schoenen geschoven,revisited.Met droge ogen.
Walter van der Kooi
Jessica Gorter,The Dmitriev Affair,EO, donderdag 1 februari, NPO 2, 22.20 uur
Jessica Gorter | Joeri Dmitriev op weg naar een hoorzitting