Een naakte, vernietigende wereld

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
4 april 2024
Wie zich wil wagen aanDer Mann ohne Eigenschaftenvan Robert Musil , kan het best beginnen met de vers uitgegevenDe verwarring van een jonge Törless.In de nieuwe, uitstekende vertaling van Jan Sietsma.
Robert Musil (1880-1942)ontbreekt zelden op de lijstjes 'grootste schrijvers van de twintigste eeuw'. Dat dankt hij aan één roman,Der Mann ohne Eigenschaften. Maar dat is dan wel meteen een roman van ruim tweeduizend pagina's, al heeft ongeveer de helft daarvan nooit een definitieve vorm gekregen. Op grond van de wel voltooide delen is het geen gewaagde stelling dat een min of meer logische, uit de verhaallijnen volgende afronding er ook niet inzat, al was de auteur honderd geworden. 'Ik wil te veel tegelijk', noteerde hij in zijn dagboek, 'en ik weet te zelden wat ik wil' - een glasheldere karakteristiek die ook voor Ulrich, de semi-autobiografische verteller geldt. Pas na twintig jaar schrijfarbeid, in 1930, gaf hij het eerste deel uit handen, het tweede in 1932 - geen gelukkige tijden voor experimentele literatuur. Als zijn werk in 1938 in Oostenrijk wordt verboden verhuist Musil van Wenen naar Genève, waar hij in 1942 overlijdt.
Vervolgens duurde het even voorDer Mannin het Duitse taalgebied weer onder de aandacht kwam. In 1978 verscheen een betrouwbare, volledige editie, dus inclusief de hele warwinkel van fragmenten waarin de auteur wel kopje-onder had moeten gaan. Die herleefde belangstelling zorgde ervoor dat er in 1988, eindelijk, een Nederlandse vertaling verscheen, zij het voorlopig alleen van het eerste deel. Bovendien was die, zacht gezegd, niet best; de kritiek maakte er brandhout van. Thomas Graftdijk schreef dat van 'de woordatleet Musil een hompelende invalide was gemaakt'. Hij noteerde minstens twee evidente vertaalfouten per pagina, talloze minder juiste interpretaties van het Duits en de nodige gevallen van geradbraakt Nederlands.
Niet veel beter waren eerdere vertalingen van kleiner werk,Drei FrauenenDie Verwirrungen des Zöglings Törless. Veelzeggend voor het droevige niveau vanDe ervaringen van de jonge Törlessis de titel: onbegrijpelijk en apert onjuist, de hele roman gaat over niets anders dan de telkens herhaalde poging met talige, rationale middelen greep te krijgen op die alle zekerheden onderuithalende verwarring in de meest uiteenlopende gedaanten. Musil was zelf in een later stadium kritisch op zijn eersteling: terecht, er viel vooral compositorisch inderdaad nog wel wat te verbeteren. Toen ik het boek veertig jaar geleden voor het eerst las, was ik niettemin zwaar onder de indruk. Vooral de meedogenloze sadistische scènes zijn me bijgebleven, al mag niet worden uitgesloten dat die grotendeels aan de latere filmbeelden van Volker Schlöndorff te danken zijn.
Het is toe te juichen dat Koppernik nu een nieuwe vertaling uitbrengt die het origineel in stijl, toon en precisie dicht benadert, de credits daarvoor gaan naar Jan Sietsma.De verwarring van een jonge Törlessis een vroege, overtuigende poging zich van de negentiende-eeuwse realistische roman te distantiëren. De alwetende verteller komt onder strenge curatele te staan van de essayist, hij mag alleen nog wat te berde brengen als dat uitnodigt tot analyserend commentaar. Dat leidde tot een franjeloze, compacte, naar de grootst mogelijke precisie strevende stijl. InDer Mann ohne Eigenschaften,niet ten onrechte ook wel een essayroman wordt genoemd, heeft Musil het over diverse utopieën - een daarvan is de utopie van het exacte leven. Daar zal zijn herkomst niet vreemd aan zijn, zijn vader was hoogleraar aan een technische hogeschool; zelf behaalde hij al op zijn twintigste een ingenieursdiploma.
Törlessis de beste introductie tot Musils werk, de ideale opstap voor wie zich aanDer Mannwil wagen. Törless, een man zonder voornaam, is de (auto)biografische voorfase van Ulrich, een man zonder achternaam. Hoofdthema's van de grote roman als de interesse in 'de andere toestand' en de areligieuze, kristalheldere mystiek('tagheller Mystik')zijn hier in aanleg al aanwezig. Maar misschien de belangrijkste reden omTörlessals propedeuse voorDer Mannte lezen, is de geringe omvang en het afgeronde karakter. Hier wordt werkelijk een levensfase afgesloten, ook die van de auteur, al barst het einde van het verlangen naar iets anders.
Het boek is geschreven tussen eind 1902 en begin 1905, de première was in 1906 in Wenen. De handeling gaat terug op de perioden die Musil doorbracht op een soort voorbereidend militair opleidingsinstituut in Eisenstadt (1892-1894) gevolgd door een militaire kostschool in Weisskirchen (1894-1897), een kleine stad 'ver verwijderd van de residentie, in het Oosten van het Rijk, te midden van dunbevolkt en droog akkerland'. Het betrof, in werkelijkheid, een hoogst elitaire paramilitaire instelling, waar zonen uit de hogere, veelal adellijke kringen werden opgeleid voor militaire, diplomatieke en bureaucratische functies. Literatuur- of filosofie-onderwijs werd er nauwelijks of niet gegeven. Het woord 'leerling'(Zögling)roept de verkeerde associaties op, de jongemannen werden er als gevangenen behandeld en niet zelden mishandeld. Musil heeft er veel later met afgrijzen aan herinnerd, vooral het pathologische zuiverheidsfanatisme moet hem zijn leven lang zijn blijven kwellen.
Des te opmerkelijker is het dat er inTörlessniets is te merken van die spartaanse discipline. De jongens hebben veel vrije tijd en kunnen het zich permitteren in een nabijgelegen dorp naar de hoeren te gaan en zich daar ongestraft te misdragen. Musil was kennelijk niet geïnteresseerd in een realistische, sociologisch of politiek getinte weergave van het militaire opleidingsinstituut. Hij heeft de eerbiedwaardige reputatie van 'de kostschool' intact gelaten en alle uiterlijke kenmerken van het institutionele dwangsysteem verlegd naar innerlijke disposities van zijn personages. Het boek heeft dan ook niets van een moralistische aanklacht of een geëngageerde roman, het blijft ver verwijderd van Zola of Dostojevski.
Maar onbewust heeft Musil iets zeer opzienbarends gedaan. Hij heeft inTörlesseen essentieel deel van de voorgeschiedenis van de dictaturen van de twintigste eeuw beschreven: de heroïsering van de onverschrokken mannelijkheid, het geweld en het offer; de onderdrukte seksualiteit en bijbehorende frustraties en erger; de publieke vernedering voor wie zich niet aan de regels houdt en het daaruit resulterende verlangen die vernedering op 'anderen' af te reageren, liefst in de grofst denkbare - vaak seksuele - vormen.
Het boek begint op 'een klein station aan de spoorweg die naar Rusland leidt'. Frau Törless neemt met bezwaard gemoed afscheid van haar enige kind, dat op het punt staat naar een beroemde kostschool 'te W' te vertrekken, die men daar al 'sinds de vorige eeuw, toen het op de grond van een vroom stift was gesticht, had laten staan, waarschijnlijk om de opgroeiende jeugd tegen de verderfelijke invloeden van de grote stad te beschermen'. Misschien verwonderlijk dat dit vooral na 'het eerzuchtige aandringen' van de zoon gebeurt, niet primair als een pedagogisch-disciplinaire maatregel van de ouders. Maar vrijwel direct na aankomst kreeg Törless daar spijt van. Hij leed aan 'hartstochtelijke heimwee' en 'had zelfs overdag dikwijls moeite een hardnekkig snikken te onderdrukken'. Alleen in de bijna dagelijks geschreven brieven naar huis 'leefde hij'.
En dat is typerend voor wat volgt. Niet in het actieve bestaan maar in de reflectie daarop kwam hij tot zichzelf. Dat geldt voor Törless, het geldt niet minder voor Musil en Ulrich. Zij zijn nadrukkelijke buitenstaanders, mannen zonder bindingen, ook zonder ambities. Ulrich neemt zelfs 'vakantie van het leven', hij zou het idee van defreischwebende Intelligenzbedacht kunnen hebben. Toch is Törless geen absolute eenzaat, twee wat oudere medeleerlingen nemen hem op in hun duistere, samenzweerderige gezelschap. Het ongewone van die twee was hem bevallen, hoewel een van hen, Reiting, een uitgesproken tiran was die geen groter genoegen kende dan anderen tegen elkaar opstoken. Zo komt Törless, die nooit zelf beslissingen nam en zich als een soort assistent, later zelfs als hun 'geheime stafchef' beschouwde, ook in hun 'rode kamer', hun moeilijk bereikbare, clandestiene ruimte op zolder waar afgedankte coulissen en andere toneelspullen bewaard werden, maar waar verder nooit meer iemand kwam. Hij is daar getuige, later ook dader, van de afschuwelijkste vernederingen.
Daarvan is een zekere Basini het slachtoffer. Basini had geld moeten lenen van Reiting. Maar als hij niet in staat blijkt zijn schuld af te lossen, dwingt Reiting hem tot totale afhankelijkheid. Dan escaleert de situatie snel. Basini wordt gemarteld, ook seksueel, ze slaan hem halfdood. De jongen kreunt en jammert, smeekt vergeefs om genade. Ook bij Törless is er geen sprake van mededogen of solidariteit, wel van seksuele opwinding. 'Aanvankelijk had een beestachtige lust hem aangegrepen om achter de anderen aan te springen en slaag uit te delen, maar het gevoel te laat en te veel te zijn had hem tegengehouden.'
Uiteindelijk heeft Törless er toch genoeg van en weigert hij nog langer mee te doen met het alsmaar wreder opererende duo, maar, misschien tot verbazing van de lezer, niet om morele redenen. Hij verlangt naar stilte, naar boeken. Spijt over al die gruwelijke gebeurtenissen heeft hij ook later nooit gehad, 'zijn behoeften waren (...) eenzijdig esthetisch geslepen', voor verontwaardiging boden die geen ruimte. Die superieure onverschilligheid maakt ook dat hij de buitensporige sadistische gebeurtenissen in de rode kamer op dezelfde afstandelijke manier becommentarieert als het plotselinge besef van de eindeloosheid van de ruimte of de onbegrijpelijkheid van imaginaire getallen. Telkens gaat het om een verwarrende inbreuk op de bedrieglijke, geruststellende ordening die gesuggereerd wordt in de taal waarin doorgaans over de wereld wordt gepraat.
Hij weet nu dat er een onbestemd bestaan als van een afgrond achter de woorden schuilt, 'dat er van de lichte, alledaagse wereld, de enige die hij tot dusver had gekend, een poort naar een andere wereld leidde, een bedompte, razende, hartstochtelijke, naakte, vernietigende wereld'. Maar die vormt niet langer een bedreiging. Hij weet nu onderscheid tussen die werelden te maken. 'Alleen een zware droom had als een vloed deze grenzen uitgewist en hij schaamde zich voor die verwarring: maar de herinnering dat het anders kan zijn, dat er rond de mensen overal fijne, eenvoudig uitwisbare grenzen bestaan, dat er koortsachtige dromen om de ziel sluipen die stevige muren aanvreten en griezelige steegjes openbreken - ook die herinnering had zich diep in hem genesteld.'
Dat was niet te veel gezegd, zoals wel bleek uit de notities over de grote roman waarmee Musil vermoedelijk al kort na publicatie vanTörlessbegon. Törless ontwikkelt zich tot Ulrich. Maar de chronische twijfelaar Ulrich - 'ik weet te zelden wat ik wil' - had zoveel meer zin voor het mogelijke dan voor het reëel bestaande, dat de literaire verwarring compleet werd en een afronding van het boek hopeloos uit het zicht raakte.
adoc-photos / Getty Images | Robert Musil rond 1905