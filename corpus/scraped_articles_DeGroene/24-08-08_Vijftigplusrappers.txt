Vijftigplusrappers

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
8 augustus 2024
HIPHOP Common & Pete Rock
Dertig jaar geleden bracht CommonI Used to Love H.E.R.uit, een fraai nummer gewijd aan zijn grote liefde:'This chick was creative/ Once the man got to her, he altered her native/ She could make money, and she did it like a dummy/ Now I see her in commercials, she's universal.'
Het nummer ging over hiphop. Dat genre was ontstaan in achtergestelde, overwegend Afro-Amerikaanse wijken en brak net wereldwijd commercieel door. Wat Common impliciet zei: hoe groot en lucratief deze muziekstroming ook wordt, laten we niet uit het oog verliezen wat deze kunstvorm bijzonder maakt, en waar die vandaan komt.
En aan dat voornemen houdt de inmiddels 52-jarige rapper zich sindsdien, zeker opThe Auditorium Vol. 1,een levendige duoplaat met de 54-jarige Pete Rock - nog zo'n hiphoplegende die al decennia meedraait. De twee werkten nooit eerder samen, maar hebben op dit album precies de juiste onderlinge afstemming gevonden.
Dat resulteert in een album dat nadrukkelijk is geworteld in het verleden, maar dat nergens overloopt van nostalgie; de grondtoon is geïnspireerd, warm. Common rapt zoals gebruikelijk precies, met een aanstekelijke twinkeling in zijn stem en met veel gevoel voor soul. Hij heeft het over overleden collega-artiesten (onder wie zijn beste vriend J. Dilla), over intergenerationele pijn, over die ene grote liefde die hij dertig jaar later nog steeds koestert, en intussen staat hij meermaals stil bij de Afro-Amerikaanse geschiedenis - Baldwin, Martin Luther King, Malcolm X.
Het gebeurt allemaal op een niet te zware of zalvende manier. Common zoekt rappend naar houvast, naar een idee van vooruitgang. Uiteindelijk gaat zijn nieuwe werk misschien wel het meest hierover: lichtheid vinden in zware tijden. En over wat hoop voor hem betekent:'She sat by my side and reminded me to dream.'
Pete Rocks muzikale omlijsting is toepasselijk en zorgvuldig: weinig bombast, wel veel bezieling. Hij doorspekt zijn kalme beats met flarden soul, jazz, funk en samplet veelvuldig uit degolden eravan hiphop, oftewel: uit de glorieuze beginjaren van zijn en ook Commons carrière. Heel soms riekt dat naarfan service,maar meer nog naar een prettig historisch bewustzijn, en Pete Rock zet het bronmateriaal vervolgens steeds naar zijn eigen hand.
Op het indrukwekkende nummerWhen the Sun Shines Again,met De La Soul-rapper Posdnuos, wordt het leven getypeerd als een marathon in plaats van een sprint. Die omschrijving is ook van toepassing op hoe Pete Rock en Common te werk gaan: dit album is geen stuiptrekking van inspiratie of het begin van een nieuw geluid, maar het werk van artiesten die al tijden meehollen. Toen zij in de jaren negentig doorbraken, bestond er nog helemaal niet zoiets als een vijftigplusrapper.The Auditorium Vol. 1is het werk van twee mannen die laten zien hoe dat moet, oud worden in zo'n bruisend, op de jeugd gericht genre.
Thomas Heerma van Voss
Common & Pete Rock - The Auditorium Vol. 1
Monaris | Common (links) en Pete Rock