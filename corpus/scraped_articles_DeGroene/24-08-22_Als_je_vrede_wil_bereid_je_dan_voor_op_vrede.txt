Als je vrede wil, bereid je dan voor op vrede

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
22 augustus 2024
De Haagse Vredesconferenties hebben internationale betrekkingen blijvend veranderd. Toch volgde er de ene na de andere oorlog op, waarin iedere vredesovereenkomst geschonden werd. Wat kunnen we desondanks leren van de Haagse droom?
27 augustus 1928.Het Pavillon de l'Horloge, Parijs. De vertegenwoordigers van vijftien militaire grootmachten hebben zich verzameld in de westelijke vleugel van het Louvre. Lang is naar dit moment toegewerkt. Het overleg had eindeloos geleken. Dat het nu dan eindelijk zover was, moet onwerkelijk hebben aangevoeld. Alleen wat handtekeningen resteerden. De klok sloeg driemaal en de heren - uiteraard - liepen zwijgzaam een felverlichte zaal van het paviljoen binnen. 57 minuten later was hun taak volbracht. Ze hadden oorlog afgeschaft.
Die middag prijkten notabele handtekeningen onder een tekst opgesteld door de Franse minister van Buitenlandse Zaken Aristide Briand en zijn Amerikaanse evenknie Frank Kellogg. Niet alleen Frankrijk en de Verenigde Staten, maar ook landen als Duitsland, Groot-Brittannië, Italië, Japan en Polen hadden oorlog als een 'instrument van nationaal beleid' afgezworen. Het daaropvolgende jaar ondertekenden nog eens 24 landen het Kellogg-Briandpact, waaronder China, Turkije en de Sovjet-Unie. Bepaald geen marginale spelers, machtige aartsvijanden zelfs, hadden zich aan dezelfde vrede van het Kellogg-Briand-pact gecommitteerd.
De aanloop naar het pact was groot nieuws geweest. Ook in de Franse kuststad Le Havre, waar de burgemeester voor het ondertekenen van het pact speciaal een pen had laten vervaardigen. Een gift aan Briand en de andere gegadigden. De pen was ruim dertig centimeter lang en van goud. Al sinds de klassieke tijden hadden studenten op allerlei militaire academies geleerd:Si vis pacem, para bellum. Als je vrede wil, bereid je dan voor op oorlog. Op de pen uit Le Havre stond echter iets anders.Si vis pacem para pacem. Als je vrede wil, bereid je dan voor op vrede.
Die zin was op zijn plaats. Briand, Kellogg en allerlei latere vredesstichters konden in hun werk voortbouwen op het dappere werk van talrijke voorgangers. Het pact rustte op een stevig fundament van netwerken, juridische teksten, protocollen en afspraken die tijdens de Haagse Vredesconferenties van 1899 en 1907 waren opgezet.
Na het lezen vanDe droom van Den Haagmoest ik aan de voornoemde pen denken - en niet alleen omdat het boek deze Vredesconferenties bespreekt, maar daarover later meer.
In zijn boek beschrijft jurist, diplomaat en historicus Benjamin Duerr het ontstaan en verloop van die toch illustere Haagse Vredesconferenties - conferenties waaruit, volgens hem, niets minder dan 'het moderne multilateralisme' is ontstaan. Het is knap hoe Duerr zijn lezer in staat stelt in de huid te kruipen van, zeg, de wereldberoemde pacifiste Bertha von Suttner, de Russische diplomaat Feodor Martens en de Amerikaanse officier Alfred Mahan, zonder dat zijn boek in biografieën verzandt. De droom raakt nooit uit zicht.
Ondanks de oorlogen die erop volgden, boden de Haagse Vredesconferenties namelijk een blauwdruk voor de wijze waarop debatten, stemmingen en onderhandelingen ook vandaag de dag op het internationale toneel georganiseerd worden - net zoals dat het Kellogg-Briand-pact, dat al gauw aan medogenloos hoongelach ten prooi zou vallen, later van onmisbare waarde zou blijken in de veroordeling van de nazi-kopstukken in het Proces van Neurenberg. Vandaag lijkt het internationaal recht slechts een toeschouwer. Oorlog tiert welig; het geweld lijkt onbegrensd. Welke lessen, welke visies en vooral welke hoop kunnen wij in tijden van vrees en beven uit de Vredesconferenties van ruim een eeuw terug opduikelen?
Terug in de tijd. 24 augustus 1898. Het Russische ministerie van Buitenlandse Zaken, Sint-Petersburg. Namens Keizer Nicholaas II overhandigt minister Mikhail Moeravjov een document aan alle buitenlandse ambassadeurs in Sint-Petersburg: een uitnodiging om deel te nemen aan een internationale discussie over 'duurzame vrede'. Het initiatief komt als een verrassing, ook voor velen binnen de Russische gelederen. Over de urgentie van een dergelijk gesprek zijn echter de meeste landen eensgezind. In Europa is een wapenwedloop uitgebroken; op industriële schaal wordt nieuw oorlogsmateriaal geproduceerd. Niemand durft bij de ander achter te blijven.
En toch kan niet iedereen de ontwikkelingen bijbenen - de Russen bijvoorbeeld. Met lede ogen zien ze aan hoe concurrent Oostenrijk-Hongarije zijn krijgsmacht moderniseert en zijn grip op de Balkan verstevigt. Keizer Nicolaas II heeft zich daarom genoodzaakt gezien voorstellen uit te werken aan het adres van de Oostenrijkse Keizer Franz Josef I, maar 'het idee om afspraken met een rivaal te maken, was [uitgegroeid] tot een voorstel voor een internationale ontwapeningsconferentie'.
Kopenhagen, Brussel en Den Haag worden door de Russen geschikte locaties voor een dergelijk overleg geacht. Neutrale gebieden, waar vertegenwoordigers van grote landen elkaar op gelijke voet kunnen treffen. En gastheerschap is in het belang van kleine landen: weerloos ingeklemd tussen de grootmachten zouden kleinere landen misschien wel de grootste winnaars zijn bij diplomatieke afspraken.
Het werd Den Haag. De conferentie groeide uit tot het grootste diplomatieke project sinds het Congres van Wenen van 1814-1815, toen heel Europa na de napoleontische oorlogen op de tekentafel kwam te liggen.
Het eerste congres vond in 1899 plaats en duurde ruim twee maanden. De resultaten konden grofweg in drie categorieën worden onderverdeeld. Allereerst werd door de betrokken landen een 'verdrag voor de vreedzame beslechting van internationale geschillen' getekend, een aanloop naar het Arbitragehof, dat tot op de dag van vandaag bestaat. Vervolgens werden ook afspraken gemaakt voor de wijzen waarop zeeen grondoorlog gevoerd mocht worden. Tot slot werd ook een aantal moderne wapens die nog in ontwikkeling waren (zoals zenuwgas) of al bestonden (zoals dumdumkogels) aan banden gelegd of in ieder geval beperkt.
Drie maanden na de conferentie brak de Boerenoorlog uit in Zuid-Afrika. Groot-Brittannië trad genadeloos hard op tegen de Zuid-Afrikaanse Boeren. Het regende in Zuid-Afrika dumdumkogels en giftige lydietgranaten; vrouwen, kinderen en ouderen werden in concentratiekampen geplaatst. De Boeren revancheerden zich weer met andere onmenselijkheden. Alle Haagse besprekingen leken voor niets te zijn geweest. Oneigenlijk geweld van de Engelsen tijdens de Chinese Bokseropstand (1899-1901) en de Duitsers in Namibië (1884-1915) deed het vertrouwen in internationaal recht nog verder slinken.
En toch was er niet enkel slecht nieuws. Tijdens de Russisch-Japanse Oorlog (1904-1905) over het Chinese grondgebied van Mantsjoerije hadden de Japanners vijftigduizend Russen gevangengenomen, maar in plaats van ze te executeren, zoals vaker gebeurde, boden ze de gevangenen, geheel volgens de afspraken uit 1899, medische zorg, genoeg voedsel, schoon water en beschutting. Sterker, de Japanners trakteerden de Russen op Duitse cognac.
En toen in 1902-1903 een handelsgeschil tussen enerzijds Venezuela, Argentinië en de Verenigde Staten en anderzijds Duitsland, Italië en Engeland tot een grootschalig militair conflict leek te leiden, kon met de inbreng van het Arbitragehof een vreedzame oplossing worden bewerkstelligd.
De successen van de eerste conferentie waren incidenteel maar voldoende om steun te vergaren voor een tweede Haagse conferentie. In 1908 konden aan de vorige afspraken nieuwe besluiten worden toegevoegd over oorlogsvoering en neutraliteit. En er werd een plan gesmeed voor de bouw van een nieuwe zetel voor het Arbitragehof in Den Haag: het Vredespaleis.
Het duurde echter niet lang tot hoop en optimisme weer een knauw kregen. Tijdens de Italiaans-Turkse Oorlog (1911), de Marokkaanse Crisis (1912) en de twee Balkanoorlogen (1912-1913) hadden betrokken partijen op meerdere momenten afspraken genegeerd. En ondertussen ging de wapenwedloop door. Het daaropvolgende jaar brak de Derde Balkanoorlog uit. En de Derde Balkanoorlog werd de Eerste Wereldoorlog, de grootste oorlog in de geschiedenis van Europa tot dan toe. 72 miljoen mensen vochten mee.
Maar na oorlog komt vrede, en hoop is weerbarstig. Na 1918 doken wederom initiatieven op om oorlogsvoering te reguleren - of zelfs te verbieden. In 1922 nam het Permanente Hof van Internationale Justitie betrekking in het Vredespaleis. Een paar jaar later was het Kellogg-Briand-pact, waarmee dit stuk begon, ook een feit. Ik bespaar u de lijst met alle meer en minder bekende teleurstellingen die daarop volgden. Het is namelijk makkelijk om cynisch te worden wanneer elke poging tot vrede, wederzijds begrip, humane omgangsvormen wordt afgewisseld door het meest afstotelijke geweld waar mens en politiek toe in staat zijn. En een hardnekkige moedeloosheid doemt op bij het lezen over het gemak waarmee werkelijk alle betrokken partijen, ook de meer idealistische, de gekoloniseerde volkeren tijdens de conferenties buitensloten. En niet alleen werden zij geweerd; de resultaten van de conferentie - alle rechten, humane omgangsvormen, juridische richtlijnen - werden niet eens op hen van toepassing geacht. De vrede van de een was de oorlog van de ander.
Oorlogsmisdaden en selectieve morele verontwaardiging kennen we ook vandaag, en in zijn slotakkoord wendt Duerr zich dan ook tot huidige tijden. Hij stelt dat we het vertrouwen in vrede moeten bewaken, het recht moeten uitbouwen en verstevigen, de droom van Den Haag moeten blijven dromen. Zijn historische verslaglegging is uitmuntend en meeslepend. Gezien deze geschiedkundige kennis en zijn diplomatieke ervaring had ik daarom op een scherper advies gehoopt. Gelukkig doolt er, volgens mij, in het boek van Duerr ook een andere, impliciete raad rond.
De verdiensten van de vredesbewegingen en hun pogingen om oorlog te reguleren, liggen niet altijd in het uitdoven van opgelaaide conflicten. Hun verdiensten liggen vaak aan de andere kant van conflict, wanneer de oorlog is afgelopen en men gestalte moet geven aan een vrede. Dán is het van belang dat iemand al heeft nagedacht over hoe vrede en rechtvaardigheid eruit moeten komen te zien. De conferenties van Den Haag hebben niet oorlog bestreden, ze hebben vrede gefaciliteerd. Als je vrede wil, bereid je dan voor op vrede - dat hadden die zeevaarders van Le Havre goed gezien.
BENJAMIN DUERR De droom van Den Haag: De Haagse vredesconferenties en het ontstaan van een nieuwe wereldorde Atlas Contact, 272 blz.