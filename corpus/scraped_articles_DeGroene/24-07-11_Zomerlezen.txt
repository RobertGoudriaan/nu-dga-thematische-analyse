Zomerlezen

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
11 juli 2024
Een beperkt oppervlak, de zee rondom: is dat paradijselijke vrijheid of beklemmend isolement? Dit is de favoriete eilandliteratuur van de Groenerecensenten.
Niemand weet
John Lanchesterpubliceerde in 2019 het merkwaardigeThe Wall(vertaald alsDe muur).Aangrijpende roman in de traditie van1984van Orwell. Er heeft op aarde een grote omwenteling plaatsgevonden, alles is veranderd, Engeland is volstrekt geïsoleerd van de rest van de wereld via een gigantische muur die het eiland omspant en bewaakt wordt door 'Defenders'. 'Outsiders' moeten ten koste van alles worden tegengehouden, ze veroorzaken grote rampen en het land zal nog verder naar de verdommenis gaan als ze binnenkomen.
Van het oude Engeland is weinig meer over, niets is meer wat het vroeger was, somberheid alom, mooie landschappen en leuke uitjes zijn alleen nog een herinnering bij een paar ouderen. Hoe dat allemaal is gebeurd, krijgen we niet te horen.
Het verhaal wordt verteld door zo'n Defender die onder barre omstandigheden (koud!) ergens in het noorden, samen met dertig anderen, een deel van de muur moet bewaken. De veel gevreesde Outsiders kunnen ieder moment een poging doen binnen te komen, niemand weet hoe en waar ze dat zullen doen. De weinige Outsiders die erin slagen binnen te komen moeten als werkezel en bediende bij de rest van de bevolking hun leven te slijten.
De symboliek is duidelijk: dit is een kritisch boek over de hysterische vrees voor een invasie van vreemdelingen die ook in Engeland iedereen in rep en roer brengt. Maar Lanchester maakte van dit gegeven niet alleen een geëngageerde roman met een duidelijke bedoeling, maar toch ook een klassiek avonturenboek. Met uitvoerige belevenissen op en rond de muur. Gedetailleerde beschrijvingen van op wacht lopen, gesprekken tussen de bewakers. Met verraders van binnenuit, die de Outsiders ondersteunen. De ik krijgt de schuld van een geslaagde invasiepoging van Outsiders en wordt naar Zee verbannen. En vanaf dat moment heeft de roman iets van een zwerftocht langs overlevingsmogelijkheden. De ik belandt met een paar andere veroordeelden onder andere bij nomaden die in verlaten boortorens in leven proberen te blijven. De toon is koel, beschrijvend, zonder filosofische bespiegelingen; de ik heeft nauwelijks een idee over hoe het leven vroeger geweest moet zijn. Meer dan dit is het leven voor hem niet. Beklemmend. Overtuigend.
Kees 't Hart
John Lanchester, De muur
Vertaald door Janet Limonard & Frank van der Knoop. Prometheus, 304 blz.
Vrijwel niets
Er ligt hout klaar op Newfoundland, dus vaart de ik-figuur daarnaartoe. Dat vormt, kort samengevat, de plot vanEen landingspoging op Newfoundland,het titelverhaal van de bundel dieW.F. Hermansin 1957 uitbracht. Het is een kleine geschiedenis, opgetekend zonder bombast of gepsychologiseer. Waarom blijft dit verhaal me dan al ruim vijftien jaar tot in het kleinste detail bij?
Hermans beschrijft alles heel secuur en nergens saai: hoe de sombere verteller zijn fles whisky leegdrinkt, hoe de kapitein op zijn pantoffels over het dek loopt terwijl het landschap opdoemt - een ijsberg, rotsen, een vuurtoren, sparrenbomen, een blinkende steiger, de huisjes rondom de baai. Newfoundland ligt in Oost-Canada en wordt omringd door water, al is het strikt genomen geen eiland. Maar voor de verteller wel: hij meert aan en af, komt voor een opdrachtgever hout ophalen, belandt daardoor in dit kleine, hem onbekende terrein. ('Ik kon mij voorstellen dat de ontdekkers er geen andere naam voor hadden weten te verzinnen dan Newfoundland.') Bij het inladen blijkt het meeste hout onbruikbaar, de verteller sjoemelt wat met de papieren voor zijn opdrachtgever en desondanks wordt er een tekort geconstateerd, wat de hoofdpersoon doet denken: 'Want nooit is een mens slecht genoeg, of de anderen zijn nog slechter.'
Een typische Hermans-overpeinzing, zoals er in dit verhaal gelukkig niet al te veel staan, het is allemaal behendig gedoseerd. Alles wat Hermans' latere werk bijzonder maakte, komt al op deze paar pagina's tot uiting: de landschapsbeschrijvingen doen denken aanNooit meer slapen, de hoofdpersoon zou ook zo de verteller vanDe donkere kamer van Damokleskunnen zijn, en zijn missie is vertrouwd nutteloos.
Het knappe van dit verhaal: strikt genomen gebeurt er vrijwel niets.Een landingspoging op Newfoundlandis een sterk voorbeeld van hoe met weinig middelen en amper plot toch een memorabel en raadselachtig verhaal valt te maken.
'Dit was dan Newfoundland', denkt de hoofdpersoon halverwege, als hij op zoek is naar het verdwenen hout. 'Eindelijk stond ik er bovenop. Wij klommen twee uur, maar de plaats waar de kreek verstopt moest zijn en het hout werd tegengehouden, konden wij niet vinden.'
Thomas Heerma van Voss
W.F. Hermans, Een landingspoging op Newfoundland
Van Oorschot, 190 blz.
Toekomstige zelf
August Blue,de vrij compacte maar rijke roman vanDeborah Levy,begint op het Griekse eiland Poros en eindigt op het Italiaanse Sardinië, maar ook de wereldsteden daartussen - Athene, Parijs en Londen - doen insulair aan. Dat komt doordat het 2021 is, de nadagen van de coronalockdowns, en vooral doordat de hoofdpersoon, een pianiste van wereldpodiumklasse, plotseling de banden verbreekt met alles wat haar gevormd heeft.
Midden in een concert in Wenen weigeren haar handen spontaan te buigen voor Rachmaninov en bedenken ze een paar minuten lang iets anders, voordat ze zomaar van het podium stapt.
Haar persoonlijke crisis en die van de wereld vallen samen als de lockdowns beginnen, en in een langzaam openende wereld gaat ook zij, tot dan bekend als de ballerina-achtige pianovirtuoos 'Elsa M. Anderson', op zoek naar andere manieren om zichzelf te definiëren, terwijl het verhaal dat tot haar succes had geleid langzaam instort.
Elsa's verandering kondigde zich al aan toen ze op dat fatale Weense concert het podium betrad met blauw haar.'Blue was the seperation of my DNA',stelt ze later. Ze blijkt namelijk geadopteerd, door haar muzikale leraar, Arthur Goldstein - het charismatische, tobbende type musicus. Hij wil haar haar adoptiepapieren laten inzien, maar ze is bang voor wat ze zal aantreffen.
In plaats daarvan raakt ze in de ban van een dubbelgangster, een vrouw die ze op allerlei plekken vluchtig tegenkomt en die symbool zou kunnen te staan voor haar nieuwe, toekomstige zelf, maar zo zeker is dat niet. Zo is het hele verhaal vol van allerlei terugkerende beelden die ogenschijnlijk nogal opzichtig symbolisch zijn - dat telkens weer terugkerende blauw, het mechanische speelgoedpaard op de openingspagina dat een obsessie voor haar wordt, of hoe bij een leerlinge in Parijs de badkamer is behangen met een partituur van Beethoven - maar die zich toch niet eenduidig laten vastpinnen. Daardoor blijft deze tegelijkertijd dromerige en heldere roman, die gedrenkt lijkt in mediterraan licht, er eentje die je langer bijblijft dan het gemiddelde strandboek.
Christiaan Weijts
Deborah Levy, August Blue
Hamish Hamilton, 207 blz. De Nederlandse vertaling verschijnt in augustus bij De Geus
Het sneeuwt
Het lijkt het begin van een sprookje, zoals Gyeong-ha in opdracht van haar vriendin Inseon vanuit Seoel naar het Jeju-eiland afreist. Zo'n reis vol ontberingen, erger dan een mens ooit had kunnen denken te moeten doorstaan. En dan ook nog waarom! Om een vogel te redden die op tijd vers water moet hebben!
Han Kang,de Zuid-Koreaanse schrijfster die internationale roem oogstte met haar romanDe vegetariër, maakt in het dit jaar verschenenIk zeg geen vaarwelhet onvoorstelbare net-niet-voorstelbaar. Het onvoorstelbare is te wreed om je te kunnen voorstellen. Die vogel, en die tocht om daar te komen, dat is nog niks. Eenmaal op het eiland begint het pas, de horror, het afdalen naar de verborgen pijn van de familie van haar vriendin, de schimmige tocht tussen leven en dood.
Ik heb dit boek veilig in mijn bed gelezen, vanaf de eerste bladzijde gevangen in een plot dat zich met horten en stoten ontvouwt. Gyeong-ha kan niet anders dan ingaan op het verzoek van haar dierbare Inseon, die zelf in Seoel in een ziekenhuis is beland nadat ze haar vingers verloor bij het zagen van boomstammen. Eenmaal in haar huis, waar Inseon haar moeder in de laatste jaren van haar leven bijstond, raakt Gyeong-ha bevattelijk voor de spoken uit de grimmige historie die dit eiland met zich meedraagt.
Ik vond dit een verpletterend boek, huiveringwekkend hoe er telkens weer een laatje opengaat, een schrift, een visioen. Han Kang heeft een heel eigen stijl en vorm, ik weet niet goed die anders te benoemen dan open en licht. In combinatie met wát ze beschrijft, is die stijl griezelig effectief.
Ik zal de sneeuw die kan vallen op het Jeju-eiland, de stilte die dat met zich meebrengt, niet gauw vergeten. Net zomin als de liefde die Han Kang in Gyeong-ha heeft gestopt om haar gedetailleerd en pijnlijk over haar vriendin en haar moeder te kunnen laten vertellen, een verhaal van broer en zus, en zus en zus, niet kunnende accepteren dat ze elkaar door zoiets obsceens als staatsterreur zomaar nooit meer zouden kunnen zien.
Marja Pruis
Han Kang, Ik zeg geen vaarwel
Vertaald door Mattho Mandersloot. Nijgh & Van Ditmar, 302 blz.
Zelfs roze
Je voelt het ongemak, maar je negeert het. Je bent immers op vakantie. De drukke baan, de persoonlijke verwikkelingen, de hectiek van de stad hebben je opgejaagd tot de gedachte bij je opkwam: ik moet er eens uit. Je hebt het dus verdiend, deze vakantie. Je stapt het vreemde eiland op en voelt je schoongespoeld, gezegend en vrij.
En toch voel je je niet op je gemak. Als je in een land op vakantie bent waar de mensen op je lijken, dan hoop je dat je niet wordt herkend als bezoeker. Als - en dit woord kan bijna alleen nog maar pejoratief gebruikt worden - als toerist. Hier ben je dat onmiskenbaar, want de mensen die jou rondrijden en bedienen zijn zwart.
Antigua, een klein eilandje in de Caribische Zee, lijkt wel voor toeristen gemaakt. De stranden zijn zacht en wit en zelfs roze, de bloemen verspreiden een ongeloofwaardig zoete geur, het is er altijd mooi weer, en er is precies de juiste hoeveelheid gevaar: een slecht wegdek waar de taxichauffeurs te hard overheen scheuren zodat jij, de toerist achterin, kunt rillen van acuut levensbesef. Dat voel je niet in het natgeregende kantoorgebouw waar je gewoonlijk bent, dat je dood kunt en dat je dus leeft.
Antigua is door de Engelsen gekoloniseerd en bevolkt met slaafgemaakten die op de suikerplantages werkten. Het eiland staat erom bekend dat het de schrijfsterJamaica Kincaidheeft geproduceerd.A Small Placeschreef ze in 1988 en is een soort pamflet, een woedende hartenkreet. Ze staat met gebalde vuisten op dat mooie strand en beschrijft de corruptie, de drugshandel, de zooi, het ziekenhuis met maar drie artsen die zelf op een vliegtuig stappen zodra ze wat hebben, de bibliotheek die door een aardbeving is gesneuveld en maar niet wordt opgeknapt.Haar jeugdherinneringen aan die bibliotheek, die vol stond met verhalen over Engeland, het land dat Antigua gemaakt, uitgeperst en achtergelaten heeft. De verwarring die onafhankelijkheid met zich meebracht.
Maar daar denk je niet aan, met je vliegveldboek en je tenen in het zand. 'Wat je altijd al vermoedde over jezelf is waar: een toerist is een slecht mens.'
Charlotte Remarque
Jamaica Kincaid, A Small Place
Daunt Books, 100 blz.
Kijken en mijmeren
Twee mensen in een verlaten hotel, meer heeft een verhaal niet nodig. Zij is een ex-model dat baantjes trekt over de bodem van het zwembad of zomaar wat ronddobbert in felgekleurde bikini's, hij een oudere, onlangs geroyeerde en melancholieke advocaat die onbeweeglijk aan de kant zit en zich laaft aan haar schoonheid. Een zonderlinge student, die op hetzelfde mediterrane eiland is beland door de naam willekeurig uit de index van een atlas te plukken, raakt volledig van ze in de ban: 'Ik was gefascineerd door Gerard en Chaphine. Het leven leek hen niet aan te raken. Ze leken ervan losgekomen te zijn, van de overdaad aan beweging en woorden, zonder werkelijk iets te bewerkstelligen. Dat lukte mij niet. Ik was nog deel van de mierenhoop.' Hij zoekt hun nabijheid op, praat en dineert met ze, in de hoop wat van hun superieure gelatenheid te kunnen overnemen.
Vanuit een hedendaags perspectief is dit nogal een merkwaardig roman om mee te debuteren; het bevat werkelijk geen enkel spoor van de tijd waarin het geschreven is, heeft zeer weinig autobiografisch allure en zou door sommige puristen sowieso eerder gecategoriseerd worden als een novelle. Toch isLipariook wonderlijk compleet, in de zin dat vrijwel heel het latere oeuvre vanRobbert Welagener al in vervat lijkt te zitten; de verstilling, de dromerige vertellingen waarin - op kijken en mijmeren na - bijna niets gebeurt, waardoor de paar gebeurtenissen meteen een ontzettend gewicht krijgen, en zelfs de verhaalelementen die bijna twintig jaar later de meest geliefde motieven en decors van deze schrijver blijken te zijn; ramen, sleutels, villa's, zwembaden. Zelfs zijn thematiek is al bijna twintig jaar constant, want ook deze roman gaat al over het verlangen te ontsnappen aan de stolling van het bestaan: 'Gerard kon me laten dromen over een ander leven. Een andere versie van mezelf', denkt de verteller: 'Ik wilde een uitgang. Een open raam.'
Waar kan daar beter naar worden gezocht dan op een eiland? Welke kant je ook opgaat, je stuit immers vanzelf op open zee.
Lodewijk Verduin
Robbert Welagen, Lipari
Nijgh & Van Ditmar, 92 blz.
Warm bier
InEngeland, EngelandvanJulian Barnesbuigen enkele onderzoekers in dienst van een entertainmentmagnaat zich over de vraag wat Engeland zo Engels maakt. Het idee is dat dit in een themapark uit te buiten moet zijn. Engeland; het pretpark. Ze stellen een enquête op en vragen zo veel mogelijk deelnemers waar de kwintessens van Engelsheid in ligt. Geen keuzemogelijkheden, geen tijdsdruk - ze moeten zelf de antwoorden bedenken. De uitkomst is een top vijftig, waarbij de eerste vijf plekken worden bezet door:
1 De koninklijke familie 2 Big Ben 3 Manchester United 4 Het Klassensysteem 5 Pubs
Verderop in de lijst staan warm bier, emotionele frigiditeit en slecht ondergoed. Barnes schreef dit eind jaren negentig ergens in het grensgebied tussen satire en literatuur, met gelaagde personages die allemaal ergens iets missen (een vaderfiguur; een moederfiguur) die zich in een uitvergrote werkelijkheid bevinden. Het lijstje spreekt tot de verbeelding van de entertainmentmagnaat Sir Jack, die er werk van maakt. Hij huurt het Isle of Wight en begint één voor één de lijst door te voeren.
Waarom niet? Je kunt Union Jacks (plek 11) laten wapperen, je kunt mensen inhuren die bolhoeden (plek 26) dragen en cricketvelden (plek 8) aanleggen. De witte krijtrotsen van Dover (plek 9) kun je namaken. De koning zelf gaat dankbaar in op een voorstel van Sir Jack; in Londen krijgt hij alleen maar commentaar van de kranten, op alles wat hij doet. Maar op 'England, Engeland' wuiven de toeristen écht enthousiast naar hem.
1998 - dat betekent dat Barnes dit schreef ver vóór Brexit, ver voor de golf van nostalgie naar het Oude Rijk waarin Brittannia nog over de golven heerste. Profetisch zeg je dan, want in de decennia erna buitelden politici over elkaar om te benadrukken dat ze op een eiland woonden, en alles buiten dat eiland vreemd, ongeliefd, onbekend was. Hun Engelsheid - thee, Churchill, de pound - steeds competitiever. En daarmee opgepoetst, onechter.
Barnes voelde het al aan, in de plot van zijn roman. Want de gevolgen zijn onvermijdelijk; het pretpark wordt populairder dan Engeland zelf. De kopie wint het van het origineel.
Joost de Vries
Julian Barnes, Engeland, Engeland
Vertaald door Marijke Versluys. Atlas Contact, 320 blz.
Zijn lichaam
Begin jaren negentig beleefdeAnnie Ernauxzo'n grote liefde dat ze er twee boeken over schreef.Alleen maar hartstochtis het verslag van haar affaire met een getrouwde, Russische diplomaat, 'A.', die tijdelijk in Parijs woont. Hij belt haar op wanneer het hem uitkomt, komt voorrijden in de auto van de ambassade en brengt een paar stormachtige uren met haar door. 'We verteerden een kapitaal aan begeerte.' Ernaux is niet geïnteresseerd in de oorsprong van haar lust, zoekt geen verklaring of psychologische duiding. 'Ik kende alleen de momenten dat hij er was of dat hij er niet was.'
Zij, daarentegen, kan hem niet bereiken. 'Sinds vorig jaar september,' begint de novelle, 'heb ik niets anders meer gedaan dan wachten op een man, wachten tot hij me zou bellen en naar me toe zou komen.' Dit wachten maakt haar wereld klein: haar leven wordt beheerst door 'een toenemende obsessie', en de momenten dat ze niet bij hem is verzanden in betekenisloosheid. Ineens bevindt ze zich op een emotioneel eiland, losgerukt van het leven vóór hem, op haar knieën gebracht door de liefde.
En toch: Ernaux weet altijd de link te leggen tussen persoonlijke gebeurtenissen en grotere existentiële kwesties. 'Dikwijls had ik het gevoel dat ik deze hartstochtelijke liefde op dezelfde manier beleefde als het schrijven van een boek: ik voelde dezelfde noodzaak iedere scène tot een goed einde te brengen en legde dezelfde zorgvuldige aandacht aan de dag voor alle details.' De passie wordt een compositie, een 'opgetilde' weerslag van het beleefde. Jaren later publiceert Ernaux ook haar dagboeken uit die tijd,Se perdre, en dit boek is mogelijk nóg koortsachtiger, nóg wervelender, danAlleen maar hartstocht, omdat de 'vertaalslag' naar een gecomprimeerde vertelling nog niet is gemaakt. De losse, rommelige scènes maken duidelijk hoezeer Ernaux haar eigenheid verliest in de ander.
Nadat de man is vertrokken, zoekt ze in gedachten zijn lichaam. 'Ik bedacht dat er maar weinig verschil bestond tussen deze reconstructie en een hallucinatie. Tussen herinnering en waanzin.' Hartstocht was een vonnis dat ze overleefde; het zelfverlies bleek een verrijking.
Ilse Josepha Lazaroms
Annie Ernaux , Alleen maar hartstocht
Vertaald door Mirjam de Veth.
De Arbeiderspers, 72 blz.
Geheime plaats
De eilandenvanA. Albertsis een verhalenbundel vol vervreemde eenlingen en vereenzaamden. Hun geografische isolement valt samen met hun emotionele afzondering. De taal is teruggebracht tot het uiterste minimum, alleen het allernoodzakelijkste gaat over de tong. Noem het karige woordeconomie of efficiënte taalkaalheid. Alberts ten voeten uit.
Over welke eilanden gaat het? Zonder dat Alberts namen noemt in zijn boek weet de lezer dat het gaat om de 22.288 eilanden in de Indische Archipel. Alberts was van 1939 tot zijn internering in 1942 koloniaal ambtenaar op het eiland Madoera en bezocht beroepshalve vele idyllisch ogende eilandjes in de buurt voordat de Japanners hem in een kamp stopten. Op zoek naar een schateiland, een afgesloten paradijs, een droomeiland of een afgelegen plek omringd door het blauw van de oceaan is het in Alberts' verhalen voorstelbaar terecht te komen in een sprookje, een legende of in een (koloniale) nachtmerrie. De gekte is nooit ver weg in zo'n denkbeeldige tropische archipel.
Wat John Fowles inIslands(1978) over de Scilly-eilanden schreef ('Scilly' uit te spreken als 'silly') gaat ook op voor Alberts: 'Eilanden zijn ook geheime plaatsen, waar het onbewuste bewust wordt, waar de mogelijkheden als paddenstoelen uit de grond schieten, waar de verbeelding nooit tot rust komt.' Alberts wilde een eilandenwereld scheppen die zowel legende als mistbank moest voorstellen. Zijn eilanden beloven dan wel vrijheid en avontuur maar dringen ook een levensbedreigend isolement op. Het 'krankzinnige' lachen in het Nieuw-Guinea-verhaalGroenen het janken om wat verloren ging (een geliefde, een thuis) liggen dicht bij elkaar.
Wie een eiland betreedt in Alberts' literaire wereld verandert onherroepelijk. De mens blijkt zelf ook een drijvend of ronddobberend eiland te zijn en beseft dat zijn leven een cirkelgang is. Na zijn rondreis keert het typische Alberts-personage terug naar zijn vertrekpunt, maar als een ander mens, als iemand die het lachen voorgoed vergaan is, ook omdat hij weet dat de koloniale idee een idee-fixe bleek. Wat liet Alberts in 1946 achter? Indonesië. Wat kreeg hij ervoor in de plaats? Heimwee, bron voor zijn schrijverschap.
Graa Boomsma
A. Alberts, De eilanden
Das Mag, 200 blz.
Gouden toiletpot
Utopiais in meer dan één opzicht een product van de vrije tijd. De onderhandelingen waarvoorThomas Morein 1516 namens Hendrik VIII naar Antwerpen was gestuurd waren in het slop geraakt, dus zocht hij om de tijd te doden naar zinvol vertier. Dat vond hij in het schrijven van een speelse tekst waarin de serieuze onderhandelaar vrijaf en de fantasie vrij spel kreeg over een tot dan onbekend eiland waar zo ongeveer alles anders was dan in zijn geboorteland. Terwijl de tegenstelingen daar enorm waren en het land gebukt ging onder corruptie en schrijnende armoede, was Utopia een tot in de details egalitaire maatschappij waar geen armoede, landloperij en bedelarij meer voorkwamen. Maar ook 'geen wijnhuizen, geen kroegen, nergens bordelen'.
Zekerheidshalve deed More het voorkomen alsof hij het verhaal niet zelf had bedacht. Hij zou het hebben opgetekend uit de mond van ene Rafaelo Hythlodaeus, een uit het Grieks afgeleid neologisme dat zoveel betekent als kletsmeier, praatjesmaker, en dat in de meest recente Nederlandse vertaling Babellario is geworden. Het boek is niet alleen de grondlegger van een literair genre in de politieke filosofie, het heeft ook, net als het verwanteLof der zotheidvan More's vriend Erasmus, een sterk satirisch karakter.
Thomas More gaat tekeer tegen de rijken, die elders - lees: in Engeland - 'samenspannen om onder het mom van het algemeen belang hun zaakjes te regelen'. In ijdelheid ziet hij de wortel van alle kwaad. In het tegenrijk Utopia is het geld afgeschaft en alle bezit gemeenschappelijk. De huizen zijn overal hetzelfde; ook draagt iedereen dezelfde, zelfgemaakte kleren, degelijk en praktisch maar zonder mogelijkheid zich ermee te onderscheiden. Daarnaast voert men een actieve politiek om het goud, elders hét middel om rijkdom en macht te demonstreren, een slechte reputatie te bezorgen. Het kan haast niet anders of Maurizio Cattelan, die uit onvrede over de absurditeiten in het eigentijdse kunstbedrijf een gouden toiletpot voor de bezoekers liet installeren in het New Yorkse Guggenheim, leentjebuur heeft gespeeld bij More: in Utopia zijn juist 'alledaagse gebruiksvoorwerpen en hier en daar zelfs de po's (...) van goud en zilver.'
Cyrille Offermans
Thomas More, Utopia
Vertaald door Paul Silverentand. Athenaeum-Polak & Van Gennep, 182 blz.
Reptielachtige wezens
Ik las het manuscript van de vertaling omdat ik er als beginnend redacteur zijdelings bij betrokken was, nadat we de vertaalrechten hadden verworven. Het betrof het debuut van eneAlbert Sánchez Piñol,een antropoloog uit Barcelona, geboren in 1965. Een bijzonder succesvol debuut, gezien de vele vertalingen.Nachtlichtwerd de Nederlandse titel van de roman die in het CatalaansLa Pell Fredaheet, wat 'koude huid' betekent.
Ik weet nog dat ik eerst enige scepsis had, want wat een merkwaardige ontwikkelingen voor een literaire roman! Vlak na de Eerste Wereldoorlog gaat een jonge, Ierse meteoroloog aan het werk op een verlaten eiland ergens aan het eind van de antarctische cirkel. Afzondering en isolement, twee zaken die je aan veel verhalen kunt koppelen die zich afspelen op een eiland. Verdikking van ruimte en tijd. Ook in het geval vanNachtlichtkun je op je klompen aanvoelen dat je dat 'verlaten' niet al te letterlijk moet nemen, en niet alleen vanwege het feit dat er tóch iemand anders op dat verdomde eiland blijkt te zijn, namelijk een super alerte en op elk geweld voorbereide vuurtorenwachter. Het eiland wordt óók bevolkt door reptielachtige wezens die niets moeten hebben van de twee indringers. Het is eigenlijk te gek voor woorden allemaal, maar toch vond ik het verhaal buitengewoon meeslepend en op de een of andere manier zeer geloofwaardig. Filosofisch haast.
Natuurlijk isNachtlichteen parabel - nog iets wat veel iconische eilandboeken met elkaar gemeen hebben - maar ondanks het feit dat je dit debuut kunt lezen als een kritiek op de westerse superioriteitsgedachte is het ook gewoon een prima boek voor op het strand.Over the topen tegelijkertijd volstrekt voorstelbaar. Dat van die monsters hebben we trouwens maar niet in de flaptekst vermeld, het zou de lezer kunnen afschrikken, en dat zou doodzonde zijn. Sla daarom vooral geen acht opCold Skin, de verfilming uit 2017. Vergeleken daarbij zijn films alsPlan 9 from Outer Spaceof alleSharknadofilms ware meesterwerken. Nee, het boek is altijd beter, echt, heel veel beter.
Alfred Schaffer
Albert Sánchez Piñol, Nachtlicht
Vertaler onbekend. Cossee, 224 blz.
Onomkeerbare botsing
In 1325 werd de Azteekse stadstaat Tenochtitlan gesticht op een eiland in het Mexicaanse Texcocomeer. Een citadel met gigantische tempelcomplexen en paleizen, drijvende markten, kunstmatige eilandjes en indrukwekkende dijken naar het vasteland. Een stedenbouwkundig wonder dat in 1519 helaas werd aangedaan door de Spaanse conquistadores onder leiding van generaal Hernán Cortés, die de stad nog geen twee jaar later in de as zouden leggen. Op de ruïnes verrees het huidige Mexico-Stad.
Wat gebeurde er precies tussen Cortés en Moctezuma, de laatste leider van de Azteken? Die vraag nam de Mexicaanse schrijverÁlvaro Enrigueals uitgangspunt voor zijn waanzinnige romanTu sueño imperios han sido(in het AmerikaansYou Dreamed of Empires;het boek kent vooralsnog geen Nederlandse vertaling). Niet alleen Cortés en Moctezuma, bijna iedereen die in de roman rondloopt heeft echt bestaan: Moctezuma's zus en echtgenote Atotoxtli, de burgemeester van Tenochtitlan Tlilpotonqui, de Andalusische geestelijke Gerónimo de Aguilar die optreedt als tolk, en natuurlijk Malintzin (Malinalli, La Malinche), de Nahua prinses die eeuwen werd verguisd omdat ze Cortés' zoon baarde, voor hem tolkte en zo zou hebben meegewerkt aan de ondergang van haar eigen volk (dat ligt natuurlijk anders). Enrigue weet ze allemaal op een ongelooflijke manier tot leven te wekken, niet als historische figuren maar als levensechte mensen die zich, zoals het echte mensen betaamt, voortdurend laten leiden door hun grillen en humeuren.
Na jaren als oppermachtige leider heeft Moctezuma er nog maar weinig zin in: hij weet dat zijn positie verzwakt is, dat allerlei stammen klaarstaan om zich tegen hem te keren, en dus blijft hij hele dagen in zijn kamer waar hij zich laat bedienen door inwisselbare 'Little Cousins' (die hij laat executeren als ze hem niet bevallen): exquise maaltijden en truffels om te trippen. Als de Spanjaarden arriveren nodigt hij ze uit in zijn paleis, vooral omdat hij geobsedeerd raakt door hun exotische paarden('cahuayos').De uiteindelijke ontmoeting tussen de twee leiders, de onomkeerbare botsing van twee rijken, is honderd procent de hallucinante apotheose waar je als lezer al die tijd op zat te hopen.
Niña Weijers
Álvaro Enrigue, You Dreamed of Empires
Vertaald door Natasha Wimmer.
Riverhead Books, 206 blz.
... ...