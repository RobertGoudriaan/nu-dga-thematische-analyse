De vrouw als afgeleide Profiel Élisabeth Badinter

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
7 december 2023
InDe mythe van het moederschaprekent Élisabeth Badinter af met het idee van een aangeboren moederinstinct. Dit idee, waarvan we dachten dat het uit vroeger eeuwen kwam, is opnieuw in de mode.
Madame du Châtelet(1706-1749) was het schoolvoorbeeld van defemmes philosophes. Nadat ze drie kinderen had gebaard beschouwde ze haar huwelijkse taken als volbracht (het huwelijk was gearrangeerd) en kwam ze met haar man, markies Du Chastellet-Lomont, overeen dat ze gescheiden gingen wonen. Ze trok zich terug in het kasteel van Cirey in het noordoosten van Frankrijk, dat een toevluchtsoord was voor haar jarenlange liefdesrelatie met Voltaire. Ze stortte zich op de studie van wis- en natuurkunde, waarbij ze de hulp inriep van wetenschappers van naam en faam.
Haar hartstocht voor de wetenschap deelde ze met Voltaire. Ze zetten een privé-laboratorium op in haar huis en wedijverden openlijk toen ze allebei deelnamen aan een prijsvraag van de koninklijke Académie des sciences, over de natuur van vuur. Winnen deden ze geen van beiden, maar hun essays kregen wel een eer volle vermelding en werden gepubliceerd - Madame du Châtelet werd zo de eerste vrouw van wie de Académie een wetenschappelijk artikel liet drukken. Er zouden meer artikelen, in de meest vooraanstaande tijdschriften, en invloedrijke boeken volgen. Ze correspondeerde met de grootste wetenschappers van haar tijd, nam deel aan baanbrekende debatten (eenmaal zelfs in mannenkleren omdat ze als vrouw niet werd toegelaten), kwam met de eerste volledige en correcte formulering voor kinetische energie en vertaaldePrincipia Mathematicavan Isaac Newton in het Frans en voorzag het van commentaar.
Voltaire omschreef Madame du Châtelet aan Frederik II van Pruisen als 'een groot man, wiens enige gebrek is dat ze een vrouw is'.
Dat vond zij zelf ook. In een van de filosofische traktaten die ze schreef,Discours sur le bonheur,noteerde Madame du Châtelet hoe haar liefde voor de wetenschap de compensatie was voor de beperkingen van het vrouwenbestaan. Een vorm van troost. 'Om gelukkig te zijn hebben mannen veel minder de liefde voor de wetenschap nodig dan vrouwen', stelde ze. 'Zij beschikken over andere middelen om lauweren te oogsten. Maar de vrouwen zijn van ieder soort roem uitgesloten, en als er toevallig een vrouw met een verheven ziel geboren wordt, heeft zij niets anders dan haar studie om zich te troosten voor alle uitsluiting en afhankelijkheid waartoe zij door haar vrouw-zijn veroordeeld is.'
Ongetwijfeld had die treurige constatering ook te maken met de liefde van Voltaire, die minder duurzaam was dan ze had gehoopt. Maar Madame du Châtelet was volgens Élisabeth Badinter bovenal een van de laatste representanten van het veroveringsgezinde feminisme van de zeventiende eeuw, toen vrouwen zich vol vuur aan filosofie, astronomie en de natuurwetenschappen wijdden en een handjevol van hen wist te bewijzen dat ze niet voor mannen hoefden onder te doen. Madame du Châtelet markeerde het einde van een tijdperk.
In haar boekDe mythe van het moederschapplaatst Badinter haar tegenover Madame d'Épinay (1726-1783), die inzag dat de kennis van vrouwen altijd beperkt zou zijn, omdat ze de theorie nooit in de praktijk konden brengen. Zij liet de wetenschap daarom over aan mannen en wierp zich op een nieuwe rol, die van moeder, en luidde zo een nieuw tijdperk in de geschiedenis van de vrouw in. Madame d'Épinay was een goede vriendin van Jean-Jacques Rousseau, de filosofische pleitbezorger van de zorgende moeder, en stelde hem een huisje ter beschikking in de vallei van Montmorency, iets ten noorden van Parijs, waar hij zich kon overgeven aan het pastorale plezier waar hij zo hoog van opgaf in zijn werk. Zij schreef geen verhandeling over de natuurkunde maarLettres à mon fils,die haar loftuitingen bezorgden in deMercure de Franceomdat ze zich serieus met haar kinderen bezighield. 'Niets is zo zeldzaam als een tedere en verlichte moeder die in staat is gevoel en verstand te laten samengaan', aldus de anonieme recensent. Al had ze, becommentarieert Badinter, wel een gouvernante voor haar dochter en een huisleraar voor haar zoon.
De tegenstelling tussenMadame du Châtelet en Madame d'Épinay vertelt het verhaal vanDe mythe van het moederschapin een notendop. De eerste liet haar kinderen na de geboorte over aan zoogsters en opvoedsters, werd geheel in beslag genomen door de wetenschap en leek geen verdriet te voelen toen een zoontje op eenjarige leeftijd stierf. Madame d'Épinay was een pionier. Zij was een van de eerste vrouwen die het als teken van 'verlichting' zagen om te beantwoorden aan Rousseaus beeld van de 'ideale moeder' en hun kinderen 'à la JeanJacques' begonnen op te voeden. Dat wil zeggen op een natuurlijke manier: borstvoeding geven, de kinderen niet inbakeren maar vrijuit
laten bewegen, liefst buiten in de natuur, ze laten wennen aan koude baden.
In haar boek gebruikt Élisabeth Badinter een veelheid aan historische bronnen - geschriften van theologen, moralisten en filosofen, toneelstukken en romans, egodocumenten van mannen en vrouwen, overheidsrapporten en -statistieken - om de geschiedenis van vierhonderd jaar moederliefde te schetsen. Haar these is glashelder: de moederliefde neemt in die vier eeuwen zulke uiteenlopende gedaanten aan, van verwaarlozing en onverschilligheid tot koestering en volledige toewijding, dat van een verondersteld moederinstinct geen sprake kan zijn. Onder instinct verstaat ze daarbij een 'van nature gegeven moederlijke instelling', die als het ware in vrouwen is voorgeprogrammeerd en die onvermijdelijk in de praktijk wordt gebracht als het kind eenmaal geboren is.
Het is een stevige these, die past bij het feminisme van de tweede golf, toen allerlei rotsvaste overtuigingen van wat typisch vrouwelijk was in polemische betogen onder vuur werden genomen.De mythe van het moederschapverscheen in 1980, na revolutionaire boeken over de moederrol alsOf Woman Bornvan de Amerikaanse dichteres Adrienne Rich uit 1976, waarin het moederschap als patriarchale institutie wordt ontmanteld, enThe Reproduction of Motheringvan de Amerikaanse sociologe Nancy Chodorow uit 1978, waarin vanuit psychoanalytisch perspectief uiteen wordt gezet hoe vrouwen tot moeder worden geconditioneerd. Maar hoe polemisch Badinters inzet ook is, de toon vanDe mythe van het moederschapheeft iets koels en gedistantieerds. Haar eventuele gevoelens van verontwaardiging over het keurslijf waarin vrouwen worden geperst, lijkt ze liever te laten spreken via haar documentatie dan via uitgesproken opvattingen. Allicht ook omdat ze serieus genomen wilde worden en omdat feministen nog weleens wordt verweten, zoals ze in haar voorwoord aanstipt, dat ze eerder een militante dan een wetenschappelijke houding aannemen.
Badinter is vooral een meester in het stellen van quasi-neutrale vragen. 'Hoe is de onverschillige moeder van de achttiende eeuw veranderd in de moederkloek van de negentiende en twintigste eeuw?' schrijft ze in het voorwoord bijDe mythe van de moederliefde. En even verderop: 'Wat is dat voor een instinct, dat zich bij sommige vrouwen wel en bij andere niet manifesteert?' Als het gaat over de gewoonte in de zeventiende en achttiende eeuw om kinderen op acht-à tienjarige leeftijd naar internaten te sturen werpt ze de vraag op: 'Is die houding niet uitsluitend te verklaren vanuit een gebrek aan werkelijke belangstelling voor de ouderlijke taken?' En na een uiteenzetting over de moralisten en artsen die vrouwen eind achttiende eeuw aanvuren zich om hun kinderen te bekommeren, een pleidooi dat de hele negentiende eeuw voortduurt, stelt ze fijntjes: 'Waar zou zo'n monotone herhaling van steeds dezelfde argumenten voor nodig zijn als het gewenste effect al was bereikt?'
Haar engagement is behalve in dit soort onderkoelde vragen en een enkele venijnige constatering terug te vinden in de gretigheid waarmee ze vertelt over hoe eerst de Parijse aristocratie en later vrouwen uit alle lagen van de bevolking hun pasgeboren baby's toevertrouwden aan een min. Ze namen een voedster in huis als ze daar het geld voor hadden of stuurden de pasgeboren kinderen naar het platteland, waar ze verzorgd werden door dikwijls ziekelijke vrouwen die ze inbakerden en aan een spijker aan de muur hingen als ze zelf op het land moesten werken. Vaak keken moeders jaren niet naar hun uitbestede kinderen om; niet zelden overleden die al tijdens het transport in een onbedekte kar die over hobbelige wegen werd voortgetrokken.
In 1870 werden er, blijkens het verslag van een Parijse politiecommissaris, van de 21.000 kinderen die in Parijs werden geboren nog geen duizend door hun eigen moeder gevoed. Sociaal-economische verklaringen daarvoor zijn volgens Badinter niet afdoende; het kan niet anders of onverschilligheid voor het kind, dat toen nog allerminst als uniek en onvervangbaar werd gezien, speelde ook een rol. Als het om de moederrol gaat, is de conclusie, is cultuur minstens zo belangrijk als natuur.
Élisabeth Badinter studeerdeeerst sociologie en psychologie en behaalde daarna haar doctoraal filosofie aan de Sorbonne. Als eerste vrouw werd zij hoogleraar filosofie aan de prestigieuze École polytechnique, een van de zogenaamdegrandes écolesvan Frankrijk, waar ze zich toelegde op achttiende-eeuwse geschiedenis. Haar magnum opus isLes passions intellectuelles,een driedelige geschiedenis van het Franse intellectuele debat gedurende de Verlichting. Daarnaast wijdde ze ook boeken aan individuele verlichtingsdenkers als de filosoof en politicus Condorcet, Madame du Châtelet en Madame d'Épinay.
Naar eigen zeggen leefde ze in zekere zin in twee eeuwen. Ze heeft ook zelf veel weg van eenfemme philosopheen je bent geneigd te denken dat ze zich meer op haar gemak zou voelen in de galante salons van de achttiende eeuw dan in onze tijd. Ze schrikt er niet voor terug om tegen de stroom in te denken, ze ontleent daar zelfs plezier aan, vertrouwde ze Jane Kramer toe, die een grootNew Yorker-profiel over haar schreef. 'Ik hou ervan om een contrair standpunt te ventileren, en ik doe dat, misschien, met een zeker gebrek aan subtiliteit.' Maar ze schuwt het rechtstreekse persoonlijke debat. In haar ogen ontspoorde het feminisme in de jaren tachtig, toen vrouwen mannen begonnen aan te vallen en, nog erger, elkaar in de haren vlogen. Haar polemiek is nooit op de persoon gericht en nadat ze een keer in Amerika na een lezing veel tegenspraak opriep - 'een totale executie' - besloot ze er nooit meer op te treden.
Badinter is dwars maar beschaafd; eigenzinnig maar afstandelijk - en onthecht. Ze heeft een chique discretie die alles met haar achtergrond te maken heeft: goede komaf, geld en buitengewone privileges. Haar vader was Marcel Bleustein-Blanchet, die werd geboren in een joods-Russische migrantenfamilie en oprichter was van Publicis, het op twee na grootste advertentie- en communicatiebureau ter wereld. Na zijn dood werd zij bestuursvoorzitter en aandeelhouder van dat miljardenbedrijf. Haar moeder, Sophie Vaillant, was de kleindochter van de politicus Édouard Vaillant, die furore maakte tijdens de Parijse Commune in 1871. Ze was voor de oorlog model voor de couturier Lucien Lelong en werkte als journalist voorElletoen Élisabeth opgroeide. In 1940, nadat de Duisters Parijs hadden ingenomen, weken Badinters ouders uit naar Aix-les-Bains, in de vrije zone. Bleustein-Blanchet zat in het verzet en vluchtte via Spanje naar Engeland toen de Duitsers naar het zuiden oprukten. Haar moeder keerde terug naar Parijs, zwanger van Élisabeth; die werd aan het eind van de oorlog, op 5 maart 1944, geboren.
En dan was ze ook nog eens getrouwd met een publieke figuur, de jurist Robert Badinter, advocaat van haar vader en later minister van Justitie onder François Mitterrand. Hij schafte de doodstraf in Frankrijk af en was na zijn ministerschap president van het constitutionele hof en senator. Thuis bij haar ouders en tijdens het ministerschap van haar man was Badinter vanzelfsprekend omringd door de fine fleur van Frankrijk, maar zij hield zich liever op in de achttiende eeuw, in de archieven, ver van de media en een society-bestaan.
De mythe van het moederschapbezorgde haar evengoed persoonlijke roem. Het was haar eerste boek, het werd in 28 talen vertaald, het stond maanden in de Franse bestsellerlijsten en ze verkocht er in Frankrijk meer dan vierhonderdduizend exemplaren van. Badinter was toen 35 en zelf onderwerp van een polemiek. De felle reacties, zo beschrijft ze in een postscriptum in de tweede druk, toonden aan dat het moederschap nog altijd 'een heilig onderwerp' was en dat moederliefde niet ter discussie gesteld mocht worden: 'De moeder wordt, in ons collectieve onderbewuste, nog steeds vereenzelvigd met de Heilige Maagd Maria, symbool voor de onwankelbare, opofferende liefde.'
Na de publicatie vanDe mythe van het moederschapwerd Badinter omhelsd door de feministische beweging, die op dat moment nog bloeide - 'De mannen zeiden "nee", en de vrouwen van mijn generatie zeiden "ja"', zoals ze het inThe New Yorkersamenvatte. Die omhelzing was geen lang leven beschoren. Dat had alles te maken met haar republikeinse opvattingen en met haar weigering een fundamenteel verschil tussen mannen en vrouwen te zien. De manier waarop vrouwen gevangen waren in hun moederrol had volgens haar alles met ideologie te maken: van Rousseau tot Freud brachten mannen een strikte scheiding aan tussen de opdracht voor moeders en die voor vaders, waarbij de niet-aflatende zorg bij de moeder lag en de buitenwereld het domein was van de man, die superieur werd geacht aan de vrouw.
Die strikte seksescheiding nam ze onder de loep in haar boekDe een is de ander: De relatie tussen mannen en vrouwen,dat in 1986 verscheen. Het is een lofzang op de androgynie, op mannen en vrouwen die steeds meer op elkaar gaan lijken. En inXY: Over de mannelijke identiteit,dat ze in 1992 publiceerde, stelde ze in een variant op het beroemde adagium van Simone de Beauvoir dat men niet als vrouw wordt geboren maar tot vrouw wordt gemaakt, dat men man moet wórden, terwijl men vrouw kan zíjn. Ook mannen werden beknot door de conventies en opvattingen van de tijd waarin ze leefden.
Badinter is ervan overtuigd dat de gelijkwaardigheid tussen man en vrouw ermee is geholpen als de nadruk ligt op de overeenkomsten, en niet op de verschillen.Le Mondeformuleerde het zo: 'Élisabeth Badinter denkt dat het rationalistisch humanisme, de nadruk op de overeenkomst tussen mannen en vrouwen, de historische drager is van de vooruitgang van de vrouwelijke conditie, terwijl alle gedachten over verschil potentieel dragers zijn van discriminatie en ongelijkheid.' Dat was tegen het zere been van de zogenaamde differentiedenkers binnen het Franse feminisme, die juist de erkenning van het verschil tussen man en vrouw opeisten.
InFausse route(Verkeerde weg) uit 2003 keert ze zich onomwonden tegen de differentiefeministen, die, aldus Badinter, stellen dat man en vrouw radicaal verschillen omdat vrouwen kinderen kunnen baren. Ook het idee dat vrouwen betere mensen zouden zijn en louter slachtoffer van mannelijke overheersing is haar een doorn in het oog. Het is wat haar betreft een knieval voor de onvermijdelijkheid van ongelijkheid. Zoals ze in haar boek schrijft: 'Door systematisch het geweld en de macht van vrouwen te willen negeren, door hen voortdurend onderdrukt, dus onschuldig te willen verklaren, wordt er een portret van een in tweeën gesneden mensheid getekend dat niet overeenkomt met de waarheid. Aan de ene kant de slachtoffers van mannelijke onderdrukking, aan de andere de almachtige beulen.'
Zeker naFausse routewerd Badinter gezien als een antifeministe, terwijl ze haar feministische strijd onverminderd voortzette, al was dat een eigenzinnig feminisme, dat niet direct aansluiting vond bij dominante feministische stromingen, niet bij de Angelsaksische en niet bij de Franse.
Hoewel ze in interviews graag benadrukt dat ze niet militant is, is ze een typische Franse publieke intellectueel die zich met van alles en nog wat bemoeit, ook met zaken die ver buiten haar eigen specialismes vallen. Ze mengde zich in het debat over het dragen van een hoofddoek (en later een boerka) op scholen en in publieke ruimten (daar was ze tegen), over het homohuwelijk en draagmoederschap (voor), over een verbod op hoerenlopen (tegen), over de spotprenten van de profeet Mohammed inCharlie Hebdo(voor) en over de zogenaamdeparité,het om en om plaatsen van mannen en vrouwen op kieslijsten om een evenredige vertegenwoordiging te bewerkstelligen (fel tegen). Ze deed dat in de vorm van opiniestukken en manifesten en door te getuigen in de Assemblée nationale.
In al haar standpunten schemert haar republikanisme door, het universalisme dat de basis vormt van de Franse republiek. In dat systeem kan iedereen zijn leven invullen naar eigen goeddunken, en dus ook zijn eigen geloofsovertuiging hebben, maar dan wel in het privé-domein. In het publieke domein staat het burgerschap centraal, waarbij gemeenschappelijke rechten en waarden zwaarder wegen dan persoonlijke wensen. Burgerschap is in haar ogen niet mannelijk of vrouwelijk, het gaat niet om sekse maar om politieke opvattingen, om ideologie, om het idee hoe het land vormgegeven moet worden. Badinter is dan ook een uitgesproken verdediger van delaïcité,de strikte scheiding tussen kerk en staat die sinds 1905 in Frankrijk bij wet geldt. Een laïcité zonder adjectief, zoals ze het in 2018 bij een herdenking van de aanslagen opCharlie Hebdonoemde. Want tegenwoordig wil de een dat de laïcité 'open' is en de ander dat zij 'positief' is, maar het spel met de adjectieven is volgens haar niet onschuldig, omdat het aan die strikte scheiding knaagt.
Toen Élisabeth Badinter vijftien was,las ze voor het eerstDe tweede seksevan Simone de Beauvoir. In Frankrijk wordt ze wel betiteld als de dochter van De Beauvoir, en zelf noemt ze die haar geestelijke moeder. In dat licht, en in dat van het republikanisme, moetDe mythe van het moederschapworden gelezen. Veel van de kritiek die Badinter op het boek ontving, kwam van historici, die haar anachronisme verweten: ze zou de zeventiende- en achttiende-eeuwse 'onverschillige' moeders met een twintigste-eeuwse blik hebben bekeken. Dat zij hun kinderen bij een min onderbrachten moest je sociaal-economisch duiden en dat ze, bijvoorbeeld, de begrafenis van hun jonggestorven kinderen niet bezochten, was geen teken van een gebrek aan moederliefde, maar een gewoonte van die tijd. Daarbij had ze voor een groot deel secundaire bronnen gebruikt en was ze daar ook nog eens heel selectief mee omgegaan: ze had alleen de bronnen gebuikt die haar these bekrachtigden.
De historici hadden ook bij voorbaat argwaan: een filosofe die zich aan de geschiedenis waagde? Schoenmaker houd je bij je leest. Dat sentiment veranderde pas na BadintersLes passions intellectuelles,waaraan ze vijftien jaar had gewerkt en waarvan het eerste deel in 1999 verscheen en het derde in 2007. Misschien hadden de historiciDe mythe van het moederschapanders moeten lezen, niet in de eerste plaats als geschiedenis, maar als filosofie. De historische feiten dienden vooral om een filosofisch-feministische these overtuigend te brengen, en die was ingegeven door het denken van De Beauvoir.
Zij was, zoals Badinter het zelf formuleerde, 'degene die de onderhorigheid aan de biologie uiteen heeft laten spatten'. Zij ontrafelde de natuur als filosofisch concept waarin traditionele rollen waren verankerd. Wat is een vrouw? vraagt ze zich af in het voorwoord vanDe tweede sekse,om vervolgens zelf te antwoorden dat ze volgens sommigentota mulier in uterois, 'ze is een baarmoeder'. De Beauvoir stelt niet alleen dat de man de norm is en de vrouw de afgeleide, de Ander, maar ook dat haar anders-zijn gretig wordt afgeleid uit haar natuur, haar baarmoeder, terwijl de natuur daar helemaal geen afdoende verklaring voor biedt. Het beroep op de 'vrouwelijke natuur' is een excuus om vrouwen op te sluiten in hun rol van echtgenote en vooral moeder.
Dat is precies wat Badinter ook doet inDe mythe van het moederschap:afrekenen met het idee van een aangeboren 'vrouwelijke natuur', en dan toegespitst op het moederinstinct. Niet voor niets ruimt ze veel plaats in voor denkers die bepleiten dat de 'natuurlijke' bestemming voor de vrouw het moederschap is. In de eerste plaats Rousseau, die het gezin als natuurlijke samenlevingsvorm zag en de moeder als de spil waar het om draaide. Zij moest niet alleen haar kinderen voeden en koesteren in liefde, maar hen ook opvoeden tot goede burgers. Voor hem was moederliefde een plicht en was het de 'natuur' die haar die plicht toebedeelde. Dankzij Freud werd de moeder ook nog eens aangewezen als hoofdverantwoordelijke voor het geluk van haar kind.
'De "vrouwelijke natuur" was zorgvuldig zo gedefinieerd dat ze alle kenmerken van de goede moeder omvatte', concludeert Badinter. Rousseau en Freud werkten, met een tussenpauze van 150 jaar, een beeld van de vrouw uit dat veel overeenkomsten vertoonde, aldus Badinter: 'Beiden beklemtoonden ze de betekenis van toewijding en opoffering, eigenschappen waardoor volgens hen de "normale" vrouw wordt gekenmerkt.' En die definities en beelden veranderden daadwerkelijk de manier waarop het moederschap werd ingevuld. Na Rousseau werden vrouwen die niet aan zijn moederbeeld voldeden beschouwd als egoïstisch en kwaadwillig; Freud bezorgde ook de goedwillige moeders een schuldgevoel.
Madame d'Épinay,de trouwe volgelinge van Rousseau, heeft ook in de huidige tijd navolgsters, en Badinter blijft zich tegen hen verzetten. Zoals inLe conflit: La femme et la mère(Het conflict: De vrouw en de moeder) uit 2010, dat als populair addendum bijDe mythe van het moederschapis te kenschetsen. Het is de kroniek van eenbacklashdie ze om zich heen ziet van vrouwen die opnieuw de vrouwelijke natuur en het moederschap verheerlijken. Beschuldigend wijst ze daarbij naar een 'Heilige Alliantie van reactionairen', gevoed door gedragspsychologische theorieën, vanuit Amerika overgewaaide natuurfundamentalisten en de ecologische beweging. De essentialistische blik op de vrouwelijke natuur is een breuk met decennia van vooruitgang waarin tenminste westerse vrouwen zich niet meer lieten overheersen door hun biologische lot.
Die nieuwe beweging is, schrijft Badinter, 'gekleed in de vermomming van een moderne, morele zaak die alles wat natuurlijk is aanbidt'. Ze bestaat uit de borstvoedingsmaffia, die voorschrijft dat vrouwen hun kinderen het liefst jaren zogen, uit gynaecologen die zwangere vrouwen verbieden zelfs maar een druppel alcohol te drinken en een enkele sigaret te roken (zelfs geen glaasje champagne op je verjaardag!) en uit ecologen die wegwerpluiers afzweren. Zeker als dat gepaard gaat met de overtuiging dat het kind alleen zijn moeder nodig heeft, dat de crèche schadelijk is en dat alle wijsheid wordt ingegeven door de natuur, betekent dat dat vrouwen worden teruggeslingerd naar de negentiende eeuw, toen ze geacht werden zich alleen in de binnenwereld van het gezin op te houden.
Le conflitzorgde voor het nodige debat, zowel in Frankrijk als in de Verenigde Staten na de vertaling van het boek. Men vond dat Badinter overdreef: in Frankrijk gaven moeders hooguit drie maanden borstvoeding, en hoeveel vrouwen stapten nu werkelijk over op stoffen luiers? Maar kijk naar de zogenaamde 'momfluencers' van nu, die veelal een bevestiging bieden van de traditionele moederrol, en de vrouwen achter Moederhart, de beweging die zich tijdens de coronapandemie van de overheid afkeerde, die hun kinderen niet lieten vaccineren omdat dat onnatuurlijk zou zijn en bij voorkeur overstapten op thuisonderwijs. Die werpen zich weer volledig op het moederschap als bestemming voor de vrouw.
Hoe dan ook is het thema sinds Simone de Beauvoir de valkuil aanduidde die het moederschap voor vrouwen is (haar simpele remedie: geen kinderen krijgen) nooit van de feministische en de maatschappelijke agenda verdwenen. Nog steeds wordt er gedebatteerd over hoe vrouwen moederschap en carrière kunnen combineren. Vaders zijn aanzienlijk meer voor hun kinderen gaan zorgen, maar nog steeds nemen vrouwen het grootste deel van het huishoudelijk werk op zich en zijn zij eerst verantwoordelijk voor de kinderen. En nog steeds nemen vrouwen elkaar op het schoolplein en in geschriften de maat als het om de invulling van het moederschap gaat, verwijten ze elkaar egocentrisch gedrag, dan wel een 'verwend prinsesje' te zijn. De moederschapsideologie van Rousseau en Freud is springlevend.
InOf Woman Bornstelde Adrienne Rich dat er in de geschiedenis oneindig veel meer aandacht is geweest voor het 'moederschap als instituut' dan voor 'moederschap als ervaring'. Badinter combineert inDe mythe van het moederschapinstituut en geleefde werkelijkheid, ze toont aan dat het ene niet overeenkomt met het andere. Juist in de laatste decennia is een heuse canon van moederschapsboeken ontstaan - van Rachel Cusk tot Anne Enright, van Jenny Offill tot Ianthe Mosselman - waarin het grotendeels om de eigen ervaring draait. In haar artikelConfessions of the New Capitalist Motherbeschrijft literatuurwetenschapster Ruth Quiney dat witte, 21ste-eeuwse middenklassenvrouwen overvallen worden door het moederschap. Daarvóór leefden ze in een post-feministische wereld waarin ze in niets hoefden onder te doen voor mannen; ze konden studeren wat ze wilden en carrière maken, en daarin staken ze mannen veelal naar de kroon. Hun 'laat-kapitalistische zelf' verschilt in niets van dat van mannen.
Moederschap verandert alles. Opeens moeten ze zich wijden aan moederlijke taken en beseffen ze dat die in veel lager aanzien staan dan hun baan. Ze ondergaan het moederschap vaak als een degradatie en hebben het gevoel dat ze een nieuwe wereld betreden, het land van de moeders, zoals de Nederlandse titel van het 'moederboek' van Anne Enright luidt. Dat land is net zo competitief en oordelend als de wereld van het werk; de mythe van de Goede Moeder duurt er nog onverminderd voort. De slagschaduw van Rousseau is in onze tijd nog altijd zichtbaar.