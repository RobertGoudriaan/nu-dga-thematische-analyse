Sam Nujoma 12 mei 1929 - 8 februari 2025 Het einde

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
20 februari 2025
Samuel 'bliksemschicht' Nujoma streed met succes voor een onafhankelijk Namibië. Ondanks zijn autoritaire trekjes bleef de 'vader der natie' populair.
Het naoorlogse Namibië, ooit een Duitse kolonie, kende opmerkelijke fascistische trekjes. De havenplaats Swakopmund spande de kroon. Hitlers verjaardag werd daar zonder gêne gevierd en sommige inwoners begroetten elkaar volgens eenNew York Times-verhaal uit 1976 met een welgemeend 'Heil Hitler', gevolgd door de gestrekte arm. Tot in de jaren tachtig verkochten curiosawinkels er nog mokken met hakenkruizen.
Als twintiger zal de op 95-jarige leeftijd overleden ex-president Samuel Shafiishuna ('bliksemschicht') Daniel Nujoma daar geen weet van hebben gehad. Hij groeide op in het uiterste noorden van het land, tegen de grens met Angola, als oudste van elf kinderen. Zijn jeugd stond in het teken van het zorgen voor zijn broers en zussen, vee hoeden en een stukje grond bewerken. Lager onderwijs kreeg hij op een missieschool in Okahao, die was opgezet door Finnen die daar rond 1870 waren neergestreken.
Later die eeuw, in 1884, werd het land een Duitse kolonie, Deutsch-Südwestafrika. Na de Eerste Wereldoorlog kwam daar een einde aan en werd na internationaal overleg besloten dat het gebied onder Zuid-Afrikaans bestuur zou komen, de facto een 'vijfde provincie'. Wat toen niet was voorzien was dat Zuid-Afrika in 1948 de apartheid zou invoeren en dat de raciale wetgeving ook in de nieuwe provincie van kracht werd.
Zoals veel zwarte jonge mannen vertrok Nujoma als tiener naar de stad op zoek naar werk. In de hoofdstad Windhoek vond hij een ongeschoold baantje bij de spoorwegen. Hij zag de misstanden rond de contractarbeid en huisvesting en was na een periode van vakbondsactivisme in 1959 een van de oprichters van de anti-koloniale Ovamboland People's Organisation. De apartheidsregering trad hardhandig op tegen de protesten. Nujoma werd gearresteerd en besloot zodra hij weer op vrije voeten kwam dat ballingschap de enige optie was. Hij vluchtte naar Tanzania, van waaruit hij de South West Africa People's Organisation ging leiden, de Swapo.
Net als het ANC in Zuid-Afrika besloot de Swapo begin jaren zestig dat de gewapende strijd de enige optie was om verandering te bewerkstelligen. Wat volgde was een lange, wrede burgeroorlog, die zich uitbreidde naar Angola. Behalve het Zuid-Afrikaanse leger en de Swapo waren weldra ook Russische, Cubaanse, Amerikaanse en Angolese militairen betrokken bij het slepende conflict, een uitvloeisel van de Koude Oorlog. Deze 'Grensoorlog' zou bijna een kwart eeuw duren. Pas nadat Amerika de Zuid-Afrikaanse en Cubaanse troepen ertoe had bewogen om zich terug te trekken, werd ook de strijd in Namibië beëindigd. In 1990, na een verkiezingszege van de Swapo, werd Nujoma ingehuldigd als eerste president van de onafhankelijke republiek.
Hoewel hij zich graag vertoonde in camouflagekledij, heeft Nujoma voor zover bekend nooit meegevochten in de guerrillaoorlog. In plaats daarvan hield hij zich tijdens zijn ballingschap bezig met diplomatiek werk, zoals het uiteenzetten van de Swapo-standpunten bij de Verenigde Naties en de Non-Aligned Movement en het opzetten van Swapo-'ambassades'. Het wierp zijn vruchten af: in 1973 erkenden de VN de Swapo als de 'enige en authentieke vertegenwoordiger' van het Namibische volk. Listig wist Nujoma ook steun van uiteenlopende landen los te peuteren, de Sovjet-Unie voor het militaire deel en Noorwegen voor de humanitaire aspecten.
Dankzij zijn reizen begin jaren zestig ontmoette hij Afrikaanse kopstukken als Kwame Nkrumah, Patrice Lumumba, Gamal Abder Nasser en Frantz Fanon, die bepalend waren voor zijn marxistische en pan-Afrikaanse ideeen. Maar Nujoma was geen intellectueel - hij was bovenal een nationalist. Zijn eerste termijn als president was er vooral op gericht om het land met zijn diverse bevolking tot een eenheid te smeden. Het was een lastige taak, want in witte ogen was Nujoma een 'marxistische terrorist'. Maar zijn belofte dat de witten (destijds zo'n zeven procent) de meeste van hun privileges mochten behouden voorkwam een exodus van geld en kennis.
Tijdens zijn tweede termijn (1995-2000) begon Nujoma autoritaire trekken te vertonen. Zo stuurde hij in 1998 zonder overleg troepen naar de Democratische Republiek Congo toen door Oeganda en Rwanda gesteunde rebellen op het punt stonden om daar president Laurent Kabila af te zetten. Het jaar erop riep hij de noodtoestand af toen de Caprivistrip zich wilde afscheiden. Tien jaar later was het proces tegen 130 van hoogverraad beschuldigde opstandelingen nog steeds niet afgerond.
Zoals veel Afrikaanse leiders raakte Nujoma verzot op de macht. Hij liet de grondwet aanpassen, zodat hij nog vijf jaar langer kon aanblijven. In 2005 trad hij eindelijk af en niet lang daarna beëindigde hij ook zijn leiderschap van de Swapo. Achter de schermen bleef hij evenwel een belangrijke rol spelen, met name via de door hem gewenste opvolger en vertrouweling Hifikepunye Pohamba. Ondanks die autocratische tendensen bleef hij populair. Als 'vader der natie' had hij de apartheid verslagen, had hij herverdeling van de grond in gang gezet en maakte hij zich tevens sterk voor vrouwenrechten.
In Swakopmund wordt Hitler allang niet meer in het openbaar geëerd. In plaats daarvan heeft het stadje een monument gekregen: het holocaustmuseum, waar de Duitse genocide op de Herero en de Nama begin twintigste eeuw wordt herdacht.
Nujoma was geen intellectueel - hij was bovenal een nationalist
Zuma Press / Keystone / ANP | 1972