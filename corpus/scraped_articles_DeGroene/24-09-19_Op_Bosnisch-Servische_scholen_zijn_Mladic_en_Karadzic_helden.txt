Op Bosnisch-Servische scholen zijn Mladic en Karadzic helden

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
19 september 2024
Sarajevo- Tot afgelopen jaar was de oorlog in de jaren negentig een grotendeels onbesproken onderwerp op de scholen in Bosnië en Herzegovina. Maar met de start van het nieuwe schooljaar in Republika Srpska (RS), een van de twee entiteiten in het land, is het curriculum voor het vak geschiedenis op basisscholen gewijzigd. 'RS en de Defensieve Vaderlandse Oorlog' omvat lessen over het Bosnisch-Servische leger tijdens de oorlog. In plaats van dat de kinderen leren over de oorlogsmisdaden die gepleegd werden en de levenslange gevangenisstraffen die Radovan Karadzic en Ratko Mladic tijdens het Joegoslaviëtribunaal kregen vanwege het plegen van genocide, worden deze mannen beschreven als helden.
Dit curriculum is mogelijk doordat het onderwijs in Bosnië sterk gesegregeerd is. Entiteiten en kantons kunnen zelf de curricula maken en bepalen welke schoolboeken er gebruikt worden. Als resultaat leren kinderen, afhankelijk van hun etniciteit en waar ze wonen, verschillende versies van de geschiedenis van hun land. Critici van dit systeem waarschuwen al langer voor de gevolgen en dit nieuwe curriculum is daar een voorbeeld van. Sinds 2021 is er in Bosnië een verbod op het ontkennen van genocide en het verheerlijken van oorlogsmisdadigers. Ondanks de vele overtredingen van deze wet zijn er nog geen straffen opgelegd.
De Moeders van Srebrenica, die een deel van de nabestaanden van de genocide vertegenwoordigen, hebben het Openbaar Ministerie gevraagd actie te ondernemen. 'Ik ben verontwaardigd over deze leugens', zegt de voorzitter Fazila Efendic tegen de Bosnische omroep bhrt. 'Hoeveel jaar hebben we nog nodig om de waarheid te bewijzen? Iedereen wil dat zijn kinderen in vrede en met de waarheid opgroeien, niet met misleiding en onwaarheden.' In een verklaring vraagt de organisatie om een 'dringende reactie' van de internationale gemeenschap. De ovse zegt dat het de 'complexe wortels van het geweld verhult en obstakels creëert bij het aanspreken van de verantwoordelijkheid voor oorlogsgeweld'. De Amerikaanse ambassade benadrukte dat het niet alleen schadelijk is voor de nabestaanden, maar ook dat dergelijke leerstof een bedreiging is voor de stabiliteit van Bosnië.
De autoriteiten in Republika Srpska zijn niet van plan het nieuwe curriculum aan te passen. De ogen zijn daarom gericht op Christian Schmidt, de Hoge Vertegenwoordiger van Bosnië. Zijn voorganger heeft het verbod op genocideontkenning ingesteld, het is nu aan hem ervoor te zorgen dat deze ook wordt nageleefd.