Rebekka de Wit

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
13 juli 2023
Op de set van een nieuwe Nederlandse serie die nu wordt gedraaid was er vegetarische catering. De regisseuse uitte haar blijdschap door een foto van glanzende groenten te posten op haar Facebook-pagina. Ze had blijkbaar een snaar geraakt, want de reacties bleven komen, waarvan de meeste nogal fel. Zo werd ze beticht van machtsmisbruik door een andere regisseur.
Dit betichten gebeurde allemaal op Facebook, terwijl de emoji's rijkelijk vloeiden en het Kamerdebat over het mislukte landbouwakkoord uit de luidsprekers van mijn keuken kwam. De regisseuse had haar macht als grote smurf van de set gebruikt om hardwerkende crewleden een gehaktbal te ontzeggen.
Uit het taalgebruik van de boze regisseur maakte ik op dat hij leek op iemand die ik best vaak tegenkom, in verschillende hoedanigheden. Meestal is het een gearriveerde kunstenaar die er een mensbeeld op na houdt dat hem goed uitkomt, waarin 'de overbevolking het échte probleem is waar niemand het over heeft' (behalve hij natuurlijk, met zijn messcherpe geest). Dit archetype is meestal belezen, houdt er progressieve waarden op na, of iets wat in ieder gevaldoorgaatvoor progressieve waarden, surft graag op de erfenis van emancipatiegolven en zal gevraagd naar zijn waarden iets mompelen in de trant van 'leven en laten leven'. Leven en laten leven. Behalve dan voor de plofkippen. Over kippen gesproken - nou ja, eigenlijk helemaal niet over kippen gesproken, want ook op Facebook ging het in eerste instantie niet over dieren maar over het recht op vlees - dit archetype is er vaak als de kippen bij om de goelag erbij te slepen als iets dreigt hun consumptiepatroon te dwarsbomen. Altijd als die goelag erbij wordt gehaald (wat overigens niet gebeurde in deze discussie), zie ik beteuterde Russen voor me die de goelag daadwerkelijk hebben meegemaakt. De enige erfenis die de goelag nog heeft, is die van een argument tegen all-you-can-eat.
Verwarrend vond ik het natuurlijk weer. Dat hele machtsmisbruikargument bedoel ik. Ik dacht dat we het er wel min of meer over eens waren dat het grote machtsmisbruik vooral plaatsvindt ten aanzien van die miljoenen dieren die we opsluiten; dieren van wie we steeds meer weten en met wie we steeds meer gemeen blijken te hebben. Ik dacht dat het ook niet eens meer een principe was om geen dieren te eten, maar meer een kwestie van etiquette, zoals je ook de dijen van je buren niet gaat barbecueën. Toen mijn vader een vegetarische kroket bestelde in biefstukrestaurant Loetje dacht ik dat de achterhoede was bereikt, maar nu begrijp ik dat één vegetarische kroket nog geen zomer maakt.
Caroline van der Plas kwam uiteindelijk aan het woord tijdens het Kamerdebat. Dat we straks met tien miljard monden zijn die allemaal gevoed moeten worden. Bij die tien miljard monden die constant worden aangehaald zie ik meestal een pornoachtig beeld voor me, waarbij de monden zich tot in het oneindige uitstrekken en Caroline van der Plas in slow motion over die monden heen rent en onophoudelijk manna strooit, verkleed als Kerstman bovendien.
Zo zit het natuurlijk niet, zei de geliefde die er iets van wist. De Europese veeteelt maakt kippen van graan waar die miljarden monden naar smachten, maar die kippetjes eten we lekker zelf op. Hij had een mediatraining gehad om dit in één adem te kunnen zeggen, maar het ging zo snel dat hij het drie keer moest herhalen voordat ik begreep wat hij bedoelde.
Toen de regisseuse zei dat ze er geen problemen mee zou hebben als mensen zelf hun eigen gehaktbal mee naar de set zouden nemen, droop de boze regisseur af. 'Oké. Meenemen is niet erg. Nou, dan hou ik erover op', zei hij. Hij vond het op deze manier waarschijnlijk iets minder de goelag. Nadat hij er (eindelijk) over ophield applaudisseerden alle dieren in alle stallen voor dit retorische vuurwerk, voordat ze - de bofkonten - balletjes mochten worden in XL-verpakking en dienen als belangrijk symbool voor een of andere vrijheid.
'Ik wil best vegetariër zijn, maar moet dat dan ook tijdens het eten??'
Catootje inJan, Jans en de kinderen