Levensgeluk Buitenland

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
1 augustus 2024
Het lijken misschien geen geschikte tijden om mensen naar hun levensgeluk te vragen, maar dat is precies wat onderzoekers van Oxford en Gallup over de hele wereld doen. Ze begonnen ermee in 2012, toen de Verenigde Naties een ware Happiness Summit optuigden, onder meer om wereldwijd meer aandacht te krijgen voor levensgeluk ten koste van alle energie en geld die landen besteden om hun bruto nationaal product en per capita inkomen omhoog te krijgen. Dat leverde niet alleen Wereld Geluksdag op (20 maart), maar ook hetWorld Happiness Report. Sinds acht jaar verschijnen die geluksrapporten elk jaar. En dat levert regelmatig - ook in 2024 - verrassingen op.
Geen verrassing is dat Nederland ergens in de top te vinden is. Het nationale sentiment 'met mij gaat het goed, met ons gaat het slecht' vertaalde zich (in een jaar dat twintig procent van de Nederlanders vond dat de overheid 'omvergeworpen' mag worden) in een stevige 7,3 die Nederlanders aan hun leven geven. Dat zet ons op plek nummer zes in de wereld. Natuurlijk zijn Scandinaviërs weer blijer: Finnen blijken opnieuw de gelukkigste mensen ter wereld, gevolgd door Denen, IJslanders en Zweden.
Nieuwkomers in de top-twintig zijn Tsjechen en Litouwers, voorlopers van een regio - CentraalEuropa - die de grootste geluksgroei heeft van de wereld. Dat is vooral te danken aan jongeren. Litouwen is kennelijk het beste land om dertig-min te zijn en Servië en Roemenië zitten daar maar net onder. En ook Israël: jonge Israëliërs kwamen na jonge Litouwers als gelukkigste ter wereld uit de bus. Mede door hen neemt Israël een vijfde plek in op de mondiale gelukslijst.
Dat is opvallend, voor een land dat bijna uitsluitend om verkeerde redenen opduikt in buitenlands nieuws. Oorlog is nou eenmaal slecht voor geluk - althans, als je het slachtoffer bent. Oekraïners en Russen toonden dat: zij waren ongeveer even gelukkig voor 2014, maar toen viel Rusland Oekraïne binnen. Dat jaar gaven Oekraïners hun leven een vol punt lager als rapportcijfer, de Russen juist een half punt hoger. In de jaren daarna kropen de twee weer naar elkaar toe, tot ze even gelukkig waren in 2021. Daarna volgde de nog veel grotere Russische invasie, en knikten de twee meteen weer uit elkaar: de Russen omhoog, de Oekrainers omlaag. Dit jaar viel Oekraïne de geluks-top-100 uit.
De plek op die ranglijst wordt bepaald door een geluksgemiddelde van de afgelopen drie jaar. Daarom staat Israël nog hoog: na het bloedbad door Hamas van oktober vorig jaar viel ook daar het levensgeluk met een punt. Voor de Palestijnen zijn er sinds 7 oktober, om voorspelbare redenen, geen data meer. Maar de richting laat zich raden: richting Afghanistan, waar de inwoners hun leven het laagste cijfer geven ter wereld.
De grootste verrassing lag dit jaar niet op het gebied van politiek en ellende, maar in verschillen tussen generaties. Die hadden dit jaar de speciale aandacht van de onderzoekers, en tot hun verrassing snelde in de VS het levensgeluk van jonge mensen omlaag. Zij zijn in de meeste landen en regio's van de wereld de gelukkigste leeftijdsgroep. In Europa zijn Oost-Europese jongeren veel gelukkiger dan ouderen, in West-Europa ligt levensgeluk vaak ongeveer gelijk voor verschillende generaties. Maar in de VS is het levensgeluk van jongeren diep omlaag gedoken, onder millennials nog erger dan onder Gen-Z'ers. Qua levensgeluk staan Amerikaanse babyboomers op plaats tien in de wereld; Amerikanen onder de dertig op plaats 62.
Hetzelfde patroon - ouderen die gelukkiger zijn dan jongere - is ook in veel andere rijke landen te zien, zoals Duitsland of Frankrijk. In de VS wezen bezorgde commentaren direct naar Jonathan HaidtsThe Anxious Generationen daarmee naar de smartphone. Maar dat kan moeilijk verklaren waarom dat patroon niet in de rest van de wereld te zien is. En eigenlijk staart de verklaring ons in het gezicht: niet één oorzaak, maar een mengsel dat al vaak is gesignaleerd: meer angst en stress voor jongere generaties door een onzekerdere arbeids- en woonmarkt, klimaatverandering, instabiele politiek, sociale media, smartphone, stijgende ongelijkheid,fomo,enzovoort. Het komt neer op een aantoonbare, stijgende geluks-ongelijkheid binnen gearriveerde landen. Tijd voor een politieke agenda: voor herverdeling van levensgeluk.
In de VS dook het levensgeluk van jongeren diep omlaag