Kosovaarse TikTok-crimineel sterft in Servië

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
1 augustus 2024
Pristina- Afgelopen vrijdag eindigde de vlucht van de Kosovaarse crimineel Faton Hajrizi op gewelddadige wijze. De Servische minister van Binnenlandse Zaken, Ivica Dacic, bevestigde dat de voortvluchtige man door de politie in de Noord-Servische stad Loznica was gedood. Zowel Servische als Kosovaarse media meldden dat Hajrizi, al twee weken op de vlucht, de avond ervoor een Servische grenspolitieagent neerschoot en een ander verwondde.
Hajrizi, die in 2000 op vijftienjarige leeftijd een Russische soldaat vermoordde en ook werd veroordeeld voor diefstal en gewapende overvallen, had gehoopt zijn vrijheid terug te winnen door naar buurland Servië te vluchten, zei de Kosovaarse vicepremier Besnik Bislimi op televisie in de hoofdstad Pristina.
De veroordeelde crimineel zat een straf van 27 jaar uit in de open penitentiaire inrichting van Smrekonica in Noord-Kosovo en mocht vanwege goed gedrag in het weekend naar huis. Maar ondanks deze privileges ontsnapte Hajrizi regelmatig: de meest recente ontsnapping op 6 juli was zijn negende succesvolle poging. De Kosovaarse autoriteiten openden een klopjacht.
Hajrizi verwierf grote bekendheid in zijn thuisland door zijn herhaalde ontsnappingen uit de gevangenis, die hij op sociale media kleurrijk uit de doeken deed. Terwijl hij van zijn vrijheid genoot, maakte Hajrizi de politie en andere autoriteiten dagelijks belachelijk in zijnreels. Over minister van Binnenlandse Zaken Xhelal Sveçla, die eerder claimde zijn arrestatie binnen enkele uren rond te krijgen, zei hij: 'Je krijgt me nooit te pakken, jij minister van waardeloze zaken.'
Hajrizi's dood heeft voor veel onrust gezorgd. Terwijl de Servische regering ervan wordt beschuldigd criminelen onderdak te bieden, zou Kosovo een te laks gevangenisbeleid voeren. De Kosovaarse viceminister van Justitie Blerim Sallahu benadrukte dat het doel van het progressieve beleid met open inrichtingen de rehabilitatie van gevangenen is. Critici vinden het liberale gevangenisbeleid zwak - sinds 2007 ontsnapten 46 criminelen tijdens ziekenhuis- of familiebezoeken. Advocaat Skender Musa verklaarde op de Kosovaarse televisie dat gevangenen 'er een sport van maken' om te ontsnappen. 'In Fatons geval was het probleem niet het gebrek aan rehabilitatie', zei hij. Op YouTube bekritiseerde de voortvluchtige de slechte omstandigheden in zijn gevangenis: 'Deze hebben mij ertoe aangezet om tijdelijk vrij te zijn.' Later beloofde Hajrizi zijn straf toch uit te zitten, mits 'de wet werd nageleefd' en de omstandigheden zouden verbeteren.