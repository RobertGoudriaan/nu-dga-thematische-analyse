Essentiële leegte In het nieuws

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
18 januari 2024
'Is journalism ready?'Met die woorden opent George Packer zijn stuk inThe Atlantic. Het is het begin van het jaar en een van de meest gerenommeerde journalisten van de Verenigde Staten blikt vooruit, duidelijk met angst en beven. Stel dat Donald Trump dit jaar opnieuw de macht krijgt, gaan hij en zijn mede-journalisten het dan beter doen dan de vorige keer? De Amerikanen mogen zich die vraag voor de tweede keer stellen, voor de Nederlandse journalistiek is het voor het eerst dat ze zich moeten verhouden tot het scenario van een radicaal-rechtse leider die het initiatief krijgt in een democratie.
Packer maakt in zijn stuk een rondgang over de wereld, duikt ook de geschiedenis in, spreekt worstelende journalisten in de Filipijnen en Hongarije en komt uiteindelijk tot een zeer belangrijke conclusie die mag nagalmen in redactionele lokalen over de wereld: 'Journalisten kunnen het publiek geven wat het nodig heeft om zichzelf te regeren, maar zij kunnen zelf de democratie niet redden.'
Veel jongens en meisjes dromen op scholen van journalistiek van het 'veranderen van de wereld', maar de taak die ze na hun diplomauitreiking meekrijgen is veel subtieler. Ze zullen, als ze hun taak goed uitvoeren, niet de wereld veranderen maar de wereld ontwarren en verklaren. Via tekst, beeld of audio hebben ze de nobele taak om medeburgers van munitie te voorzien zodat ze goed mee kunnen draaien in een democratie. De journalist voedt ze en die burgers kunnen dan zelf besluiten of zíj de wereld willen veranderen. Ze kunnen anders gaan stemmen, de straat opgaan of juist helemaal niets doen.
Die journalistieke taakopvatting ligt zeer dicht bij de missie van Investico, het platform voor onderzoeksjournalistiek dat aanDe Groenegelieerd is. Op de website staat: 'Investico voedt het democratische debat met grondig uitgezochte feiten.' Niets meer, niets minder. De hoofdredacteur van dat platform, Thomas Muntz, schrijft inDe Groenevan deze week (pagina 14) over hoe hij zijn werk ziet nu zich langzaam de contouren beginnen af te tekenen van een kabinet-Wilders I. Hij stelt zichzelf dezelfde vraag als Packer: zijn journalisten er klaar voor?
Muntz verzet zich net als Packer tegen morele hysterie onder journalisten, die moeten niet de boel eigenhandig willen redden, maar hij wijst ook op het risico van doen alsof er niets is veranderd. Dat heeft volgens hem ermee te maken dat klassieke journalistieke verslaggeving vaak neerkomt op 'zeggen wat je ziet'. In een gezonde democratie waar het wemelt van de informatie is dat doorgaans geen slechte houding. Het is de journalistieke stijl waarbij journalisten de samenleving intrekken om beelden terug te brengen naar burgers opdat ze een idee hebben van hoe hun democratie in elkaar steekt.
Ongeveer die relatie kenmerkt ook de relatie tussen deGroenelezer en deGroene-journalist. Er is een stilzwijgend begrip dat beide partijen slim genoeg zijn om zelf tot ideeën te komen en dat er dus niets hoeft te worden voorgekauwd. Laat de journalist, in dienst van de lezer, maar feiten en diepe inzichten brengen. Mochten we ernaast zitten? Dan zien we de gepeperde brieven tegemoet.
Maar Muntz bemerkt ongemak, bij lezers en bij hemzelf, als dit journalistieke genre al te makkelijk wordt losgelaten op Wilders en zijn pvv. Daar is namelijk helemaal geen informatie, er valt schrikbarend weinig op te tekenen. Er zijn geen partijcongressen, er is geen leiderschapsverkiezing, er is geen interne tegenspraak en zelfs wanneer de partij persvragen krijgt komen er nauwelijks antwoorden. Er liggen geen onderbouwde plannen.
De grootste achilleshiel van journalisten met geldingsdrang is dat ze de leegte zelf gaan opvullen: met interpretatie, met scenario's, of als je niet uitkijkt met eigen morele verontwaardiging. Dit blad zal met dat laatste terughoudend zijn de komende jaren. Verwacht een koele houding en een blik op de bal. Nog minder opinie en nog meer onderzoek. Geen alarmisme, maar wel waakzaamheid over hoe de rechtsstaat erbij staat.
We zullen daarin heel precies optekenen 'wat we zien'. Maar, zo schrijft Muntz, meer dan ooit zullen we rondom Wilders ook moeten noteren wat we níet zien. Journalisten zullen de verleiding moeten weerstaan om rancuneus of bozig te worden over al die leegte die ze zullen aantreffen in hun notitieblokken als het gaat om de pvv. Laat ons maar saai zijn, schrijft Muntz. 'Uiteindelijk moet de leegte doorklinken in onze eigen verhalen.'
Juist bij Wilders is dat de essentiële informatie die burgers moeten kennen.
Rondom Wilders zullen we ook moeten noteren wat we níet zien