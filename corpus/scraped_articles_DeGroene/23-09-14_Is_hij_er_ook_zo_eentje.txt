Is hij er ook zo eentje?

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
14 september 2023
Het nieuwe boek van J.Z. Herrenberg probeert zich op alle mogelijke manieren aan een recensie te onttrekken. Samenvatten lukt niet, vergeet het maar, dan doe je het geen recht omdat je je eigen woorden gebruikt, het boek slaat erop dood. Eruit citeren? Zou kunnen maar dan krijgen lezers de indruk houvast te hebben, terwijl je dat alleen krijgt als je het hele boek citeert. De makkelijke weg was en is dit boek te beschrijven als een nieuwe loot aan de stam van de 'experimentele' literatuur. Dan ben je er snel vanaf.
Bij Herrenbergs vorige boek,Nederhalfrond(2018), lieten wij, beroepslezers, ons hierover niet onbetuigd (ja, ik ook). Voordat we het wisten zaten we al aan driehonderd recensiewoorden en hadden we de lezer doodgegooid met de bekende namen. Arno Schmidt, James Joyce(Finnegans Wakeniet vergeten) Uwe Johnson, bij ons Jacq Vogelaar en Sybren Polet. De recensieclichés vlogen over tafel: 'gedurfd', 'andere literatuur', 'denkende literatuur', 'ontregelen', 'antiliteratuur', 'baanbrekend', etcetera.
Recensenten lazen vroeger een paar van de boeken van deze altijd dezelfde maar nooit gelezen standaardhelden, de meeste lezers lazen ze niet en bleven verweesd achter. Moeten we nu echt aan Herrenberg beginnen? Is hij er ook zo eentje? En ondertussen liep hij zowel handenwringend als handenwrijvend in zijn met boeken, papieren, leggers en mappen volgestouwde werkkamer rond. Ze begrijpen er niks van, wat denken ze wel, ik schrijf geen andere literatuur, ik schrijf literatuur. Meer niet. En dat doe ik al mijn hele leven. Het is in ieder geval nooit goed.
Overigens zit ik nu al op ruim 250 woorden en ik heb nog niks over dit wonderlijke, burleske, bewonderenswaardige, belachelijke, pathetische en verpletterende boek gezegd. Waarin mensen met elkaar oeverloos praten, zonder dat duidelijk is waarover ze het hebben en wie aan het woord is, terwijl de gesprekken soms 130 pagina's lang door- en doorgaan. Waarin verschillende Nederlanden dwars door elkaar lopen, waarin de premier van Nederland een vrouw is. Waar banaliteiten en verheven citaten dwars door elkaar lopen. Waarin tientallen figuren onafgebroken praten en rondpraten. Waarin het Residentieorkest en het Nederlands DanstheaterLe Sacre du Printempsin het nieuwe Haagse theater opvoeren, waarin je heel soms iemand meent te herkennen (dan al weer weg). Waarin het leven van een baksteen wordt naverteld. Waarin vooral Delft en Den Haag een belangrijke rol spelen, waarin verschillende Jezusfiguren ronddwalen, waarin Buronen (?) en Nodelonen (?) met elkaar in debat (?) gaan. Waarin iedere ontroering is weggerationaliseerd, waarin satire altijd rondhangt en verlangen soms stil aan de deur klopt.
Je kunt dit boek makkelijk tot de grond toe afbranden omdat het te pathetisch is, te bedacht, te veel, te dol, te satirisch, te weinig, te van alles, te literatuur. Maar dan speel je de schrijver te veel in de kaart: hij wil ten koste van alles niet begrepen worden en geen complimenten krijgen. Om literatuur gaat het,stupid!Een lofzang heeft dus ook geen zin, ieder loflied slaat dood. Onbespreekbare Literatuur, Herrenberg schrijft het en hij doet het uit volle overtuiging en ongegeneerd.
In de kern is dit kernloze werk (het woord 'roman' ontbreekt op kaft en in binnenwerk) een autobiografisch boek, dat is het raarste van alles. Tussen het ruimteloze en ankerloze georeer door, gepraat-in-zinnen is een betere omschrijving, duiken af en toe autobiografische stukken op. Herrenberg bemoeit zich er soms onder zijn eigen naam mee. Daar hield ik me graag aan vast zoals een drenkeling aan een reddingsboei. De schrijver Jezetha van Zanareth beweegt zich door de contreien van Delft en Den Haag en laat zich met hoofdletters aanspreken. Er zijn ook fragmenten rond John Otto Derlage, een andere afsplitsing van Herrenberg, over wiens getroebleerde verleden je tussen de regels door wel iets zou kunnen reconstrueren. Maar iedere uitleggende verheldering ontbreekt.
De schrijver verwerkte stukken (brokjes) over zijn grondeloze liefde voor literatuur en de route die hij naar dit bravoure werkstuk aflegde. Maar hij slaagt er steeds moeiteloos in de precieze feiten en gebeurtenissen zo snel mogelijk aan het oog te onttrekken. Angst voor medelijden, begrip en weerklank, geen documentatie en zelfbeklag, daar gaat het niet om.
Pathetiek schuwt Herrenberg niet, woordspelingen en -spelletjes ook niet ('Fuckingham Palace'), citaten uit de wereldcultuur drommen af en toe samen. Politieke wijsheden uit het handboek van de geëngageerde schrijver ontbreken, dat is hem te min. Zijn zinnen zijn altijd precies, puntig en correct. Ze dobberen weliswaar in eenzaamheid rond te midden van andere zinnen en andere contexten, maar ze zijn altijd puntgaaf, nooit breedsprakig, moeizaam of slordig. Vaak vrolijk en transparant.
Genoeg informatie. Haal het er allemaal zelf maar uit. Zoek je eigen citaten bij elkaar en schrijf ze in een schrift. Ga het maar lezen als je durft, gek zijn we allemaal toch al en dit boek kan er nog wel bij. Nee, eruit citeren heeft geen zin, geloof me maar, snappen ook niet, er valt niets te snappen, behalve dan dat het maar door- en doorgaat. Net als literatuur. Reconstrueren, interpreteren, het slaat allemaal dood, uitleg ten strengste verboden. Deel 3 volgt.
Kernloos, ruimteloos en ankerloos georeer
privé-archief | J.Z.Herrenberg schrijft wonderlijk en burlesk J.Z. HERRENBERG Opperhalfrond Wereldbibliotheek, 414 blz.