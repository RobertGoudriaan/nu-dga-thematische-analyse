Marja Pruis

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
5 september 2024
Het was de dag dat Kosovo werd aangevallen. Die avond zouden we in het Amsterdamse poëziecentrum Perdu iets tijdloos bespreken, iets literairs, iets belangrijks dat al maanden van tevoren was vastgelegd. Ik was uitgenodigd als een van de deelnemers aan een forum op een moment dat niemand nog wist waar precies de klemtonen lagen in Kosovo, en was het een plaats, een land, een volk? Deze dag werden ons de ogen geopend.
Waar zouden we het over gaan hebben? De teloorgang van de literaire kritiek? Of vrouwen konden schrijven? Wie zich schuilhield achter de naam Arnon Grunberg? Mezelf kennende had ik wat het ook was tot in het meelijwekkende voorbereid, de avond ervoor nog tot laat in de grote encyclopedie zitten lezen.
Kosovo. We bleken op slag verstomd, ik voorop. Dat wil zeggen: ik zei niks toen bleek dat 'iedereen' het er 'natuurlijk' over eens was dat we nu, gezien deze toestand in de wereld, niet over zoiets triviaals als literaire kritiek, vrouwen of Arnon Grunberg konden spreken. We zouden ons forum benutten om ons uit te spreken over hoe het uit de hand aan het lopen was in voormalig Joegoslavië.
Ik trok me terug op het toilet, hoorde met grote angstoren hoe het publiek langzaam de zaal instroomde. Inderdaad. Er was in die tijd nog sprake van een toestromend publiek voor literaire avonden.
We dronken bier zonder naam, we rookten sigaretten zonder filter, droegen kleren zonder nadenken.
Jij ontleent je zelfvertrouwen aan het jezelf klein maken, zei pas iemand me. Het schiet me nu net te binnen omdat ik hier wilde schrijven dat ik au fond een kip zonder kop ben. Misschien een kip mét kop, maar toch, een kip. Wanneer zeg je dat je een ouwe taart bent? Als je weet dat je dat niet bent. Dat van die taart zal je mij niet horen zeggen, die kip komt er moeiteloos uit.
Als ik een dichter was zou ik zeggen 'de wereld slaat mij met stomheid' en dan tevreden achteroverleunen in mijn witregels, niet eens de moeite nemend om iets te zoeken wat rijmt op stomheid. Maar ik ben die dichter niet. Ik ben Renate Rubinstein niet. Ik ben Susan Sontag niet. Ik ben ook Arnon Grunberg niet.
Zo zit ik op dat toilet, te denken wie ik allemaal niet ben. De mobiele telefonie bestaat nog niet, en de boekhandel van Perdu verkoopt geen atlassen waarin ik kan opzoeken waar Kosovo ligt.
Kosovo. Oekraïne. Sudan.
Neem ik een van die landnamen in mijn mond, ik voel me langzaam rood worden. Wat iets anders is dan dat ik het niet blijf proberen. Soms in een zin, soms in een vraag. Ik lees iedere dag de krant zoals ik in de auto op de bijrijdersstoel de snelweg in de gaten houd. Alsof ik, als ik maar goed genoeg oplet, ons kan behoeden voor een ongeluk.
Gisteren probeerde ik het weer. Ik was er net op het toilet achter gekomen wie ik was. Natuurlijk, Margaret Atwood! Met eerbied voor mijn nieuwe status schreed ik naar mijn plaats aan de redactietafel, waar we net alles gehad hadden. Democratie, gekrenkte mannelijkheid, Syrië, kurkbossen, de agressieve burger.
Altijd alsnog de vraag: 'Waar moeten we komende week nog meer aandacht aan besteden?'
Dit is het moment, dacht ik. Je moet je uitspreken.
'Afghanistan', zei ik.
Ik ging ervan uit dat iedereen meteen zou gaan knikken. Dat we wisten dat het erg was, maar dat het nu echt ongekend was. Dit was er al aan de hand: geen onderwijs, geen werk, alleen volledig bedekt en onder begeleiding naar buiten. En nu dit: vrouwen mogen niet meer praten.The Handmaid's Tale, het is helemaal dat!
Toen niemand opkeek of reageerde, herhaalde ik het nog maar eens, zachter nog: 'Afghanistan.' En besefte op slag dat enormiteiten als je ze niet goed benadert veranderen in futiliteiten. Ik kon het anders niet verklaren dat we gewoon weer doorgingen naar klassenjustitie, herdenking van de shoah, angst.
'Ben ik boos dat ik geen genie ben? Doet het me verdriet? Zou ik de prijs ervoor willen betalen?'
Susan Sontag,Zoals de geest gebonden is aan het vlees: Dagboekaantekeningen 1964-1980