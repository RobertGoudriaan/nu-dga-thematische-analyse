Servische politici promoten de leugendetector

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
28 maart 2024
Belgrado -Het is zaterdagavond en in een café op het Plein van de Republiek in de Servische hoofdstad Belgrado prijst een privédetective politici van de regerende Servische Progressieve Partij (SNS) de hemel in. 'Mijn leugentests zijn zo populair omdat ze er elke dag over spreken in de media. Ze worden geadverteerd op het hoogste niveau', zegt Nikola Novak, die zich specialiseert in surveillance, inﬁltratie en industriële spionage.
Een polygraaf - of leugendetector - registreert veranderingen in de ademhaling, hartslag, transpiratie en bloeddruk van een getest persoon. De aanname is dat als iemand opwinding ervaart, hij of zij liegt of iets verbergt. De technologie wordt wereldwijd door politiediensten gebruikt, maar is onbetrouwbaar. In Servië - en in de meeste EU-landen - mag zo'n test daarom niet als strafrechtelijk bewijs worden opgevoerd.
Novak verkoopt leugendectortesten in Servië en aan de diaspora in Europa. Hij test werknemers, gokverslaafden, potentieel overspelige partners én politici. Op de tv-zender Pink, bijvoorbeeld: daar had Novak een live-show waarin hij zangers, acteurs en politici onderzocht, zoals Eurovisiesongfestival-winnaar Marija Serifovic en Socialistische Partij-leider Ivica Dacic.
Ook andere politici zijn fan van de leugendetectors. De Servische president Aleksandar Vucic, bijvoorbeeld. Vucic bood meerdere malen aan om een leugendetectortest te doen om zijn onschuld te bewijzen tijdens periodes van politieke onrust. Bijvoorbeeld toen hij in 2015 werd beschuldigd van afpersing. En op de door de staat gecontroleerde Pink TV 'bewezen' presentatoren eerder de onschuld van criminele ﬁguren - die volgens oppositiepartijen banden onderhouden met de autoriteiten - met leugendectortesten.
De detectors worden doelbewust gebruikt op staatsmedia, omdat ze een 'versie van de waarheid' promoten die politici goed uitkomt, zegt onderzoeker Milos Jovanovic van het Belgrado Centrum voor Veiligheidsbeleid. Volgens hem wordt de leugendetector meestal gekozen als wapen in de strijd tegen de georganiseerde misdaad, vaak in relatie tot belangrijke strafzaken. De technologie stelt politici in staat de publieke opinie en rechtsprocessen te beïnvloeden voordat een oﬃciële aanklacht is afgekondigd, zegt hij.
'Hoewel een polygraaftest niet in de rechtbank wordt erkend, concluderen burgers op basis van deze testen en mediaberichten dus al of iemand schuldig is of niet', zegt Jovanovic, die vindt dat de regering beter meer geld kan investeren in het versterken van de rechtsstaat.