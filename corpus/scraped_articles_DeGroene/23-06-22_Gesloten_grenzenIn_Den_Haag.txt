Gesloten grenzen In Den Haag

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
22 juni 2023
Vanuit mensenrechten beschouwd valt weinig goeds te verwachten van het nieuwe asielakkoord dat de EU met Tunesië heeft gesloten.
De intenties achter het recente EU-asielakkoord kristalliseren zich uit. Het idee is dat asielprocedures aan de grenzen van Europa - Italië, Griekenland - gaan bepalen wie asiel krijgt, waarbij 'kansloze' asielzoekers worden vastgezet, ook gezinnen met kinderen. 'Kansloos' ben je onder meer als je geen geldige persoonspapieren hebt, wat geldt voor de meeste asielzoekers, dus het zullen flinke centra moeten worden. Als een Europees grensland het aantal aanvragen niet aankan, moeten andere lidstaten bijspringen en daarbij hebben zij een keuze: asielzoekers overnemen of twintigduizend euro per niet-overgenomen asielzoeker betalen. Investeren in grensbewaking is ook een optie. Het Europees Parlement moet nog instemmen, maar de ambitie is dat het akkoord over drie jaar ingaat. Europese migratieministers noemen het - na tien jaar impasse - 'historisch' en ook de Nederlandse coalitiepartijen zijn 'overwegend positief'.
Het is wellicht een lichtpuntje dat EU-lidstaten überhaupt tot gezamenlijke asielafspraken konden komen, maar is de jubelstemming terecht? De EU-Turkijedeal, herverdelingsafspraken of convenanten met Marokko over het terugnemen van 'veiligelanders' leerden ons dat tussen droom en daad wetten in de weg staan en praktische bezwaren. Rechters blokkeren voorstellen omdat ze in strijd zijn met grondrechten, landen komen gemaakte afspraken niet na, toezeggingen van humane opvang en snelle procedures blijken vals en cynisch.
Met dit in het achterhoofd is het relevant dat dit akkoord duidelijk niet bedoeld is om mensenrechten te beschermen, hoewel dat wel wordt beweerd. De rechter zal bijvoorbeeld elke vorm van detentie van kinderen terugfluiten. Daarnaast verdedigt staatssecretaris Eric van der Burg (VVD) het akkoord steevast met de zinsnede dat het 'migratie zal indammen'. Maar er zit een fikse spanning tussen asielbeleid dat mensenrechten beschermt en het remmen van migratie als ultiem doel. Neem het plan van asielprocedures aan de grenzen van Europa. Het is denkbaar dat de oprichting van zulke centra, waar EU-brede aanvragen kunnen worden gedaan, in lijn is met vluchtelingenrecht en mensenrechten. Het is dan wel cruciaal dat deze aanmeldplekken legaal bereikbaar, veilig, adequaat gefinancierd en professioneel bemand zijn en dat lidstaten erkende vluchtelingen overnemen. Zo kan voorkomen worden dat asielzoekers, letterlijk en figuurlijk, in zee hoeven met mensensmokkelaars. Bijkomende voordelen zijn dat vanuit deze centra overzichtelijke herverdeling van vluchtelingen over het continent mogelijk is en dat afgewezen asielzoekers niet uitgezet hoeven te worden van Europees grondgebied.
Maar... Asielcentra die veilig en bereikbaar zijn, zullen waarschijnlijk leiden tot méér erkende vluchtelingen in Europa. En dat willen Van der Burg en zijn collega's niet: zij willen dat het aantal personen dat asiel verkrijgt op ons continent juist daalt. De asielcentra aan de grens in het akkoord hebben dan ook een heel andere opzet dan die ik net schetste. Het blijft voor asielzoekers verboden om naar Europa te reizen. Landen als Tunesië worden bovendien dik betaald om zo min mogelijk mensen de oversteek te laten maken. Toegang tot een asielprocedure wordt zo expres uiterst lastig en zelfs levensgevaarlijk gemaakt en het verdienmodel van mensensmokkelaars wordt geenszins afgesneden. De bedoeling is dat asielzoekers pas terechtkomen in de nieuwe opvangcentra na een 'illegale' grensovergang of arrestatie. Waarna vaak detentie zal volgen, simpelweg voor het aanvragen van internationale bescherming, wat toch echt geen vergrijp is. Als het aan Nederland had gelegen waren alleenreizende kinderen ook vastgezet; Van der Burg bezigde ook over hen de zinsnede 'migratie indammen'. Tja.
Vanuit mensenrechten beschouwd valt dus weinig goeds te verwachten van het nieuwe asielakkoord. Daar komt nog bij dat Noorden Oost-Europese landen waarschijnlijk gretig hun verplichting asielzoekers over te nemen van Zuid-Europese landen zullen afkopen. Om vervolgens onverschillig te reageren op opvangcentra en procedures die overvol en volstrekt ondermaats zijn, zoals we nu zien met de Griekse eilanden. Maar dan in het kwadraat.
Wat zal dit akkoord betekenen voor Ter Apel? Het valt te bezien of het aantal asielaanvragen daar daalt. Het belang voor asielzoekers - en overigens ook voor veiligelanders - om clandestien naar Nederland te reizen neemt niet af. Het alternatief is vastzitten in Zuid-Europa. Wat Ter Apel wel zou ontlasten? Wederom: asielcentra die legaal en veilig te bereiken zijn, indien gewenst aan de randen van Europa, waarna herplaatsing mogelijk is. Je leest weleens dat Ter Apel het gevolg is van 'links' dat de grenzen openzet, maar niets is dus minder waar. Ter Apel is het resultaat van grenzen die gesloten zijn voor vluchtelingen. Hetzelfde geldt voor de doden in de Middellandse Zee, zoals bij de scheepsramp in Griekenland afgelopen week. Niet het gevolg van open grenzen, maar van gesloten. Wie legaal kan reizen, neemt geen illegale boot. Het nieuwe EU-asielakkoord verandert daar niks aan.
Ter Apel is niet het gevolg van open maar van gesloten grenzen
...