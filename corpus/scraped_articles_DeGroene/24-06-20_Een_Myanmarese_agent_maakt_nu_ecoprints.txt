Een Myanmarese agent maakt nu ecoprints

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
20 juni 2024
Bangkok- In een huis dicht tegen de grens met Myanmar vertelt de 29-jarige Ye Naing hoe hij drie jaar geleden de moeilijkste beslissing van zijn leven nam. 'Ik droeg mijn politie-uniform met trots', zegt hij met doordringende blik onder een borstelige haardos, een schaduw van een snorretje op zijn bovenlip. In 2015 was hij aan zijn opleiding begonnen. De eerste vrije verkiezingen waren gewonnen door de democratische partij en hoewel het leger nog altijd stevig aan een aantal touwtjes trok, hing er voorzichtige hoop op een betere toekomst in de lucht.
Die verdampte toen de militairen op 1 februari 2021 weer de volledige macht grepen. De legertop verklaarde dat de ingreep slechts tijdelijk en in het belang van het land was. 'Ik was in verwarring toen ik dat nieuws hoorde', zegt hij. De propaganda waarmee hij was opgegroeid liet zijn sporen na. Maar nadat hij de opdracht kreeg medisch personeel dat net als veel burgers tegen de coup protesteerde, neer te schieten of te arresteren, kwam zijn geweten in opstand. Hij deserteerde. 'Het was mijn droom agent te worden. Die droom is nu kapot.' Een foto op zijn mobieltje vormt de enige tastbare herinnering aan zijn carri√®re als agent.
In Thailand wachtten slechts baantjes ver onder het minimumloon. Zijn leven veranderde toen hij een cursus ecoprinting deed. In de kleine tuin drogen kleurrijk bedrukte lappen katoen aan de waslijn. Tegen de muur achter in de werkruimte staat een paspop. Met een team van vier lotgenoten en zijn vrouw die na de coup een baan in de gezondheidszorg verliet produceert hij artikelen als tassen, shirts, lakens en hoedjes. Bladeren en bloemen die de prints vormen, zijn makkelijk te vinden in de omgeving. Maar het katoen legde een lange ongewisse weg af. Het komt uit de droge zone van Centraal-Myanmar, van oudsher het belangrijkste gebied voor de deze teelt. Net als elders in het land hebben steeds meer burgers moeite om rond te komen en velen zijn ontheemd sinds de gewapende volksopstand die na de coup ontstond. 'Zo helpen we ook hen aan wat inkomen', zegt Ye Naing. Via zijn Facebook-pagina Actions of CDMers weten klanten uit de Myanmarese diaspora het initiatief inmiddels te vinden.