Tunesië censureert nu zelfs de weersvoorspelling

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
5 december 2024
Tunis -De hoon droop van de commentaren op Facebook af. 'Herinneren jullie je die grap over een man die dronken vanaf zijn balkon pieste en in de gevangenis belandde wegens "doen geloven dat het regent"? Ik vrees dat deze grap werkelijkheid is geworden', schreef ene Amine Sifi. En een zekere Mohamed Khifi postte: 'Die lui van ruimtevaartorganisatie Nasa verdienen straf omdat ze informatie over het weer in Tunesië verspreiden.'
Maar de Tunesische minister van Transport, die zich ook bemoeit met meteorologie, is niet op zijn mededeling aan het parlement teruggekomen. Het ziet er dus echt naar uit dat er een wetsvoorstel komt 'tegen analyse en ongeoorloofde verspreiding van meteorologische gegevens op sociale netwerken'. Nu zou het te vaak gebeuren 'dat de sociale netwerken onnauwkeurige weerberichten verspreiden die onnodige paniek of economische ontwrichting veroorzaken'. Zo'n wet is nodig, beargumenteerde de minister, 'voor de bescherming van de openbare orde, vooral nu de winter nadert en extreme weersverschijnselen vaker voorkomen'.
Je houdt het niet voor mogelijk, zeggen Tunesiërs onder elkaar. 'Alles waarvan je dacht dat het hier nooit zou kunnen gebeuren, gebeurt toch.'
Neem de nooit verklaarde arrestatie van de Franse onderzoeker Victor Dupont en zijn Tunesische vriendin afgelopen oktober. Pas na drie weken wisten de Franse autoriteiten het tweetal uit de gevangenis te krijgen. Of de minstens zeven TikTok-influencers die begin november forse celstraffen kregen - sommigen meer dan vier jaar - wegens 'overtredingen van de goede zeden'. Kort daarvoor had het ministerie van Justitie in een circulaire juridische stappen aangekondigd tegen iedereen wiens publicaties in strijd worden geacht met de 'morele normen van de samenleving'.
En er was de arrestatie van Abdallah Said, voorzitter van hulporganisatie Enfants de la lune. 'Zijn enige "misdaden" zijn betrokkenheid bij de inwoners van zijn woonplaats Médenine en solidariteit met migranten- en vluchtelingenkinderen', schreef een comité van mensenrechtennetwerken. 'Abdallah Said is gevangengezet als onderdeel van een beleid dat solidariteit met migranten criminaliseert, hetgeen heeft geleid tot talrijke arrestaties en vervolgingen in zaken waarvoor nog geen zitting is vastgesteld.'
Censuur van onofficiële weersinformatie bestaat ook in China en Noord-Korea, commentarieerde de kritische Franstalige nieuwssiteBusiness News.'Fijne club om bij te horen. Nog even en het is in Tunesië strafbaar om te vragen wat voor weer het wordt'.