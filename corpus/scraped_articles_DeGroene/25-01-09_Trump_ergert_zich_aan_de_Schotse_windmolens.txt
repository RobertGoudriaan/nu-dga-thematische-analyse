Trump ergert zich aan de Schotse windmolens

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
9 januari 2025
Londen- 'Het Verenigd Koninkrijk maakt een zeer grote fout. Breek de Noordzee open. Verwijder de windmolens.' Met deze boodschap heeft Donald Trump, enkele weken voor zijn terugkeer naar het Witte Huis, de aanval geopend op het Britse klimaatbeleid. Terwijl de regering-Starmer het winnen van olie en gas in de Noordzee wil afbouwen ten faveure van duurzame energie, wil de aankomende Amerikaanse president juist dat de Britten doorgaan met fossiele brandstoffen.
Door toenemende fiscale lasten wordt de Noordzee steeds minder rendabel, terwijl de Britse overheid geen nieuwe boorvergunningen meer wil verstrekken. Dat staat haaks op Trumps 'Drill, Baby, Drill'-filosofie. De Amerikaanse olie- en gasproducent Exxon heeft al afscheid genomen van de Noordzee, terwijl Apache in 2029 zal vertrekken. Dat er windmolens te zien zijn vanaf zijn Schotse golfbaan, maakt Trumps afkeer van windenergie alleen maar groter.
Deze uiteenlopende visie op het klimaat belooft weinig goeds voor de Special Relationship tussen de Britten en de Amerikanen. Deze relatie was al bemoeilijkt doordat leden van de Britse Labour Partij actief campagne hebben gevoerd voor Kamala Harris. Bovendien hebben Labour-prominenten zich in het verleden negatief uitgelaten over Trump. Zo is de Witte Huis-resident door minister van Buitenlandse Zaken David Lammy ooit een 'nazi-sympathisant' genoemd.
Een Brits-Amerikaans meningsverschil speelt ook bij de discussie omtrent de Chagoseilanden. Londen wil deze koloniale resten in de Indische Oceaan schenken aan Mauritius, iets waar Trump mordicus tegen is. Op een van de eilanden bevindt zich immers de Brits-Amerikaanse luchtmachtbasis Diego Garcia. Starmer hoopt de deal met Mauritius te beklinken voordat Trump het presidentschap aanvaardt.
Bij de oplopende spanning is een speciale rol weggelegd voor Elon Musk. Trumps rechterhand heeft koning Charles geadviseerd de Labour-regering te ontbinden, dit vanwege het schandaal omtrent de Brits-Pakistaanse bendes die jarenlang minderjarige meisjes seksueel hebben misbruikt. Als hoofdaanklager heeft Starmer, volgens Musk, indertijd gefaald bij de vervolging van bendeleden.
Voor Musk speelt er ook een persoonlijk motief. De Britse regering is van zins de vrijheid van meningsuiting op sociale media te beperken. Deze vrijheid zal op de proef worden gesteld tijdens het proces tegen de islamist die in de zomer drie meisjes heeft gedood. Tijdens de rechtszaak is er, om de jury niet te be√Ønvloeden, een mediastilte. Deze zal worden ondermijnd als er op Musks X van alles wordt gespeculeerd. Het proces begint, alsof de duvel ermee speelt, op de dag van Trumps inauguratie.