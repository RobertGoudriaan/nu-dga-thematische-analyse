Iya Kiva

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
20 april 2023
ik :zegt Maryna: ben een vluchtmens een halfwassen zee van schaamte oorlog beschuldigingen die het lichaam van de slapende stad overspoelt
ik ben een haas die danst op z'n ene overgebleven been in polonaise door een circustent
hoor de vloerplanken des tijds kraken mijn afgedankte poten slaan een kruis bij de wortels maar verkeerd
ik :vervolgt ze/het: ben een hellemens de nacht heeft in mijn ogen een pupil geboord
ik sta op de wereldweegschaal en schommel de vervreemdbare getuigenissen heen en weer
de geweldspleging is al zo lang gaande dat bij elke handeling uitlopers zijn opgeschoten
ik :beweert het: ben een ontstoken pit in de mond van een druif in vuur en vlam de planmatige defloratie van klieren
ik ken de spreker niet van gezicht, maar in deze leegten huisden voorheen dieren met een veelvoud aan tongen die te voet gingen onder een foeilelijke stralende puntmuts
en zie het gras sluit zijn deuren de lichtvliesjes worden omvergeblazen ik vind mezelf terug in de buik van een eindeloze weg
hier glinstert onder elke grens tafelkwik en ruikt het verraderlijk naar de gebrande suiker van thuis en gloeit mijn verkleumde voetstap als een kaars in de sneeuw
2019 (vertaald uit het Russisch door Tobias Wals)
de adertjes van de dag pulseren in de intertalige ruimte de toetsenbordinstellingen wijzigen alsof je de Karpaten oversteekt (die constante angst voor de misstap - de ander niet in zijn taal aanspreken)
wie geht's wabliefi don't get it
de constante angst om de ander bij de verkeerde naam te noemen - die heb ik niet kunnen vinden op de lijst met ziekten
maar door het knarsen van woorden hoor ik droog hout dat aangroeit in mijn schouders ellebogen en knieën de moederappelaar uit mijn jeugd, nog in de vorige eeuw omgehakt
ik vertaal een tekst over het bos als potentieel toevluchtsoord denk na over het park als mogelijk bos voor de armen en over de huurflat als mijnwerkerssteppe
lees over de liefdespit van een kleffe kakivrucht over de vlieger die in de longen van de wanhoop zweeft over woorden, die zich als een kus in de kruin van een ziekte vlijen
ik lees onder het oorverdovend geschater van medusa om het feit dat het vrouwenlichaam nog altijd betwist gebied is in het conflict tussen het oude en nieuwe schrift
over het feit dat de 'kinderen van de ORDLO1' (ortho, onoorbaar, enorm...) deze wereld niets dan ellende brengen en probeer me voor te stellen hoe groot de propagandamuil is en hoe lang de tong van haat
ik schrijf deze tekst en probeer mezelf erin voor te stellenin een groot zwart t-shirt dat me niet past in een blauwe korte broek, meegegrist uit een ander leven, als een vreemd land
ik lees schrijf en vertaal deze dag die opduikt waar tongen elkaar raken als nieuwe tederheid binnen in een openbarstende wond
en het zout van mijn ervaring schroeit het volgeschreven papier des tijds als de dennenwind van een aanhoudende viool
2020 (vertaald uit het Russisch door Tobias Wals)
De geschiedenis, dat is het stof onder de ogen van mijnwerkers. Wil je in de spiegel een gladgewit gezicht zien, haal dan je appels uit andermans tuin. Dag in, dag uit, tot de voeten van de bomen breken, want van een plaats delict vluchten is een genoegen. Wie van ons heeft het verbond tussen oogleden en wimpers niet met voeten getreden? Wie heeft niet door de brandende gordijnen van de verbeelding staan staren naar de weerloze rug van z'n leven? Wat is dat voor zwarte vlek aan de lendenzijde van de wand, wiens schreeuw prikt spottend in je pupil?
Het is het tweekoppige beest dat de lemen tronie des tijds breekt om op de beenderen der aarde een waterput met verwrongen rug op te richten. Eenieder die daarin gluurt, ziet het ouderlijk huis, verwoest door de nachtasem. Hielen die bonken op de gesloten monden van kromgetrokken deuren. Grassen die je blik tegemoet treden in scharlakenrode sluiers. Maden die woelen in de opengesperde ogen van de stad, die iedere dag weer anders heet.
Waarmee vul je de stilte, die met haar zwangere buik het bos heeft toegedekt waar vogels botsen op de schedels van grenzen. Geen druppel water tussen je handpalmen. Aan de binnenkant van je vingers bollen de schubben van doodgeboren dagen op. De voortvluchtige bladert door de wegen en kan geen enkele foto van zichzelf vinden.
Hij zit vastgeklemd tussen de polsen van z'n kindertijd, die het vuur van zijn geheugen aanwakkeren. Hij is volgekerfd en ongeschonden. Hij voert het woord naar de begraafplaats, die niet bestaat. Want alles wat hij zegt is van steen, en elk steentje tussen zijn tanden is het geroffel van wimpers die oplossen in de verte, op de krukken van ogenblikken, ver weg van de plek waar hij zo-even nog gezien is.
Wat is dat voor geluid? Wiens hart ontluikt als een roos in lucht van steenkool? Wat voor werk vlijt zich als een slang om de schouders? Het is het gefluister van namen - aan jou om hen te noemen.
2020 (vertaald uit het Oekraïens door Tobias Wals)
acht jaar lang zeggen: bij mij thuis is het oorlog om eindelijk te accepteren: mijn huis is de oorlog zijn trage boemel van het oosten naar het westen waarin de dood het leven vervoert
de nacht trekt in de aarde met de stuipen van dorre bloemen en schikt zich in onze monden als de rotte kiezen van het zwijgen onze taal is nu een chat tussen vrijwilligers en vluchtelingen waarin de sirenen liederen zingen voor Odysseus
voortaan is ons geheugen de besmeurde vysjyvanka2 van de vrijheid haar lange tocht van hart tot hart
13.03.2022 (vertaald uit het Oekraïens door Tobias Wals)