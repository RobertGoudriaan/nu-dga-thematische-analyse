Donkere kamer Rug

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
30 januari 2025
InROMAlegt David Jiménez het idee van Rome als eeuwige stad vast; een stad die meer is dan wat in het hier en nu bestaat.
Die grote witte vlek ontneemt je het zicht op een gedetailleerd landschap. Het is een beeld dat in eerste instantie weliswaar lijkt te doen wat je van een foto gewend bent - het licht valt op een centraal geplaatst onderwerp terwijl daaromheen duisternis het beeld vult - maar vervolgens alsnog meteen weigert te bevredigen. Wat we zouden kunnen zien, kunnen we niet zien. We kunnen geen stap opzij doen en het geschilderde landschap in ons opnemen. Noch kunnen we opnieuw scherpstellen om ons alsnog aan die billen te vergapen.
Plotseling toch wat onzeker: zou ik niet moeten weten naar wiens achterste ik kijk? Moet ik dit standbeeld, ondanks die verzachtende omstandigheden, onscherp in beeld gebracht en van achteren bezien, herkennen? De foto komt uitROMA,een boek van de Spaanse fotograaf David Jiménez. Het is niet de stad zelf die is vastgelegd, maar eerder het idee van Rome als een stad die meer is dan iets wat in het hier en nu bestaat, het idee van Rome als een eeuwige stad.
Is dat het verschil tussen fotografie en beeldhouwkunst? Dat foto's toch altijd iets vergeefs hebben, omdat ze getuigen van een proces dat ze niet hebben kunnen tegenhouden? Een beeld is iets anders. Steen is iets anders. Steen is iets wat er altijd al was en wat er altijd zal zijn. Als fotografie worstelt met de tijd, en die worsteling, zo kunnen we inmiddels wel concluderen, altijd verliest, dan lijkt het wat de beeldhouwkunst betreft nog altijd wat vroeg om al te definitieve uitspraken te doen.
Jiménez' boek heeft iets uitzinnigs. Het zijn niet alleen historische kunstwerken en artefacten die hij heeft gefotografeerd. Integendeel. Alles loopt door elkaar. Gearceerde pentekeningen en verweerde fresco's, het hemelgewelf en het Pantheon dat bijna verdwijnt in zijn eigen duisternis. De beelden zijn vaak contrastrijk en gedetailleerd, soms in kleur maar vaker in helder zwart en schitterend wit. En dan ook opeens iets wat op het eerste gezicht digitaal gegenereerd lijkt te zijn, en pas bij nadere bestudering een close-up van een glimmende, maar zwaargehavende auto blijkt.
Een close-up brengt je dichter bij de werkelijkheid dan je gewend bent. Je ziet opeens hoe alles toch ook vooral zijn oppervlak is. En dat dat iets anders is dan oppervlakkig. Wat je ogen doen is nog altijd zien, maar al bijna voelen. Marmer. Glad. Verweerd. Met mos overgroeid. Koud.
Is het gek dat ik aanLa Chimera(2023) denk? De film van Alice Rohrwacher heeft me sinds ik hem zag nooit helemaal losgelaten - al besef ik nu dat het wel fijn was dat ik nooit woorden heb hoeven zoeken voor het opeens onvermijdelijke 'en-waarom-dan-precies?'. Het is niet alleen dat die film gaat over een stel Italiaanse grafrovers in de jaren tachtig, die op zoek zijn naar Etruskische beelden die in geen tweeënhalfduizend jaar door mensenogen zijn aanschouwd.
De film spookte door mijn hoofd nadat iemand op Instagram schreef dat ze er niet zo veel aan vond, dat ze niet snapte wat andere mensen er zo bijzonder aan vonden. Het was iemand van wie ik juist wel een zekere ontvankelijkheid had verwacht voor de raadselachtige schoonheid die ik in de film had gezien. (Hoe ik er de duizelingwekkende omvang van het geheel, alles wat zich verder en verder in tijd en ruimte uitstrekt, in had gedacht te kunnen ontwaren.) Maar misschien onderschat ik hoe vanzelfsprekend het toch ook is dat mensen hun menselijke ervaringen delen, zonder dat hun wegen ernaartoe ooit dezelfde hoeven te zijn.
La Chimeraopent met een aanraking. Met een hand die zich in een droom uitstrekt naar een rug die warm is geworden in de zon. Dan wordt de wat verfomfaaide dromer die in een trein lag te slapen ruw gewekt. Droomde u, vraagt de conducteur, een bijna opgerookte sigaret tussen zijn lippen. Sorry, u zult nooit weten hoe het afloopt, zegt hij. Maar de droom was altijd al afgelopen, de vrouw voorgoed verloren. Het is altijd allemaal al voorbij - een eeuwige ervaring.
Zou ik niet moeten weten naar wiens achterste ik kijk?
David Jiménez | David Jiménez, uit ROMA, 2024