'Niet te bevatten dat het zo mis is gegaan' Over het Marengo-proces en de rechtsstaat

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
22 juni 2023
Het Marengo-proces laat zien hoe ver de georganiseerde misdaad is doorgedrongen in de samenleving. Criminoloog Cyrille Fijnaut waarschuwde er jarenlang voor, maar zijn boodschap stuitte op ongeloof en onwil. 'We staan nu op een kantelpunt.'
Op uitnodiging van de Italiaanseminister van Justitie woonde criminoloog Cyrille Fijnaut in 2000 de ondertekening bij van het verdrag van de Verenigde Naties tegen grensoverschrijdende georganiseerde misdaad. Locatie: Palermo. In het hol van de leeuw werden de gasten tussen vliegveld, hotel en congresgebouw verplaatst in legervoertuigen. Langs de wegen stonden zwaarbewapende militairen, op de daken van de gebouwen lagen scherpschutters. De extreme beveiliging drukte het internationale gezelschap met de neus op de situatie waarin Italië verkeerde sinds de traumatische moordaanslagen in 1992 op de onderzoeksrechters Falcone en Borsellino: in een staat van oorlog tegen de maffia. De Italiaanse regering wilde met de keuze voor Sicilië en de ostentatieve maatregelen de Cosa nostra inpeperen dat de regering nog altijd de baas was.
Fijnaut hield na het officiële gedeelte de samenkomst voor gezien, sloop door een zijdeur langs de bewaking het gebouw uit en belandde midden in een volkswijk. Wat hij toen zag, tartte zijn verbeelding. Voor de ingang van een slagerij postten twee breedgeschouderde types in zwarte jacks, dreigend om zich heen kijkend, terwijl binnen twee kerels de slager bij de strot grepen en hoog tegen de muur drukten. Zijn tong hing op zijn borst. Voorbijgangers in de drukke winkelstraat keken er schielijk van weg. Fijnaut besefte in een flits: hier wordt iemand een lesje geleerd omdat hij geen 'belasting' heeft betaald, zo werkt maffiaterreur. Geschokt keerde hij terug naar het congresgebouw.
Deze 'bijzondere ervaring' tekent Fijnaut op in zijn memoiresOver grenzen,dat onlangs verscheen. Hierin beschrijft de nestor van de Nederlandse criminologie in ruim zeshonderd pagina's openhartig de opkomst van de georganiseerde misdaad in Nederland en hoe de moeizame, gefragmenteerde aanpak ervan heeft geleid tot het punt waarop we nu zijn beland: de democratische rechtsstaat dreigt de greep te verliezen op de tot in de haarvaten van de samenleving doorgedrongen onderwereld.
'Voor de buitenwereld wordt dit tot in details kenbaar gemaakt tijdens het Marengo-proces', zegt Cyrille Fijnaut in zijn rijtjeshuis in Tilburg, de stad waar hij lang geleden na de Politieacademie en afgestudeerd in de criminologie en filosofie aan de KU Leuven begon als inspecteur van politie. Daar kreeg hij te maken met lokale zwarthandelaren, inbraken, brandkastkraken, winkeldiefstal en straatruzies. Nu opereren in deze provinciestad internationaal georganiseerde criminelen die met hulp van kleine handlangers uit de kwetsbare onderklasse cannabis en chemische drugs in laboratoria produceren en die hun goederen verhandelen op de wereldmarkt.
Het Marengo-proces is volgens hem dé manifestatie van wat de afgelopen 25 jaar is ontstaan op de as Amsterdam-Utrecht - de as van het kwaad. 'In 2016 schreef ik in een rapport over overvallen en plofkraken dat hierbinnen een crimineel netwerk van zo'n twaalfhonderd man actief is', vertelt hij. 'Zij monopoliseren delen van de drugshandel, met parallel daaraan vrouwen- en wapenhandel. Ze gebruiken grof geweld in eigen kring, maar zij uiten ook bedreigingen richting de overheid - officieren van justitie, rechters, advocaten, lokale bestuurders, politieagenten. Daar is in de voorbije jaren giga veel gebeurd in termen van liquidaties, magazijnen vol met drugs, wapens en cash geld, van helekiller squads.'
Als aanbeveling schreef hij: het is de hoogste tijd om een nationaal team op te richten. 'Dat is gewoon niet gebeurd. Wel is de onderwereld in de afgelopen vijf à tien jaar in het oog gelopen van politie, justitie en het openbaar bestuur, en als het apparaat in actie komt, proberen zij dat met grof geweld van het lijf te houden. Ongekend. Marengo is de overtreffende trap van alles wat we eerder hebben meegemaakt.'
Dat leidt tot een regelrechte aanval op de rechtsstaat: de rechtszaak tegen zeventien verdachten rondom hoofdverdachte Ridouan T. wordt aangetast door intimidatie en geweld. Er zijn een advocaat van de kroongetuige, een misdaadjournalist en een broer van de kroongetuige in de openbare ruimte vermoord. Een advocaat is geschorst en geschrapt. Een advocaat van de hoofdverdachte, nota bene diens neef, is veroordeeld wegens het onrechtmatig doorspelen van informatie, en op grond van dezelfde verdenking werd strafrechtadvocaat Inez Weski gearresteerd en wekenlang vastgezet. Er zijn serieuze geluiden over het ontvoeren van hoogwaardigheidsbekleders. 'Zijn we nog in staat dergelijke ontwikkelingen te beheersen, of niet? We zijn op een kantelpunt gekomen', zegt Fijnaut.
Volgens hem kan het twee richtingen op gaan: 'Als het proces niet tot een goed einde wordt gebracht, geef je een signaal af aan andere groeperingen dat men het niet aankan. Loopt het juridisch wel goed af, dan toon je: dit moet je in Nederland gewoon niet doen. Je trekt een rode lijn. De moord op Falcone en Borsellino heeft geleid tot een enorme omslag in het beleid en een diepte-investering in politie en justitie. De Cosa nostra heeft dat geweten. Natuurlijk, vervolgens heeft de concurrerende 'ndrangheta zich weer sterk gemaakt, je bent dus niet van het probleem af, het is een veelkoppig monster. Maar je laat zien wie er hier de baas is.'
Voorlopig kan de overheidniet anders dan de rechtsgang zo veel mogelijk beveiligen. En die beveiliging is extreem. Op zittingsdagen rukken zo'n driehonderd politieagenten uit om de omgeving van de Amsterdamse rechtbank, 'de bunker', te bewaken. Hetzelfde geldt voor de risicovolle onderneming van het vervoer van de hoofdverdachte vanuit de Extra Beveiligde Inrichting (EBI) in Vught naar de rechtbank. 'Er ligt een plan om een rechtszaal direct te verbinden met de EBI. Italië startte daarmee in de jaren negentig bij processen tegen kopstukken van de maffia', zegt Fijnaut.
We praten over een onheilspellend beeld van Nederland in een verduisterde woonkamer. Er hangt een sfeer uit de tijd dat Fijnaut hier kwam wonen met zijn echtgenote Marij, begin jaren tachtig. Een groot pluchen bankstel, een wand vol boeken, ingelijste foto's van familieleden en vrienden, van Fijnaut in toga en met baret. 'Nee zeg', zegt hij in zangerig Limburgs - hij werd in 1946 geboren in Heerlen als zoon van een politieman - 'de gordijnen zijn niet dicht vanwege angst voor de onderwereld, maar om de hitte tegen te houden.' Hij moet een beetje lachen om mijn vraag.
'We zijn géén maffiastaat en ook geen narcostaat', benadrukt hij. 'Je moet oppassen met dit soortcatchytermen. Dan heb je het over staten waarin de georganiseerde misdaad controle heeft gekregen over de politiek en justitie, en hele economische sectoren binnendringt om zwart geld in weg te zetten. Dat is in Nederland niet aan de orde. De integriteit van de overheid is onze beste waarborg tegen de misdaad.'
Toch aarzelt hij over hoe je de huidige stand van zaken dan wel moet noemen. 'Onderzoeksrechter Falcone zei tijdens een lezing in 1990 op een grote bijeenkomst bij het Bundeskriminalamt: er zijn twee kwesties, de ene is de expansie van de Italiaanse maffia naar Noordwest-Europa. De andere is imitatie van de Italiaanse maffia, die wordt gezien als een succesmodel. Daarbij hoort onder meeromertàen manipulatie van de omgeving - als het kan met corruptie en als het moet met geweld en afpersing. We zijn eigenlijk al zo ver hè, als ik kijk naar martelkamers in Brabant of naar een Nederlander die in stukken gesneden is gevonden in Antwerpen. Ik zou zeggen: in Nederland hebben we een maffianisering van de zware misdaad.'
Fijnaut heeft hier in de afgelopen ruim dertig jaar voor gewaarschuwd. Dat deed hij als hoogleraar criminologie en strafrecht in Leuven, Rotterdam, Tilburg en New York, als auteur van vele onderzoeksrapporten en boeken, voorzitter van vele commissies of als adviseur van rechercheurs, ambtenaren van justitie, politiechefs, ministers, burgemeesters en bestuurders in binnen- en buitenland. 'Secuur wetenschappelijk onderzoek is voor mij altijd het uitgangspunt geweest om in kaart te brengen wat het probleem is. Anders weet je niet waarover je het hebt', zegt hij droogjes.
Zo verrichtte hij in opdracht van de commissie-Van Traa onderzoek naar de georganiseerde misdaad en de opsporingsmethoden in de IRT-affaire (1994-1996) en als lid van de commissie-Van der Haak naar de beveiliging van Pim Fortuyn (2006). In 1993 maakte hij een profiel over corruptie aan de hand van veertien grote corruptiezaken in Nederland. 'Dat is heel verschillend. Politiemensen bij de vreemdelingendienst die stempelen voor mensen zonder verblijfsvergunning. Politieagenten die nauw betrokken zijn bij illegale drugshandel, of daarin een rol spelen door voortdurend door te geven waar de politie of justitie mee bezig is. Het kan ook op gemeentehuizen zitten. Douaniers die containers doorlaten. Het meest kwetsbaar is de eerste lijn, mensen die in een positie zitten om handel te stoppen of door te laten. Corruptie wordt nog steeds niet gezien als wezenlijk voor de Nederlandse samenleving.'
In 1985 signaleerde hij in een artikel inJustitiële verkenningenvoor het eerst dat Nederland een dik probleem had. 'Ik schreef: het is niet hetzelfde als Zuid-Italië en New York, maar ik zie wel vanaf eind jaren zestig een ontwikkeling in die richting. Turkse criminele groepen begonnen zich te nestelen, Pakistani, Chinezen. Mensen die nauw verweven waren met de productie in het land waar ze vandaan kwamen. En ook Nederlandse groepen, groot geworden in de hasjhandel en de xtc-productie. Ze opereren in een sociaal netwerk, vanuit de wijken waarin ze opgroeiden, de lagere scholen waar ze samen op zaten. In die periode begint de mobiliteit toe te nemen en je ziet de drugsmarkten opkomen, van hasj, amfetamine, heroïne, cocaïne. Dan schakel je automatisch over van professionele naar georganiseerde misdaad, en van handel op regionale naar internationale schaal. "Oppassen", zei ik toen, "het lijkt alleen een probleem van drugshandel in de Randstad en Brabant, maar ze kunnen gaan opereren op legale markten." Dan ben je ver van huis.'
In die tijd was hij adviseur voor het ministerie van Justitie. Zijn alarmerende boodschap was daar aanvankelijk omstreden. 'Voor veel mensen was georganiseerde misdaad toch iets exotisch. Ik bleef er echter op hameren om het goed te onderzoeken en een discussie te voeren over de vraag of het opsporingsapparaat in verhouding stond met het gevaar van een grootschalige en in de samenleving gewortelde onderwereld.
In die zin was ik als wetenschapper een activist.'
Terwijl de onderwereldzich professionaliseerde - beter, strakker, internationaler georganiseerd - bleef de overheid ver achter in de aanpak ervan. InOver grenzenontvouwt zich in Fijnauts carrière een vast patroon: hij waarschuwt veelvuldig en de reactie bij de overheid is ongeloof en onwil. De implementatie van zijn aanbevelingen volgde vaak pas tien, vijftien jaar later, soms helemaal niet en dan werd het op zijn beloop gelaten.
Hoe kan dat toch?
'Dat vraag ik me al lang af', antwoordt hij. 'In 1976 beschreef ik in een artikel over corruptie in Amsterdam de rotte-appeltheorie. Dat was bij politie en justitie een manier om het probleem te neutraliseren, klein maken en het over de rand duwen.'
Kennelijk, zegt hij, vindt men het toch moeilijk om het probleem open en bloot op tafel te leggen. 'Want dat past niet in ons zelfbeeld - en daarmee ook niet in ons beeld naar het buitenland. Zolang je iets in de sfeer van illegaliteit houdt, lijkt het of het de samenleving niet aantast en de rechtsstaat niet bedreigt. Als dat grote geld op een gegeven moment wordt geïnvesteerd in de lokale economie, dan heb je een giga-probleem. Dan gaan ook het geweld en de corruptie mee. Nog even los van de sociale gevolgen; in sommige achterstandswijken zitten hele families tot hun nek in de drugshandel. Er zijn gevallen van vergismoorden.'
Bij die struisvogelpolitiek speelt nog iets mee: terugdeinzen voor verantwoordelijkheid. 'Als je het probleem benoemt, dan moet je ook handelen en komen er meteen vragen: waarom heb je het niet voorkomen? Voor je het weet word je met een schuldvraag opgezadeld. Deels terecht ook. Maar het maakt het voor autoriteiten moeilijk om te zeggen: dit gaan we grondig uitzoeken. Je moet door die weerstand heen breken.'
Zitten we nog steeds in dat psychologischpolitieke ontkenningsmechanisme?
'De discussie gaat er nu over of het een soort schaduwprobleem blijft. Of dat het verder aan het doordringen is. Ja, zou ik zeggen. Laatst verscheen er een rapport over Amsterdam, dat er vijfduizend jongeren betrokken zijn bij drugshandel. Rondom het Rokin en de Dam zijn zo'n duizend nep-dealers actief. Schokkende aantallen! Of ik hoor dat er hier, in het Brabantse, meer dumpingen van chemicaliën zijn dan ooit. De drugsindustrie heeft zich ondertussen alleen maar uitgebreid, tot in steden als Groningen en zijn ommelanden.
Als je erkent dat er jaar op jaar een massa aan zwart geld in de economie zit, dan heb je een kernprobleem. Cynici zeggen: misschien maakt het ook niet zoveel uit, geld is geld. Het is een combinatie van naïviteit, wegkijken en cynisme. Dat vind ik het allergevaarlijkste: ontkennen, waardoor je niet een zware mobilisatie kunt leveren om het boven water te krijgen. Het geeft ruimte aan de daders dat het kán.'
Heeft u enig idee om hoeveel zwart geld het gaat en waar dat blijft?
'Nee. Tot nu toe hangt dat een beetje in de lucht, bij gebrek aan serieuze onderzoeken. Het verdwijnt deels om de eigen "onderneming" te onderhouden, en men slaat het stuk in allerlei luxe. Er zijn wel, overigens omstreden, schattingen gemaakt over de omvang door bijvoorbeeld Brigitte Unger van de Universiteit van Utrecht: jaarlijks zestien miljard. Dan zit je in een drugseconomie. Het vloeit met name naar het vastgoed en allerlei bedrijfssectoren. In Amsterdam liep in 2007 op initiatief van burgemeester Cohen het project Emergo ter versterking van de aanpak van de misdaad. Uit een proefneming bleek bijvoorbeeld dat achttien procent van de bedrijven met een officiële vergunning, vooral in de horecasector, prostitutie en de coffeeshops, werd geëxploiteerd door personen met serieuze criminele antecedenten. Maar ja, dit goede project ebde weer weg, want in de gemeenteraad zagen GroenLinks en D66 het niet zitten en lagen dwars. Erg naïef en ontzettend stom. Pars pro toto voor de Nederlandse houding.
Je ziet ook zwart geld hier en daar opduiken in strafzaken, of bij procedures in het kader van de Wet bevordering integriteitsbeoordelingen door het openbaar bestuur (Bibob), of bij het sluiten van panden. Dan lees je in de berichtgeving dat er naast cocaïne, sieraden en auto's ook pakken contant geld zijn aangetroffen. Klein bier eigenlijk. Het vergt een grootschalig onderzoek door de rijksoverheid om de ware omvang in kaart te brengen.'
En dan is er nog de rol van de banken waarover Cyrille Fijnaut de afgelopen twintig jaar met mensen van politie, Openbaar Ministerie (OM) en het ministerie van Financiën vaak heeft gesproken. Dan blijkt dat de systeembanken in Nederland eigenlijk het witwassen jarenlang hebben geaccepteerd, ook na de invoering van de Wet ter voorkoming van witwassen en financieren van terrorisme (Wwft) in 2008. 'Gewoon smeerpijpen in het financiële systeem van Nederland.'
U schrijft: een schandaal is zuurstof van de rechtsstaat, want pas met het mes op de keel gaat de wetgever aan de slag. Keert het kantelpunt door Marengo in de goede richting?
'Misschien. Iedereen lijkt in elk geval langzamerhand ervan doordrongen dat we een probleem hebben. Maar het is zo groot dat je het niet in z'n geheel kunt aanpakken, dan stel je jezelf voor een irreëel doel. Waar je in elk geval zwaar op moet inzetten is het berechten van sleutelfiguren, ook belangrijk om te voorkomen dat jongeren - kinderen zelfs - hen als rolmodellen blijven zien. Het gaat echt niet alleen over Marengo. Maar het is lastig, want meer offensief optreden leidt tot grotere aandrang bij criminele groepen om politie en justitie te corrumperen en te attaqueren.'
Hij werpt een ongemakkelijke vraag op:kan de overheid naast Marengo andere grote rechtszaken aan? Daar hoort bijvoorbeeld ook zware beveiliging bij. 'Als je steviger gaat opereren, sluit ik niet uit dat er meer verzet komt. Dat zal dus niet goedschiks maar kwaadschiks gaan. Je moet het goed organiseren, niet alleen de opsporing maar ook de bewaking en beveiliging. Een soort maliënkolder, waarin alles in elkaar grijpt. Daarom is het een kantelpunt: gaan we het laten bij deze ene grote zaak of zetten we door?'
Van de inzet van kroongetuigen is Fijnaut altijd een groot voorstander geweest, ook al beseft hij de nadelen ervan. 'We hebben gezien hoe in België bij infiltratie in het criminele milieu politieagenten dramatisch over de kop gingen, in de IRT ging het mis met burgerinfiltratie. Het is dan beter om mensen die in het milieu zitten eruit te halen. Figuren die om wat voor reden dan ook bereid zijn om te praten en willen samenwerken met de overheid.'
Fijnaut schudt zijn hoofd. Hij heeft het rapportBewaken en beveiligen: Lessen uit drie beveiligingssituaties(2023) van de Onderzoeksraad voor Veiligheid gelezen, twee keer zelfs. Het gaat over de beveiligingssituaties van de broer, de toenmalige advocaat en de vertrouwenspersoon van de kroongetuige in het Marengo-proces. 'Onvoorstelbaar, wat daar een fouten zijn gemaakt. En foutjes, want beveiligen luistert echt heel nauw, tot in de laatste details. Niet te bevatten dat het zo mis is gegaan. Het Openbaar Ministerie mag bij een dreiging van ernstig geweld het niet aan de individuele burger overlaten.'
Er is meer dan strafrecht alleen, je kunt ook kopstukken uit de onderwereld langs bestuurlijke, fiscale weg dwarszitten. 'Bijvoorbeeld: strenger screenen op vergunningen in de vastgoedwereld, zoals burgemeester Halsema van Amsterdam wil - ze doet het héél goed, pakt door. En ook harder inzetten op een integere overheid. Daarom heb ik me in de jaren negentig sterk gemaakt voor de Bibob-wetgeving - screenen om te voorkomen dat de overheid onbedoeld meewerkt aan illegale praktijken. Strafrechtelijk onderzoek blijft een belangrijke voorwaarde voor de toepassing van Bibob, en dus moet je als politie en justitie wel onderzoek doen om complementair daaraan bestuurlijk in te kunnen grijpen. Dat vergt een enorme mobiliteitsslag, en de vraag is of we een voldoende krachtige overheid hebben om het over een reeks van tien, twintig jaar stelselmatig terug te dringen, met het OM als schakel tussen het openbaar bestuur en de politie. Ik zie het nu nog niet genoeg.'
Dat brengt hem op de kern van de zaak: er zijn wel allerlei voorzieningen getroffen, maar het ontbreekt aan een coherente strategie waarmee beleid vanuit een centraal punt stelselmatig wordt aangestuurd en gecoördineerd. 'De aanpak van een van de grootste vraagstukken van Nederland is gefragmenteerd. Met als dieptepunt', zegt hij geïrriteerd, 'het dwaze plan van de vorige minister van Justitie en Veiligheid, Grapperhaus, om een Multidisciplinair Interventie Team (MIT) in het leven te roepen. Dat zou dan opereren náást de in 2010 opgerichte Dienst Landelijke Recherche en het Landelijk Parket binnen het OM. Ik heb me daar toen enorm tegen verzet. Je moet de krachten juist bundelen, en ze niet verdelen. Gelukkig heeft zijn opvolger, Yesilgöz, het weer opgeheven.'
Hij pleit dan ook voor een heroriëntatie: een herdefiniëring van de problemen, een strakke strategie, gebaseerd op goed onderzoek, en een krachtige regie over de uitvoering van beleid. Dat moet, denkt hij, toch komen van een vierhoek: een compact, breed collectief met de belastingdienst/Fiod, politie, het OM en het lokaal bestuur. 'We kennen in ons land geen zonnekoning, dat past niet in onze bestuurscultuur. Je moet naar denext best- een vierhoek. De pijlers van de rechtsstaat moeten het samen gaan doen; eenheid van beleid, eenheid van organisatie en eenheid van actie zodat je niet vanuit verschillende invalshoeken en belangen met elkaar, of erger, tegen elkaar gaat knokken. Samenballing van een weerbare democratie is de beste remedie tegen georganiseerde misdaad. Ik ben een groot fan van Montesquieu;een stevige rechtsstaat als waarborg voor veiligheid en rechtvaardigheid.
Natuurlijk, andere landen kampen er ook kolossaal mee, zoals Duitsland vooral met de Italiaanse maffia, België met drugstransporten via Antwerpen. We werken internationaal samen, dat gaat goed. Kan nog beter. Tegelijk zeg ik: de prioriteit ligt hier, in je eigen land, pak de misdaad onder je neus aan.'
Maar mobiliseren we ons al genoeg?
'Nee, we moeten wachten tot het nóg erger wordt, vrees ik.Maar hoe ver moet het nog gaan? Scherpschutters op het dak? Nog meer moorden? Ik heb zo'n hekel aan praters, je moet het gewoon dóen. Aan de slag, als een timmerman. Er gebeurt heus wel wat, maar te veel in deelgebieden. Hoewel, de Landelijke Eenheid wordt nu gereorganiseerd, dat is hoopvol. Op het gebied van cybercrime hebben we een wereldnaam opgebouwd. En de huidige justitieminister doet wat ze kan. Ik zie dat het beleid meer gestroomlijnd is, er wordt meer initiatief ontwikkeld, ook richting de buurlanden. Yesilgöz heeft op dit domein de zaken voor een stuk op orde gebracht. Ze moet alleen nog voldoende middelen krijgen. En je moet er ook mensen bij zetten die het kunnen doen. Die een lange adem hebben, moed, die kunnen doorgaan. Zoals Falcone en Borsellino.'
Hebben we dit type in Nederland?
'Die zijn er, en nee, ik ga geen namen noemen.'
Bent u ervoor benaderd?
'Echt niet hè, ik ben toch die eenzaam roepende wetenschapper.'
Fijnaut heeft zijn boek opgedragen aan zijn vrouw Marij. Zij zag al die jaren een keihard werkende man, en dit zou echt zijn laatste boek worden, waarvoor hij vele boeken, rapporten en dossiers, plus zo'n tweehonderd ordners met wetenschappelijke en professionele correspondentie doorspitte. Toen hij klaar was bracht hij zijn archief naar verschillende archiefdiensten. Een verlossing, zou je denken. Maar pensioen bestaat niet voor hem. Er staat een nieuw boek op stapel. Hij loopt kwiek naar boven, om uit zijn werkkamer op de tweede verdieping een boek over het geweten van terroristen te pakken.
Narcostaat? Nee. 'In Nederland hebben we een maffianisering van de zware misdaad'
...