In oorlog met vernedering

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
19 september 2024
Hoe werd er in onze pers en literatuur over de Nederlandse neutraliteit in 1914-1918 geschreven? Historicus Paul Moeyes onderzoekt het uitvoerig inStrijdtonelen.
Toen de Nederlandseminister-president Pieter Cort van der Linden op een lentemiddag in 1918 een houten podium in de Haagse buitenlucht beklom vielen hem hoongelach, scheve blikken en veroordelende tongen ten deel. Het was hem niet vreemd. De wereld rondom Nederland stond in lichterlaaie. Op industriële schaal werden mensen vermalen. Boven het slagveld danste het kabinet-Cort van der Linden op een dun koord.
Wat voor Cort van der Linden als een enorme verdienste aanvoelde - de Nederlandse neutraliteit, vrede, relatieve veiligheid - was in de ogen van velen echter een teken van zwakte geworden. Cort van der Linden stond toe dat Nederland door zowel de geallieerden als de centrale mogendheden vernederd werd, dat vond zelfs koningin Wilhelmina, die de desbetreffende middag in Den Haag ook aanwezig was.
Beiden waren opgetrommeld ter gelegenheid van de onthulling van een nieuw standbeeld - en de ironie wilde dat het een beeld van Johan de Witt betrof, de regent die Nederland in het rampjaar 1672 had geleid. Zowel koningin Wilhelmina als Cort van der Linden hadden Johan de Witt (en zijn broer) bijzonder hoog zitten, maar toen het doek van het brons gleed zagen zij ieder iets anders tevoorschijn komen. Wilhelmina keek naar het beeld en zag hoever het land was afgetakeld; Cort van der Linden keek en zag een lotgenoot, iemand die omwille van veiligheid vernedering moest ondergaan.
In zijn nieuwe boekStrijdtonelen: De Eerste Wereldoorlog in Nederlandse pers en literatuur 1914-1918beschrijft historicus Paul Moeyes de verschillende wijzen waarop de Nederlandse neutraliteit in Nederland werd ervaren. Wat blijkt: in een strijd om eerbied hebben ook de neutralen hun historische martelaren nodig.
Met zijnBuiten schot: Nederland tijdens de Eerste Wereldoorloghad Moeyes, dé expert op dit gebied, in 2001 overtuigend beargumenteerd dat het politieke en culturele klimaat in het neutrale Nederland allesbehalve ingedut was. De angst dat onze neutraliteit net zo wankel zou blijken als Belgische was enorm en de gevolgen van deze angst waren groot. InStrijdtonelenonderzoekt Moeyes hoe er over de oorlog door de Nederlandse pers en literatoren werd geschreven én hoe deze papieren vertaling, op haar beurt, ons beeld van de oorlog vormgaf. Het boek is op zijn sterkst wanneer Moeyes de ontluikende wetten van een commerciële pers verkent. Want al hadden praktisch alle kranten zich gecommitteerd aan een zelfcensuur ten dienste van de Nederlandse neutraliteit, er moest nu ook geld verdiend worden.
Daar waar de Nederlandse kranten tijdens de Frans-Duitse Oorlog van 1870-1871 zich tot feitelijkheden en technische analyses beperkten, ontstond nu ruimte voor 'een diepgevoelde emotionele respons' van de verslaggevers. Het lezende publiek was dermate toegenomen en van samenstelling veranderd dat een nieuw, sensationeel soort berichtgeving verkocht kon worden. Het nieuwswaardige werd herontdekt, het emotionele, zintuiglijke verslag werd belangrijk.
Aanvankelijk waren de oorlog en de Nederlandse neutraliteit gepaard gegaan met een opnieuw ontwaakt nationalisme. De aandacht voor het Nederlandse belang en de bruutheid van het geweld konden immers gemakkelijk voor een patriottische kar gespannen worden. Nederlandse auteurs duikelden gretig parallellen met de Tachtigjarige Oorlog op: Nederland was de grootmachten weer eens te slim af geweest.
Frankrijk en Duitsland waren doortrokken van geweld, maar Nederland plukte de vruchten van zijn 'ligging in het midden' - dat wil zeggen, zijn 'bedachtzame aard', 'betrekkelijke oude cultuur' en 'wetenschappelijke begaafdheid', citeert Moeyes uitDe stille lachvan Nico van Suchtelen. En ook de dichter François Pauwels zag in 1914 in de neutraliteit een nieuw soort heldendom oplaaien:
''t Verleden herleeft in dit moeilijk uur: 'Neutraal? - 't Is goed, Maar we zullen het zijn met vuur!'
Die vermeende morele verhevenheid bleek echter niet opgewassen tegen geopolitieke vernedering. Twee gebeurtenissen in het bijzonder speelden een prominente rol in de kanteling van het Nederlandse zelfbeeld in 1914-1918: de 'schepenroof' van 1918 (toen de Amerikanen Nederlandse koopvaardijschepen confisqueerden) en de Duitse onbeperkteU-Boot-Krieg(waar ook Nederlandse boten aan ten prooi vielen). In de neutraliteit gloorde plots geen grootsheid. Hier werd de genadeloze aftakeling van de eens gevreesde Nederlandse macht zichtbaar. In elke parallel met de Tachtigjarige Oorlog gloorde plots vernedering.
Nederland had na de schepenroof nauwelijks geprotesteerd. De Nederlandse journalist Cornelis Elout oordeelde hard. De 'nationale eer en waardigheid' waren te grabbel gegooid. Het hoogste goed in Nederland heette nu 'ons rustig leven' en voor niets mocht voor dit ideaal wijken.
Later zou Nederland zijn zelfbeeld met diezelfde neutraliteit juist weer opvijzelen, met het Vredespaleis en het daar in zetelende Internationale Arbitrage-hof als vlaggendrager. Maar de lof die Johan de Witt ten deel viel was niet aan Cort van der Linden besteed.
In zijn bespreking van de Nederlandse literatuur tussen 1914-1918 verbaast Moeyes zich over 'de grote stilte rondom de Nederlandse neutraliteit, die in het land en in de pers eerst werd verheerlijkt en dan verguisd, maar in de schone letter volledig doodgezwegen'. Zijn besprekingen hier hadden baat gehad bij een duidelijkere structuur en argumentatie - en bij tijd en wijle ook bij een meer nieuwsgierige, minder moraliserende houding.
Ook zwijgzaamheid kan tenslotte ontleed worden. Nog los van de vraag of men het met de stilte eens is, kan men er wel naar luisteren, het willen begrijpen. Wat werd al dan niet bewust met die stilte gezegd? Cort van der Linden hoorde het hoongelach en zweeg. Betekende dit dat het hem niets deed? Zegt u het maar.
In de neutraliteit gloorde plots geen grootsheid
Nationaal archief / Fotocollectie RVD / Koninklijk Huis | Koningin Wilhelmina en prins Hendrik met premier Cort van der Linden tijdens de onthulling van het standbeeld van Johan de Witt, Den Haag, 12 juni 1918 PAUL MOEYES Strijdtonelen: De Eerste Wereldoorlog in Nederlandse pers en literatuur 1914-1918 De Arbeiderspers, 568 blz.