'Europa stevent af op iets ondenkbaars' Democratie onder druk Hans Kundnani

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
23 mei 2024
Migratie zal bij deze Europese verkiezingen een nóg belangrijkere rol spelen. Dat is niet nieuw, zegt de Britse germanist Hans Kundnani; het Europese project was altijd al koloniaal. Wat betekent dat voor het migratiebeleid, dat nu al duizenden levens kost?
Laat ze sterven. Met die driewoorden vatte Human Rights Watch het beleid van de Europese Unie samen toen er vorig jaar een boot met zo'n 650 opvarenden zonk voor de Griekse kust. De EU besloot volgens de organisatie het proactief zoeken op zee stop te zetten, particuliere operaties te belemmeren en reddingswerkers te criminaliseren. Zij die de wereld eraan herinnerden dat migranten en asielzoekers gewoon mensen zijn met rechten werden vervolgd.
Een 'offshoringvan geweld', reageerde Hans Kundnani in een essay inThe New York Times. 'Door deze groteske vorm van uitbesteden kan de EU blijven volhouden dat zij opkomt voor de mensenrechten die centraal staan in haar zelfbeeld.' Kundnani stipt de hypocrisie aan: waar Europa na de Russische inval probleemloos miljoenen Oekraïners opving, blijven de poorten voor vluchtelingen uit Afrika en het Midden-Oosten stevig dicht. De Tunesiëdeal moet mensensmokkel aanpakken, in ruil voor Europees geld, dat onder andere bestemd is voor boten, jeeps, radars, drones en patrouilleapparatuur. Afgelopen april nam het Europees Parlement een nieuw Migratiepact aan, waardoor mensen op de vlucht vogelvrij worden verklaard en er aan de randen van Europa grote detentiecentra moeten worden ingericht.
Hans Kundnani (52) is een Britse germanist met een Indiase vader en een Nederlandse moeder. Hij publiceerde vorig jaar het boekEurowhiteness: Culture, Empire and Race in the European Project. Daarin zet hij de Europese Unie stevig neer als een wit en 'etnoregionalistisch' project.Het idee van het kosmopolitische, inclusieve Europa, dat hij in de wereld van de internationale betrekkingen zo vaak tegenkomt, is volgens hem een gevaarlijke mythe. In het chique Chatham House, een denktank in de Londense luxewijk St. James, om de hoek bij Buckingham Palace, spreek ik hem over de zijns inziens kritiekloze verheerlijking van de Europese Unie en de rol die migratie speelt bij de opkomst van radicaal-rechts op het continent.
De verkiezingswinst van Geert Wilders past volgens Kundnani naadloos in een bredere Europese ontwikkeling waarbij politieke leiders onder toenemende druk van buitenaf steeds meer kiezen voor wat hij een 'beschavingswending' noemt: het duiden van bedreigingen op een culturele manier, als een strijd tussen barbarij en beschaving, als een gevaar voor 'de Europese manier van leven'. Daarmee omarmt de EU volgens hem de nationalistische taal die radicaal-rechts al jaren gebruikt. 'Een gevaarlijke trend', zegt hij. 'Europa stevent af op iets ondenkbaars.'
Dat ondenkbare is het volgende: de aankomende Europese verkiezingen zouden radicaal-rechts substantiële macht kunnen verlenen om de volgende Commissie nog meer vorm te geven dan de huidige, zowel direct, met het installeren van extreme figuren in topposities, als indirect, waarbij hun zorgen door centrumrechts worden gekanaliseerd. Prognoses ondersteunen die voorspelling; radicaal-rechtse populisten staan op dit moment bovenaan in de peilingen in negen lidstaten: Oostenrijk, België, Frankrijk, Hongarije, Italië, Polen, Nederland, Slowakije en Tsjechië. Gecombineerd zouden de twee populistisch-rechtse fracties, I&D en ecr, bijna een kwart van het parlement uitmaken.
Een radicaal-rechtse EU voelde altijd intuïtief als een contradictio in terminis, maar Kundnani ziet dat anders: 'Giorgia Meloni van het post-fascistische Fratelli d'Italia gebruikt de EU juist om haar strikte migratie-opvattingen af te dwingen. Logisch is dat ook Wilders zijn eurokritiek matigt, maar in ruil daarvoor extra hard blijft op de thema's migratie, islam en identiteit. En dat dus via Europa gaat doen, zoals Meloni.'
'Nederland voor de Nederlanders' was de slogan waarmee Wilders de Kamerverkiezingen won. Niet voor de Duitsers, of de Hongaren. Of voor de Europeanen.
'De focus van Wilders ligt op Nederland, maar hij heeft het ook over de bedreigde Europese en westerse beschaving. Een voorbeeld: ik beschouw mezelf als Londenaar, Brit, maar deels ook Europeaan en Aziaat. Die identiteiten kunnen naast elkaar bestaan. Hetzelfde geldt voor radicaal-rechtse partijen zoals die van Wilders. Hij kan die identiteiten inzetten wanneer ze hem het beste uitkomen.
Ik weet niet zeker hoe centraal de Nexit nog staat in zijn denken. Wat ik wel weet is dat de bedreiging vanuit de islam de kern vormt van zijn visie, veel belangrijker dan zijn EU-ideeën. We moeten er niet gek van opkijken als hij zijn opvattingen, bijvoorbeeld over de euro, bijstuurt. Grote kans dat wanneer hij denkt daadwerkelijk iets te kunnen bereiken via de EU, hij het gewoon gaat doen.'
De PVV pleit inderdaad niet langer voor wat ooit een van haar kroonjuwelen was: een vertrek van Nederland uit de Europese Unie. In het Europese verkiezingsprogramma laten ze een Nexit los 'omdat er geen draagvlak voor is' en om de EU 'van binnenuit uit te gaan hollen'. Daarmee gaat Wilders lijnrecht in tegen praktisch al zijn eerdere partijprogramma's, ook die van slechts een half jaar geleden bij de Tweede Kamerverkiezingen, toen hij nog schreef dat er 'nul Nederlandse euro's meer naar Brussel' zouden gaan en we onze grenzen nog zouden moeten 'sluiten voor nog meer gelukszoekers uit andere culturen'.
'We waren jarenlang blind voor deze dynamiek', zegt Kundnani, 'omdat we ervan uitgingen dat radicaal-rechtse partijen altijd een conflictueuze relatie met de EU hadden. Maar dat is niet zo, het kan zelfs erg harmonieus, laat Meloni zien. Ook Marine Le Pen gaat de EU gebruiken voor steviger migratiebeleid, als ze bij de volgende Franse presidentsverkiezingen gekozen wordt.'
We moeten de relatie tussen ideeën over Europa en ideeën over ras onder ogen zien, schrijft Kundnani inEurowhiteness. In wat hij'the blob'noemt, een term gemunt door voormalig Obama-adviseur Ben Rhodes voor de verzameling denktanks die rondom internationale politiek cirkelen, ontdekte hij een schrikbarend gebrek aan historische kennis bij de mensen met wie hij sprak. 'Pro-Europeanen praten over Europa alsof het iets totaal anders is dan een natie, of zelfs alsof het het tegenovergestelde is. Maar hun taalgebruik komt vaak verrassend veel overeen met hoe nationalisten over hun land spreken.'
Die Europese politieke elite heeft volgens Kundnani een selectief geheugen. 'We laten landen als Marokko niet toe omdat het geen "Europees land" zou zijn, maar vergeten bijvoorbeeld dat buurland Algerije vijf jaar lang, van 1957 tot 1962, lid was van de eeg.' Algerije wordt expliciet genoemd in het Verdrag van Rome (1957), toen Frankrijk en België uit angst om op eigen kracht hun kolonies te verliezen, ze maar inlijfden in het prille Europese verband. 'Het grootste deel van het territorium van de eeg lag toen niet in Europa, maar in Afrika', zegt Kundnani. Deze koloniale wortels van het Europese project zijn volgens hem langzaamaan de geschiedenisboeken uitgeschreven.Imperial amnesia,koloniaal geheugenverlies, zo noemt hij het.
Het is volgens Hans Kundnani volkomen ahistorisch om de oprichting van de EU, in navolging van de gruwelijke wereldoorlogen, te zien als een soortStunde Null;een schone lei na een donkere periode. Dit geïdealiseerde beeld van de Europese ontstaansgeschiedenis, als een vlinder die uit zijn cocon kruipt, simplificeert de relatie van de EU met haar eigen verleden. 'Het echte verhaal is veel rommeliger en complexer; onder het oppervlak zijn er diepe stromingen die te complex zijn om te zien als het omarmen van het goede en het verwerpen van wat slecht is. Europese integratie was geen anti- of post-koloniaal project, maar juist koloniaal. Robert Schuman(de Franse minister die aan de wieg stond van de EU- ds)schreef in zijn beroemde verklaring in 1950 dat "met de toegenomen mogelijkheden, Europa nu kon werken aan een van haar 'essentiële taken', de ontwikkeling van het Afrikaanse continent".'
Is het niet logisch dat de EU met al het gevaar aan haar buitengrenzen, de oorlog in Oekraïne, de grote migrantenstromen die drukken op de sociale voorzieningen, oprukkende autocraten, tenminste íets doet om zichzelf te verweren?
'De afgelopen tien jaar zijn er eindeloze debatten geweest over "strategische autonomie", "Europese soevereiniteit" en een "geopolitiek Europa". Maar "gematigde" figuren als president Macron met zijn"l'Europe qui protège"zijn de internationale politiek ook gaan zien als een botsing van beschavingen waarin een sterk, verenigd Europa zichzelf moet verdedigen."Protecting the European way of life",de opdracht waarmee de Griekse eurocommissaris Margaritis Schinas van start is gegaan, is een institutionalisering van xenofoob gedachtegoed. Het werd al snel omgevormd naar"promoting",alsof de complicatie zat in het verkeerde werkwoord. Nee, het probleem zit hem in de koppeling van de "Europese manier van leven" aan migratie. Het doelbewust buitenhouden van asielzoekers.'
Kundnani citeert inEurowhitenessde Amerikaanse socioloog W.E.B. Du Bois, die kort na het uitbreken van de Eerste Wereldoorlog schreef dat het 'voor veel Europeanen niet de oorlog is die hen alarmeert, maar het feit dat witte mensen die eigenlijk tegen zwarte mensen zouden moeten vechten, nu met elkaar vechten'. Kundnani: 'Een kernelement van de eerste pan-Europese bewegingen begin vorige eeuw was het idee dat een verenigd Europa collectieve civilisatie naar Afrika kon brengen - het idee van "Eurafrica". Kortom: Europa stond niet alleen voor vrede, maar altijd ook voor macht en exploitatie.'
In St. James Park, voor de deur van Chatham House, zijn er meer eekhoorns te vinden dan duiven. In de zijstraten zitten tientallen ambachtelijke herenschoenmakers met etalages om van te watertanden. De prijzen beginnen bij zo'n vijfhonderd pond per paar, maar dan heb je ook twee eeuwen aan vakmanschap om de tenen. Drie Britse premiers uit de achttiende en negentiende eeuw woonden in dit Victoriaanse huis, toen het Verenigd Koninkrijk nog de grootste koloniale macht ter wereld was. Ook de EU was in de decennia na haar geboorte een koloniale mogendheid, is het punt dat Kundnani wil maken. Landen klampten zich op het continent aan elkaar vast omdat ze het al druk zat hadden met al hun overzeese perikelen. 'De EU claimt altijd een vredesproject te zijn', zegt Kundnani, 'maar gebruikt daarbij het eigen interne verleden als referentiepunt, niet het externe.'
Ondanks uw kritiek op de EU koos u bij het Brexit-referendum voor 'remain'. Sindsdien is uw euroscepsis toegenomen. Waarom? Laat Brexit niet juist de kracht van Europa zien?
'Vanwege de koers die Europa nu vaart. De les die de evp(Europese Volkspartij, met 178 zetels de grootste in het Europees Parlement - ds)trekt uit de opkomst van radicaal-rechts is dat ze veel strenger moeten zijn op immigratie, om hen de wind uit de zeilen te halen. evp-leider Manfred Weber zei in november nog dat de EU-landen irreguliere migratie moeten beteugelen om "een extreem-rechtse golf" te voorkomen. Ik denk dat het een ramp zou zijn om dit te doen. Pogingen om de migratie strenger aan te pakken zullen de vooruitgang van radicaal-rechts niet ongedaan maken. Zo negeer je als centrum-rechts slechts de structurele kwesties - in het bijzonder de bezuinigingen op publieke voorzieningen. Kiezers win je er niet mee terug.'
Hoezo niet? Is dat omdat mensen bij twijfel vaak kiezen voor het origineel in plaats van een kopie?
'Ja, al is dat niet in alle gevallen waar. Ik ben een Brit die nog nét oud genoeg is om Margaret Thatcher te hebben meegemaakt. In de jaren tachtig had je het National Front, een vrij rechtdoorzee radicaal-rechtse partij. Thatcher slaagde er succesvol in om deze groep te neutraliseren door een deel van de retoriek over te nemen en toen ze aan de macht kwam een deel van hun beleidsplannen te implementeren. Die partij is nu op sterven na dood en behaalde nooit ergens zetels. Maar Thatchers voorbeeld is een uitzondering, en er is een hoge prijs voor deze strategie: centrum-rechts schuift verder op naar rechts.'
Radicaal-rechts ziet er toch in ieder land anders uit, met een eigen nationalistische signatuur. Dat is lastig samenwerken over grenzen heen.
'Radicaal-rechts in Europa is verdeeld over bijna alles, behalve over immigratie, identiteit en islam. Omdat hierover zoveel overeenstemming is, kunnen ze op deze onderwerpen veel gedaan krijgen. De argumenten zijn anders: in Nederland en Frankrijk heeft radicaal-rechts een seculiere aard, terwijl ze in Polen en Hongarije juist extreem-christelijk zijn. Ze willen om totaal verschillende redenen moslims buiten de deur houden, maar toch vinden ze elkaar omdat ze hetzelfde beleid nastreven.'
Migratie, islam en identiteit zullen bij deze Europese verkiezingen een nóg belangrijkere rol spelen, denkt Kundnani. 'De institutionele structuren van de EU hebben een neoliberaal karakter en hebben het economisch beleid uit de ruimte van democratische strijd gehaald. Het politieke debat verschuift dan naar culturele kwesties. Het heeft geen zin meer om over economie te discussiëren, want er zijn begrotingsregels, dus kun je alleen nog maar over je identiteit discussiëren. Politicologen laten zien: wanneer debatten over identiteitspolitiek gaan, wint rechts altijd.'
Het was een ongewone keuze van het Noorse instituut, voor 'zes decennia aan vrede, verzoening, democratie en mensenrechten'. Toen de Europese Unie in 2012 de Nobelprijs voor de Vrede mocht komen ophalen in Oslo, zei toenmalig EU-voorzitter José Manuel Barroso dat 'het Europese project had laten zien dat het mogelijk is voor landen en mensen om samen te komen over grenzen heen en dat het mogelijk is om verschillen tussen Wij en Zij te overbruggen'. Daarmee verwarde Barroso Europa met de wereld, volgens Kundnani. Regionalisme is volgens hem geen haar beter dan nationalisme. Het is hetzelfde, maar dan op een andere schaal.
Een goed voorbeeld is de verdeling van vaccins tijdens de covidpandemie, schrijft hij inEurowhiteness. Toen Italië als eerst hard getroffen werd, wierpen Frankrijk en Duitsland restricties op om te voorkomen dat medische hulpgoederen de landen zouden verlaten. Gevaarlijk nationalisme, werd er geroepen. Binnen een week werden de restricties opgeheven; een 'triomf van de Europese eenheid', klonk het. Maar de beperkingen golden nu voor de EU als geheel; niets mocht de Unie meer verlaten. Kortom: ze deed precies waarvoor ze de lidstaten zo had bekritiseerd, met mogelijk nog rampzaligere gevolgen.
Politiek is altijd persoonlijk, en het persoonlijke is altijd politiek, weet Hans Kundnani. Zijn Indiase vader kon bij aankomst in Groot-Brittannië in de jaren zestig meteen werken als ambtenaar en stemmen bij verkiezingen. Zijn moeder daarentegen moest zich als Nederlandse regelmatig op het politiebureau melden om dingen uit te leggen. Deze dynamiek kantelde, schrijft Kundnani in zijn boek. Immigranten uit voormalige koloniën van de Gemenebest werden steeds meer geweerd, terwijl witte Europeanen werden verwelkomd.
Eurowhiteness(180 pagina's, plus vijftig pagina's aan noten) is soms wat conceptueel, behoorlijk ostentatief, maar vaak scherp geformuleerd en geeft inzicht in de twee maten waarmee de fervente 'pro-Europeanen' meten. Verhalen over de Europese integratie benadrukken de lessen van oorlog en de holocaust, maar niet de lessen van de koloniale geschiedenis. De EU draait evenzeer om macht en uitsluiting als om vrede - en etnische en culturele ideeën spelen een steeds grotere rol.Eurowhitenesslaat op een opzettelijk provocerende manier zien dat de Verlichting juist hand in hand ging met de kolonisatie en slavernij.
De afgelopen tien jaar zijn ruim 28.000 vluchtelingen vermist geraakt op de Middellandse Zee. Het aantal officiële doden in dezelfde periode is ongeveer negenduizend, maar we kunnen aannemen dat verreweg de meeste vermisten zijn overleden. Een vijfde van de drenkelingen waren kinderen. De morele pretenties van de EU kunnen daarmee volgens Kundnani voorlopig in de ijskast. Sinds de vluchtelingencrisis van 2015 ('een sleuteljaar') is witheid volgens hem nog belangrijker geworden voor de Europese identiteit - een verontrustende nieuwe wending in het lange Europese project, dat tegenwoordig steeds minder eenmodelen steeds meer eenconcurrentis. Een continent dat de oogkleppen opzet, de hakken in het zand steekt en de luiken sluit. En mensen in bootjes op zee gewoon maar laat sterven.
Ivan Romano / Getty Images | Zestig migranten komen van boord in de haven van Salerno, Italië, na reddingsoperaties door het schip van de ngo Open Arms voor de kust van Malta. 5 januari