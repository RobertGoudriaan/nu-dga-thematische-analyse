De hegemonie van de bonentellers Serie: Vroedkundigen van het nieuwe Elizabeth Popp Berman

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
12 augustus 2022
Volgens de Amerikaanse sociologe Elizabeth Popp Berman heeft het neoliberale marktdenken niet zozeer een rechtse oorsprong als wel vooral een centrum-linkse. Een aha-erlebnis voor Nederland.
Vraag de gemiddelde Nederlandernaar aard en wezen van het neoliberalisme en tien tegen één dat je een antwoord krijgt waarin Reagan en Thatcher, Friedman en Hayek, Paars en de afgeschudde ideologische veren van Wim Kok, marktwerking en privatisering prominent figureren. Het is de erfenis van een historiografie die geschreven is in de slagschaduw van een Anglo-Amerikaanse literatuur die de eigen specifieke geschiedenis voor een universeel mondiale houdt: geen land ter wereld zal het in zijn hoofd halen zijn nationale honkbalcompetitie de 'World Series' te noemen - Amerikanen doen het.
Prominente vertegenwoordigers van dit genre zijn deUtopie van de vrije marktvan Hans Achterhuis en het kortwegNeoliberalismegetitelde boek van Martin van Hees: vrij klakkeloos worden Anglo-Amerikaanse schemata losgelaten op de Nederlandse context. Alsof de Nederlandse ervaringen met het neoliberalisme dezelfde zijn als de Anglo-Amerikaanse, alleen een decennium later. Waarbij Van Hees ook nog een keer om het hardst ontkent dat het 'neoliberalisme' überhaupt bestaat en hij het steevast over 'zogenaamde' grondleggers heeft, daarmee het dominante narratief, namelijk dat het een Anglo-Amerikaanse beweging is die vanaf het einde van de jaren zeventig sluipenderwijs over de wereld vaardig is geworden, van de weeromstuit reproducerend.
Dat de wortels van het neoliberalisme Europees continentaal zijn en niet Anglo-Amerikaans, en dat er een heuse Internationale heeft bestaan die zichzelf expliciet 'neoliberaal' noemde, is in de serieuze academische historiografie inmiddels gemeengoed. Historici van het economisch denken als de Amerikaan Philip Mirowski en de Duitser Dieter Plehwe hebben op basis van grondig archiefonderzoek laten zien dat de intellectuele broeikas van het Wenen van het interbellum een beweging baarde die zich net na de Tweede Wereldoorlog organiseerde in de 'Mont Pelerin Society', die actief verdere verspreiding van het neoliberale gedachtegoed nastreefde.
En onder die ideeën lag de politieke filosofie dat de geromantiseerde wereld van het klassieke liberalisme van vóór de Eerste Wereldoorlog maar op één manier weer tot leven kon worden gewekt: door het veel grotere bureaucratische apparaat van de staat van na de twee wereldoorlogen te gebruiken om marktregels te vestigen die ten dienste staan van een zo efficiënt mogelijke allocatie van productiemiddelen en deze vervolgens zo veel mogelijk buiten het bereik van de politieke democratie te houden. Anders krijg je een enkeltje richting communistische slavernij, om de titel van het beroemdste boek van Friedrich Hayek,The Road to Serfdom,te parafraseren. Zie hier de intellectuele wortels van de Wereldhandelsorganisatie, handelsverdragen als Ceta, Mercosur en ttip en de Interne Markt van de Europese Unie: neoliberale projecten in de meest zuivere vorm, zoals de historicus Quinn Slobodian in het boekGlobalistsheeft laten zien.
Bram Mellink en Merijn Oudenampsen hebben in dit weekblad meerdere keren uitmuntende pogingen gedaan om dit narratief voor Nederland te ontkrachten. Nederland is niet een late neoliberaliseerder, die pas tien tot vijftien jaar na de Britten en Amerikanen de grote overheid van Keynes verving door de grote markt van Friedman en Hayek. Nee, Nederlandse ondernemers, intellectuelen, economen en ambtenaren waren neoliberalen van het eerste uur, waren zeer actief in de Mont Pelerin Society, hadden een levendige Nederlandse afdeling opgezet, en waren op de ministeries van Financiën, Economische Zaken en bij De Nederlandsche Bank al in de jaren vijftig verantwoordelijk voor politiek-economisch beleid dat pas jaren later als 'neoliberaal' zou worden herkend. In hun terecht veel geprezen boekNeoliberalisme: Een Nederlandse geschiedenishebben zij dat nog eens dunnetjes overgedaan.
Wat echter onderbelicht is gebleven is de vraag of het standaard narratief van een geheime organisatie die via denktanks spraakmakende politici als Ronald Reagan en Margaret Thatcher wist te porren voor het plegen van een neoliberale coup wél klopt voor de Verenigde Staten en Groot-Brittannië. Dat is namelijk het projectiescherm waarop Mellink en Oudenampsen in hun boek de Nederlandse neoliberaleSonderwegprojecteren. Als zodanig is dat voor hen begrijpelijkerwijs geen onderwerp van onderzoek geweest. Recente studies leren echter dat in ieder geval voor de VS het verhaal anders luidt dan tot nog toe uit het neoliberalisme-onderzoek naar voren is gekomen. Sterker, die zogenaamde Nederlandse Sonderweg, waarbij netwerken van ondernemers, ambtenaren en economen al ver voor de late jaren zeventig zorgden voor eenWendenaar neoliberale wetgeving in een groot aantal politiek-economisch relevante beleidsdomeinen, waaronder het monetaire, lijkt als twee druppels water op de weg die de Verenigde Staten vanaf de late jaren vijftig zijn gegaan.
Het begin dit jaarbij Princeton University Press verschenenThinking Like an Economistvan de Amerikaanse sociologe Elizabeth Popp Berman gooit het klassieke verhaal over de neoliberalisering van de Verenigde Staten danig overhoop. Popp Berman schetst een beeld van ministeries die het een na het ander worden overgenomen door beleidseconomen die met steeds complexere kosten-batenanalyses steeds meer greep proberen te krijgen op de groeiende geldstromen binnen overheidsprogramma's en zo steeds meer beleidsdomeinen, beginnend met mededingingswetgeving encorporate governance,maar uiteindelijk uitkomend bij armoedebeleid en milieuwetgeving, weten te onderwerpen aan een technocratische beleidsstijl waarin de efficiënte omgang met publieke middelen geleidelijk tot de alles overtroevende waarde uitgroeit.
En anders dan in het dominante narratief over de neoliberale revolutie in de Verenigde Staten zijn niet de Chicago Boys rond Milton Friedman de belangrijkste protagonisten, maar de democratischangehauchteeconomen van links-liberale universiteiten als Harvard, Yale, mit en Princeton. Stille technocraten, aldus Popp Berman, die anders dan Friedman publiciteit en polemiek schuwen, maar die ondertussen wel verantwoordelijk zijn voor het optuigen van boekhoudkundige systemen die het mogelijk maken zicht te krijgen op de kosten en baten van specifieke overheidsinterventies. En financiële transparantie, zo maakt Popp Berman duidelijk, is de sine qua non voor een verantwoordelijke omgang met schaarse publieke middelen en vooronderstelt op haar beurt de beprijzing van alles. En dan zitten we midden in het neoliberale rijk van de bonenteller, met zijn mythe van de oorspronkelijke markt waarin voor de overheid slechts een rol is weggelegd als de markt faalt.
Bovendien zijn niet de Republikeinen van Ronald Reagan de hoofdverantwoordelijken voor de neoliberalisering van de VS, maar zijn de Democraten van Kennedy, Johnson en Carter dat. Wat betekent dat de datering van de Amerikaanse neoliberale 'revolutie' niet de late jaren zeventig moet zijn, maar de vroege jaren zestig, met wortels in de adviezen van de beruchte RAND Corporation aan het Pentagon over de efficiëntste besteding van schaarse defensiegelden, lees: hoe het efficiëntst Noord-Vietnam naar het stenen tijdperk gebombardeerd kan worden. En hier zijn glimprolletjes te ontwaren voor twee Nederlandse winnaars van de economieprijs ter ere van Alfred Nobel: Tjalling Koopmans en Jan Tinbergen, die beiden als consultant voor de RAND Corporation hebben gewerkt, zo zal Popp Berman mij tijdens het interview toevertrouwen.
'Hoe efficiëntie gelijkheid uit het Amerikaanse beleid heeft weten te verdrijven', luidt de ondertitel van haar boek. En dat zou je één op één op de Nederlandse politiek kunnen plakken: hoe de fetisj van het begrotingstekort de utopie van spreiding van kennis, macht en inkomen heeft verdreven. Desalniettemin spreekt Popp Berman niet over 'neoliberalisme' of 'neoliberalisering', maar over de opkomst en toenemende hegemonie van 'de economische stijl'. Zij gebruikt het woord alleen in het laatste hoofdstuk, één keer slechts, in een van de laatste zinnen van het boek waarin ze de vraag probeert te beantwoorden hoe de hegemonie van die economische stijl kan worden doorbroken, en ze heeft het geen plaats gegeven in de index. Waarom? vraag ik haar in het gesprek dat ik per Zoom met haar had.
'Het is duidelijk dat het boek raakt aan dezelfde thema's als de grote, groeiende en steeds rijker wordende literatuur van academisch neoliberalisme-onderzoek', zegt Popp Berman. 'Ik had het boek makkelijk polemischer kunnen positioneren als een onderzoek naar de ontwikkeling en invloed van de linkse variant van het neoliberalisme, zoals een groeiende reeks van studies ook doet. Er zijn twee redenen waarom ik dat niet heb gedaan. De eerste is dat ik wilde voorkomen dat het in de hoek terechtkwam van boeken met kritiek op het neoliberalisme. Dan blijf je voor altijd opgesloten in het academische reservaat van progressieve maatschappijkritiek.
De tweede reden is dat ik vooral het verhaal van ontstaan en verbreiding van een specifieke stijl van economisch redeneren in beleidsdomein na beleidsdomein, op ministerie na ministerie wilde beschrijven en verklaren. In plaats van verwikkeld te raken in de definitiedebatten die veel van de kritische neoliberalismeliteratuur kenmerken. Maar dat wil niet zeggen dat ik de term afkeur of zo, of dat ik van mening ben dat het een betekenisloze term is, of uitsluitend een gemakzuchtig scheldwoord, zoals de hoofdredactie van deFinancial Timesmeent. Ik heb alleen een andere discussie willen starten: hoe om te gaan met expertise in het algemeen, en met het beleidsmonopolie van economische expertise in het bijzonder.'
Een andere polemiek via de achterdeur die Elizabeth Popp Berman voert is de frontale aanval die haar boek is op al die auteurs die de neoliberale revolutie eerst en vooral hebben beschreven als een rechtse, libertaire revolutie. Niets klopt daarvan, laat ze weten. Het marktdenken - de 'economische stijl van redeneren' - is vooral de Amerikaanse instituties binnengeslopen via het centrum-linkse blok van de Democratische Partij.
Het is een narratief dat polemisch is uitgevent door de Amerikaanse politieke commentator Thomas Frank inListen, Liberal. Daarin beschrijft hij hoe de Democratische Partij vanaf de late jaren zestig een voertuig werd voor de politieke belangenbehartiging van wat tegenwoordig deprofessional-managerial classwordt genoemd, en geleidelijk het contact met haar natuurlijke achterban verloor. Sindsdien zijn de progressieve culturele standpunten en de neoliberale economische standpunten van de partij meer en meer uit de pas gaan lopen.
Het is academisch uitgeventdoor de Amerikaanse politicologe Stephanie Mudge inLeftism Reinvented. Daarin beschrijft zij hoe in zowel Zweden, Groot-Brittannië en Duitsland als de Verenigde Staten sociaal-liberale en sociaal-democratische partijen in de jaren zestig een economische ruk naar rechts maakten toen een nieuw cohort technocratische economen deze partijen kaapte en transformeerde van een massapartij in een kaderpartij die excelleerde in de bureaucratische taal van kosten-batenanalyses en zich daarmee afwendde van haar aloude achterban.
En het is voor de Nederlandse sociaal-democratie fraai beschreven door de historici Duco Hellema en Margriet van Lith inDat hadden we nooit moeten doen,waarin 'dat' verwijst naar de twee paarse kabinetten waarmee de PVDA zich definitief tot het economische neoliberalisme bekeerde. En dat strookt op zijn beurt weer met het verhaal dat Mellink en Oudenampsen vertellen: de strijd tussen Keynes en Friedman/Hayek was minder een strijd tussen links en rechts dan een strijd binnen de PVDA zelf, met de kliek rond Willem Duisenberg in de rol van Friedman/ Hayek en Joop den Uyl in de rol van Keynes.
Hoe komt het dat 'links' zo gevoelig bleek voor de 'economische stijl' van redeneren?
'Ik heb daar geen volledige verklaring voor. Maar ik denk dat er een diepe affiniteit bestaat tussen mensen die optimistisch zijn over de mogelijkheden om het statelijk apparaat te gebruiken om sociale kwaden weg te nemen aan de ene kant en mensen die geloven in wetenschappelijk gefundeerde vormen van deskundigheid voor de productie van kennis over de oorzaken van die sociale kwaden aan de andere kant. De grootste uitbreiding van de "economische stijl" van redeneren in het Amerikaanse ambtelijke apparaat gebeurde niet toevallig onder Jimmy Carter. Niet alleen was in de periode ervoor het maatschappelijk bereik van de federale staat door de armoedebestrijdingsprogramma's van The Great Society van Lyndon Johnson enorm veel groter geworden, Carter was als ingenieur zelf een typische exponent van de Amerikaanse technocratie die zich makkelijk bewoog in de discursieve ruimte die zijn economische adviseurs hadden opgetuigd. Hij begreep multilineaire regressies, snapte kosten-batenanalyses, kon wiskundige vergelijkingen lezen, voelde zich thuis in kwantitatieve analyses en beschikte over hetzelfde ethos van incrementele maatschappijverandering.
Dat verklaart het succes van de "economische stijl" van redeneren: ook al zijn de erop gebaseerde beleidsprogramma's stuk voor stuk mislukt, de redeneerstijl maakte dankzij zijn gedeelde taal politieke compromissen tussen de twee partijen mogelijk en stelde daarmee politici in staat überhaupt iets te doen - en daadkracht etaleren, maakt niet uit waartoe of waarvoor, is voor de overlevingskansen van een politicus in de politieke arena nu eenmaal het allerbelangrijkste.
Een tweede observatie die ik deed, is dat linkse politici, die geloven in de noodzaak om het bureaucratische apparaat te gebruiken voor het verbeteren van de levenskansen van de kwetsbaarsten, makkelijker verleid worden door de illusie dat de "economische stijl" van redeneren ideologisch neutraal is en beschouwd kan worden als een puur technisch instrumentarium. Politiek gaat over de doelen, economische beleidsanalyse gaat over de middelen die gebruikt kunnen worden om die te bereiken - dat idee. Linkse politici zijn gevoeliger voor deze technocratische verleiding dan rechtse politici.
En naarmate het optimisme over de maakbaarheid van de samenleving wegebde - door het debacle van Vietnam, de hardnekkigheid van het armoedevraagstuk, en later: de oplopende ongelijkheid, de Grote Financiële Crisis en het klimaatvraagstuk - en de politiek steeds meer bleef zitten met wat in de beleidswetenschappenwicked problemsworden genoemd, groeide de fixatie op de efficiënte aanwending van schaarse publieke middelen zelf uit tot het voornaamste ideologische doel. Met immense gevolgen voor de politieke beleidsruimte: niet de politieke machtsverhoudingen bepalen wat er gedaan wordt, maar de beschikbare financiële middelen.'
Thinking Like an Economistbeschrijft zeer nauwkeurig hoe de Amerikaanse beleidsruimte stapsgewijs wordt gekoloniseerd door een wijze van redeneren die, om Oscar Wilde te parafraseren, van alles de prijs en van niets de waarde kent. En dat is een enorm plezier. Niet alleen omdat allerlei economen wier namen bekend zijn van het internationale economendebat in allerlei cameo-optredens opduiken. En ook niet alleen omdat het boek veel achtergrondinformatie over de ideologische wortels van de Nederlandse zorgwet van 2006 bevat, die immers is gestoeld op het theoretische werk van Alain Enthoven, een medewerker van de RAND Corporation die prominent figureert in de hoofdstukken die gaan over het falen van het plan om de Amerikaanse gezondheidszorg te schoeien op de leest van de Britse en in plaats daarvan in een pseudo-markt werd getransformeerd. Maar ook omdat het verhaal dat Popp Berman over de VS vertelt op allerlei manieren gelijkenissen vertoont met het Nederlandse verhaal van Mellink en Oudenampsen: het is wat dat betreft een grote aha-erlebnis.
Dat geldt ook voor de enigszins incomplete analyse van de oorzaken die ertoe hebben geleid dat het economische middel de politieke doelen heeft verdreven. Of anders: hoe het komt dat democratie is verworden tot technocratie. In een recensie vanNeoliberalisme: Een Nederlandse geschiedenisin het economenvakbladESBstelt de Duits-Nederlandse econoom Alfred Kleinknecht terecht de vraag of er geen materiële condities waren die ertoe leidden dat het 'neoliberalisme' dominant werd. Hebben er geen objectief aanwijsbare economische structuurveranderingen plaatsgevonden die de voorwaarden hebben gecreëerd waaronder de begrotingsfunctie binnen het bureaucratisch apparaat van de staat de belangrijkste kon worden?
Hoewel Popp Berman verwijst naar economische structuurveranderingen biedt het boek geen afdoende systematische verklaring voor de opkomst van de 'economische stijl' van redeneren in het Amerikaanse beleidsdebat. Zou het niet mede kunnen zijn veroorzaakt doordat in de VS wat eerder dan in West-Europa op een gegeven moment een einde kwam aan de lange naoorlogse economische bloeiperiode die de Fransen de Trente Glorieuses hebben genoemd? En ligt daar dan niet de verklaring aan ten grondslag dat er in een groeiende economie minder financiële schaarste heerst, er dus minder precies met de beschikbare middelen hoeft te worden omgegaan en de functie van de controller die over de begroting gaat relatief onbelangrijk is en dus ook weinig bureaucratische prestige heeft? En dat financiële schaarste - door stijgende defensie-uitgaven als gevolg van de Vietnamoorlog of door stijgende olieprijzen als gevolg van de Jom Kipoeroorlog in 1973, of later: door het redden van banken - de perfecte voedingsbodem creëerde voor een economischeGestalt-switch?
Oftewel: is de totale monopolisering van beleidsvraagstukken door de 'economische stijl' van redeneren niet een onlosmakelijk gevolg van het begin van de permanente versoberingspolitiek die zo eind jaren zestig, begin jaren zeventig begint en begin jaren tachtig overal een feit is? Of nog anders: is de hegemonie van de bonenteller niet een vanzelfsprekend gevolg van het feit dat we sinds eind jaren zeventig, begin jaren tachtig collectief minder te besteden hebben, of minder te besteden denken te hebben? Want bestedingscrises ontstaan niet alleen, maar kunnen ook bedacht worden, zoals Milton Friedman uitstekend wist.
'Ik denk dat je gelijk hebt', zegt Popp Berman. 'De combinatie van een sterke uitbreiding van overheidsprogramma's in de jaren zestig en de noodzaak om de kosten ervan te beteugelen in de context van dalende economische groei en teruglopende belastinginkomsten in de jaren zeventig heeft onmiskenbaar een belangrijke rol gespeeld bij het groeiende bureaucratische gewicht van economische specialisten die het taalspel van de begrotingsconsolidatie beheersten en de post van controller bezetten. Het verhaal dat mijn boek vertelt is evenwel sterk gericht op de rol van ideeën en technieken en de mensen die er de dragers van waren.'
Thinking Like an Economistsluit af met de vraag hoe we onder het juk van de bonenteller uit kunnen komen. Dát dat moet gebeuren is voor Elizabeth Popp Berman zonneklaar. Als er één beroepsgroep de geboorte van het nieuwe in de weg staat is deze het. Het inherente conservatisme van de kosten-batenanalyse is onverenigbaar met de grootschalige maatschappelijke veranderingen die nodig zijn om de groeiende ongelijkheden te bestrijden of de ecologische polycrisis het hoofd te bieden. Vanuit het perspectief van de econoom is iedere verandering die verder gaat dan een incrementele namelijk alleen daarom al een verspilling van schaarse middelen en dus inefficiënt, omdat het de versnelde afschrijving van reeds gemaakte investeringen impliceert. Een forse uitbreiding van de beschikbare beleidsruimte is vereist en die kan alleen worden verkregen als de controle van de bonenteller over die beleidsruimte wordt doorbroken.
Dat kan volgens Popp Berman op twee manieren. De eerste sluit aan bij hoopvolle ontwikkelingen binnen de economische discipline zelf. Ze noemt de opkomst van empirische economie, die op basis van kleinschalige experimenten veel preciezere informatie verschaft over de effectiviteit van bepaalde overheidsinterventies, zoals een basisinkomen of andere armoedebestrijdingsprogramma's. Ook noemt ze de toegenomen aandacht in de academische economiebeoefening voor de oorzaken en gevolgen van ongelijkheid en armoede. Maar ook de kritische vraagtekens die steeds meer economen plaatsen bij de preoccupatie met economische groei en de vraag of smalle prestatie-indicatoren als de groei van het bruto binnenlands product niet vervangen moeten worden door een breed welvaartsbegrip met een dashboard van indicatoren.
De tweede manier is de constructievan een ander, progressief politiek filosofisch verhaal, gecentreerd rond noties als rechtvaardigheid, gelijkheid, rechten en gemeenschap, en gebaseerd op structurele machtsanalyses, die zich niet lenen voor de economische taal van meer of minder en niet uitruilbaar zijn tegen andere waarden. Dat, geeft Popp Berman toe, is een project van lange adem en vereist brede progressieve samenwerking, met vernieuwers binnen de economische wetenschap én deskundigen van erbuiten.
'Maar de les van veertig jaar neoliberalisme', aldus Popp Berman in de laatste paar zinnen van het boek, 'is duidelijk: wanneer onze waarden samenvallen met die van de economische discipline moeten we er niet voor terugdeinzen om de vele waardevolle instrumenten die de discipline te bieden heeft te gebruiken. Maar als onze waarden ook maar een beetje afwijken van die van de economische discipline, moeten we er net zo min voor terugdeinzen om ze krachtig te blijven propageren, in plaats van ze te laten herdefiniëren door de waarden van de economie.'
Wonderlijk afwezig in die laatste paragrafen is een discussie over de vraag of de versoberingsschaduw die nu al veertig jaar over onze beleidsdebatten hangt, die zoveel van de neoliberale hervormingen heeft gelegitimeerd en die economische deskundigen zo'n buitenproportioneel grote politieke rol heeft gegeven, zelf een materiële basis heeft of misschien toch een geconstrueerde is. Als financiële schaarste het tapijt is dat de bonenteller naar de top van de bureaucratische piramide heeft gevlogen, is de afwezigheid ervan wellicht het probaatste middel om hem er weer af te smijten. Met het loslaten van de goudstandaard in 1973 werd ons geldstelsel getransformeerd in misschien wel het grootste sociaal-constructivistische experiment uit de menselijke geschiedenis, hoezeer de politieke representanten van het grootkapitaal ons via muntunies en schermen met het inflatiespook ook proberen wijs te maken dat er reële, materiële limieten zijn aan de hoeveelheid geld die centrale banken kunnen scheppen. De waarde van geld werd een afspraak die ondertussen grote verdelingsgevolgen had.
Zeven jaar kwantitatieve verruiming,en de monetaire financiering van de begrotingen van overheden om de kosten van lockdowns en geopolitieke frictie op te vangen, zouden ons hebben moeten leren dat de notie van financiële schaarste die zoveel neoliberaal beleid schraagt een fictie is. Om met Keynes te spreken: alles wat we willen doen, kunnen we ons veroorloven. Als de balans van de Europese Centrale Bank in twintig jaar mag vertienvoudigen, is er geen reden om de ecb te verbieden hem volgend jaar nog een keer te verdubbelen.
En dat is toch echt een ander verhaal dan het versoberingsverhaal van de neoliberalen, dat we alleen kunnen doen wat we ons kunnen veroorloven. Maar dat vereist wel een andere vorm van kwantitatieve verruiming: directe monetaire financiering van de overheidsbegroting, voor het volk, of voor de natuur, of voor het milieu, in plaats van de quasi-verruiming voor banken en kapitaalbezitters die we de afgelopen zeven jaar hebben gehad, die alleen binnen het financiële stelsel effect heeft gehad en alles en iedereen met financiele titels hemeltergend veel rijker heeft gemaakt.
Dat is waar het politieke gevecht tussen burgers en grootkapitaal zich zou moeten afspelen: in de lobby van de ecb, aan de Sonnemannstrasse 20 in Frankfurt am Main, Duitsland. Precies zoals de Amerikaanse econome Stephanie Kelton inThe Deficit Mythof de Britse economisch commentator Frances Coppola inPeople's Quantitative Easingbepleit.