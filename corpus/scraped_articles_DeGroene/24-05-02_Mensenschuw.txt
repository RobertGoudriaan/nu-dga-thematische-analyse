Mensenschuw

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
2 mei 2024
In het drieluikDe vrouw op de bergvan de Catalaanse schrijver Eva Baltasar worstelen naamloze, vrouwelijke vertellers zich op tegendraadse wijze door het bestaan. Je merkt dat Baltasar dichter is.
Boulder, het boek waarmeede Catalaanse dichter Eva Baltasar op de shortlist stond van de International Booker Prize, is nog maar net begonnen, of er staat: 'Dat is wat ik hier zocht, het absolute nulpunt. Ik was het beu om steeds weer een curriculum te moeten verzinnen, te moeten praten en doen alsof het leven een verhaal is, alsof ik een stuk ijzerdraad heb ingeslikt dat me star en stabiel maakt. De bestemming verpest de reis en als het leven zo nodig een verhaal moet zijn, kan het alleen maar een slecht verhaal zijn.'
De verteller, die op een later moment van haar geliefde de bijnaam Boulder krijgt, zit in het ruim van een vrachtschip. Ze is scheepskok en komt maar af en toe aan land.
Dit leven past bij haar, tot ze Samsa ontmoet. Boulder wordt verliefd. Ze laat het leven op zee achter zich en verhuist naar Reykjavik. Het gaat goed, totdat Samsa een kind wil. Boulder beweegt met haar mee, houdt haar hand vast tijdens de vruchtbaarheidsbehandelingen, maar voelt een 'nerveuze, nomadische vervreemding' die haar van binnenuit opslokt. Als Samsa eenmaal zwanger is, denkt ze: 'Ik moet hier weg. Ik heb dringend behoefte aan een sigaret, een hele fles Brennivín, een verdomde boot in de haven met een holte in de romp waarin ik kan verdwijnen.' Het moederschap - of meer, het vaderschap, want Boulder neemt de 'mannelijke' rol op zich en kijkt met lede ogen toe hoe haar geliefde zich tot moeder transformeert - wordt haar opgedrongen. Moederschap, denkt ze, is 'een tatoeage die je vastlegt en het leven op je arm nummert, een merkteken dat je vrijheid beknot'.
De vrouw op de bergis een drieluik. NaastBoulderbevat het nog twee novelles,PermafrostenMammoet,verhalen waarin naamloze, vrouwelijke vertellers zich op tegendraadse wijze door het bestaan worstelen.Permafrostis een queercoming of age-verhaal over een jonge vrouw die alle structuur of regelmaat schuwt. Ze is seksverslaafd en depressief en ze doet halfslachtige pogingen om na haar studie een baan te vinden. Ze fantaseert over de dood - het boek bevat een stroom aan zelfmoordscenario's - en stort zich in de liefde. Die twee, denkt ze, lijken op elkaar: 'De dood overvalt je, net als de liefde.' Ook in genot zit levenspijn. 'Elk orgasme is een kleine begrafenis.'
Baltasars vrouwen zijn mensenschuw, tot op het misantropische af. Ze hebben geen verleden; er is niets wat 'verklaart' waarom ze op die mentale bergtop terecht zijn gekomen. Ze zijn onaangepast en nukkig en wars van sociale conventies. Zoals inMammoet,waarin de verteller, een jonge promovenda die zich in de stad net een 'gekooid dier' voelt, zich terugtrekt in een oud, afgelegen huis in de bergen. Ook zij verlangt naar iets buiten zichzelf, iets wat haar isolatie doorbreekt. 'Niet het verlangen naar een kind had me in zijn greep', zegt ze, 'maar het verlangen zwanger te zijn, het leven door mijn lichaam te laten gaan, te creëren. Om dat te doen moest ik uit mijn kooi breken.' Ze slaapt met mannen vanwege hun sperma, maar verliefd wordt ze op vrouwen. 'Een vrouwenmond is machtig, kan je terug naar het hier en nu brengen, je bevrijden. (...) Ik kan er niet omheen.'
Weer het vleselijke, of het lichamelijke, als ontsnapping aan de gewelddadige sleur van de geest. De seks in de drie novelles is meeslepend. Zoals inPermafrost,wanneer de verteller over haar minnares Veronika opmerkt: 'We hebben de hele middag als een stel met uitsterven bedreigde dieren geneukt en als ik een mannetje was, zou ik haar zeker bezwangerd hebben.' Dit is het schrijnende aan Baltasars personages: ze hebben genoeg aan zichzelf, hun wereld is volledig, ware het niet dat de maatschappij zich altijd opdringt. Queer moederschap 'overkomt' je niet, er is meestal een medisch of juridisch traject voor nodig: 'Hoeveel eeuwen zijn er nog nodig voor een vrouw kan bevallen zonder dat het een experiment lijkt?'
Baltasar is dichter, en dat merk je. Haar taal is compact en poëtisch, aangewakkerd door de ruimtes tussen tegenstellingen en de charme, of de noodzaak, van het niet-normatieve. Net als haar personages onderzoekt Baltasar wat er gebeurt als je het onuitgesprokene tot begin maakt, zoals de openingszin van de bundel: 'Hier is het aangenaam', hier, namelijk: alleen op die berg. Geen mens kan in totale afzondering leven - Boulder weet dit als geen ander, 'eenzame routes bekoop je met je leven' - en toch kunnen sommige mensen alleen 'als amputatie' bestaan, afgesneden van hun familie en vrienden. Baltasar maakt de grens tot uitgangspunt, nestelt zich in alles wat provisorisch is, tijdelijk. 'Ik heb mezelf op een grens geplaatst', zegt haar alter ego inPermafrost, 'ik leef op die grens en wacht het moment af waarop ik die grens, mijn provisorische woning, kan verlaten. Provisorisch zoals elk huis of lichaam trouwens.'
Het is ongemakkelijk toeven in de hoofden van Baltasars vertellers. Ze hebben lief, maar kunnen hun eigen aard niet ontrouw zijn. Uiteindelijk keren Baltasars personages allemaal terug naar de stilte, naar die teruggetrokken, geïsoleerde plek in zichzelf. Zoals Boulder, die denkt: 'Ik ben geen vrouw. Ik ben een kok op een oude vrachtboot, die langzaam maar zeker zijn messen slijpt.' Daar voelt ze zich thuis, in haar 'kooi, onderweg van de ene haven naar een andere'.
'Love is a solitary thing',schreef de Amerikaanse schrijfster Carson McCullers, en dat is natuurlijk ook zo. In haar intense, ontluisterende proza legt Baltasar de duistere eenzaamheid in de mens bloot. Haar novelles zijn spiegels waarvan je niet kunt wegkijken, want aan jezelf ontsnap je niet. Misschien is ontsnappen aan de leugens van de normatieve samenleving daarom wel het grootste goed, zodat je een leven kunt creëren naar eigen ontwerp. Zoals Boulder, die denkt: 'Ik kan overal afstand van doen, want niets is doorslaggevend als je weigert het leven in een verhaal te vangen.'
'Elk orgasme', denkt ze, 'is een kleine begrafenis'
Alfred East Gallery, Kettering / Bridgeman Images | Thomas Cooper Gotch, The Exile: 'Heavy is the Price I Paid for Love', 1930. Olieverf op canvas, 62 x 53 cm EVA BALTASAR De vrouw op de berg Vertaald door Irene van de Mheen. Meridiaan, 334 blz.