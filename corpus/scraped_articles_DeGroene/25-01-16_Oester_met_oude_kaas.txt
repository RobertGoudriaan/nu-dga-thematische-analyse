Oester met oude kaas

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
16 januari 2025
Aan de familievloekvalt niet te ontsnappen. Dat kan verslaving zijn, ziekte of zwaarmoedigheid, opvliegendheid, gierigheid of juist een slordige omgang met geld, lafheid, snobisme. Ik moet vaak denken aan een scène uit de Australische televisieseriePlease Like Me.Een jongeman zit bij de therapeut omdat zijn moeder zelfmoord heeft gepleegd. Hij is bang dat hij ook zo zal eindigen, zegt hij. 'Als ik kon voorkomen dat kinderen op hun ouders gingen lijken', zegt de therapeut, 'dan vloog ik naar mijn werk in een helikopter.'
Dezelfde angst houdt de zusjes Brun in zijn greep inAutopsie,de tweede roman van Jilt Jorritsma. Brecht en Riene Brun zijn hun moeder aan zelfmoord verloren, en vrezen dat ze haar depressie hebben geërfd. Dat lijkt des te onvermijdelijker omdat ze allebei ook de darmziekte die hun moeder had,colitis ulcerosa,gekregen hebben. En toch zijn zij het niet die uit vrije wil het wad op zijn gelopen en zijn verdronken, dat is hun zusje Mette, die de aandoening niet had.
Mette, die er een stormachtige relatie met een foute man op nahield, kan volgens haar zussen onmogelijk zomaar zijn verdronken. Ze kende het waddenlandschap zo goed dat ze het water moet hebben zien aankomen.Autopsiekrijgt hier iets van een crimi: wie zijn de spelers in dit verhaal, waar waren ze, hoe laat?
Maar meer nog is deze roman een griezelverhaal over de gesloten ruimte die een mensenleven is. Je kunt nooit ontsnappen - niet aan je lichaam, niet aan je afkomst, en niet aan het verleden. Riene verhuist naar New York, maar kan Nederland niet afschudden: wat de Nederlanders daar de oorspronkelijke bevolking hebben aangedaan achtervolgt haar. Brecht krijgt een kind, maar wat een nieuw begin zou moeten zijn, een vlucht naar voren, blijkt een herhaling: haar zoontje Jarre begint symptomen te vertonen van colitis ulcerosa.
Het lijkt wel of deze ontsteking een fysieke manifestatie is van de erfzonde die de zusjes Brun met zich meedragen, iets in het verleden waarvoor zij nu moeten boeten. De Tweede Wereldoorlog is constant aanwezig. Hun vader hebben ze verloren aan de resten van de oorlog, die hij voor zijn werk opdook van de zeebodem. Iets dat leek te sluimeren kwam ineens toch tot ontploffing. Dingen die dood lijken blijken steeds toch te leven in deze roman; voor haar dood raakte Mette geobsedeerd door Hitler, een angst die ze aan haar neefje overbracht. Jarre raakt er na de dood van zijn tante steeds meer van overtuigd dat Hitler in hem leeft.
Het idee van de darmziekte als iets bovennatuurlijks - een bezetenheid, een vloek - in plaats van een medische aandoening, wordt bestendigd door Jarre's kinderlijke onbegrip. Hij ziet het slijm in zijn ontlasting en noemt het een 'spook'. Dat een darmziekte verder reikt dan alleen de darmen heeft een basis in de wetenschappelijke werkelijkheid: 'Op een bepaalde manier zijn onze darmen een tweede stel hersenen', schrijft Jorritsma. De darmen hebben rechtstreeks invloed op de geest, en verstoorde darmen kunnen zwaarmoedigheid tot gevolg hebben.
Brecht en Riene zijn als hoofdpersonages nogal ontoegankelijk. Stugge, zwijgzame, pragmatische Friezinnen, die hun complexe verhouding tot elkaar en hun zus niet goed onder woorden kunnen brengen. Twee dode ouders, nu een dode zus, en beide zussen hebben onlangs een relatie verbroken. Wat gaat er in ze om? Dat blijft ongrijpbaar. Ze bestaan eerder uit een reeks filmische handelingen: sigaretten opsteken, over het wad lopen, te hard autorijden.
Eén scène springt eruit - zó dicht bij een van de zussen komen we verder niet: Riene eet oesters die ze eerder heeft geraapt. Ze eet er twee op de manier die ze van haar vader heeft geleerd: een oester met boerenboter en zeewier, een oester met oude kaas. Dan eet ze er eentje zoals ze deed met haar ex: een oester met whisky en sinaasappelsap. Waarom blijft dit zo hangen? Misschien omdat je de oesters bijna kunt proeven, misschien omdat dit zinnelijke, lichte moment in schril contrast staat met de cerebrale persoonlijkheden van de zussen en de zware, dreigende sfeer van de rest van de roman.
Jorritsma verrast soms plotseling met zo'n sterke scène. Zijn eerste roman,Was,begint met een afschuwelijke scène op een tandartsstoel, die nog meer indruk op me maakte dan die vreselijke in de filmMarathon Man.Krakend kaakbot en gutsende etter; Jorritsma beschrijft het met zulke onderkoelde precisie dat je niet weg kunt kijken.
Ook inAutopsiezijn dit soort momenten te vinden, maar het lukt niet altijd om de spanning over te brengen. Na een zorgvuldige opbouw lijkt de ontknoping (die je dus wel heel graag wil lezen!) enigszins afgeraffeld. Sommige vragen blijven onbeantwoord, andere juist te keurig opgelost.
Riene, Brecht en Jarre zijn geen diep uitgewerkte personages; ze zijn onvoorstelbaar buiten de context van deze specifieke, nauwe familievertelling die zich in maar een paar dagen afspeelt. Hun dialogen zijn soms moeilijk in het echt voor te stellen. Maar wat Jorritsma wellicht inlevert aan geloofwaardigheid, wint hij aan sfeer en symboliek.Autopsieis een stemmige wadden-gothic, met thematische rijm en beelden die doen huiveren.
Dingen die dood lijken blijken steeds toch te leven
Joris Casaer | Jilt Jorritsma zet een dreigende sfeer neer JILT JORRITSMA Autopsie Das Mag, 232 blz.