Duitsland en Oekraïne (1)

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
18 mei 2023
InDe Groenevan 27 april stond een interessant artikel over de discussie in Duitsland over de oorlog in Oekraïne, waarbij een groep intellectuelen wapenleveranties aan Oekraïne bepleit en een andere groep daar juist tegen is. Deze laatste groep is bang voor escalatie en wil onderhandelingen.
Dit bepleiten meer mensen, maar hoe dit moet wordt niet uitgelegd. Mij lijkt dat beide partijen eerst tot een wapenstilstand moeten komen. Die bereidheid is er nu niet. Maar stel dat dit gebeurt in de huidige situatie, dan heeft Rusland nog iets bereikt (meer grondgebied sinds 2014) en Oekraïne juist verloren - ten koste van duizenden mensenlevens en enorme verwoestingen. Dat zal in Oekraïne tot grote politieke spanningen en maatschappelijke chaos leiden, terwijl Rusland de veroverde gebieden verder zal russiﬁceren (zoals ze tot nu al hebben gedaan) en vastklinken aan Rusland. Rusland zal niet meer geïnteresseerd zijn in verdere onderhandelingen en de tijd nemen het leger weer op te bouwen voor een volgende aanval tegen een dan verzwakt Oekraïne.
Kwalijk is dat de genoemde groep wapenleveranties van het Westen aan Oekraïne wil stoppen. Dat zal leiden tot een verbitterde, maar verloren strijd tegen Rusland. De consequenties zullen enorm zijn: Oekraïne wordt Russisch (en Moldavië eveneens) en Rusland grenst dan aan Slowakije, Hongarije en Roemenië met alle destabilisatie van dien. Miljoenen Oekraïners zullen vluchten, want de wraak en repressie zullen onvoorstelbaar zijn. Europa zal geopolitiek zijn invloed zien verschrompelen en de invloed van de dictaturen van Rusland en China zal toenemen.
Pas als Rusland inziet dat het Oekraïne niet kan veroveren en uit Oekraïne vertrekt, zijn er onderhandelingen mogelijk en noodzakelijk.
HANS VERMEIJ
Jan Rothuizen