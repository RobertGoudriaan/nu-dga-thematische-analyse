Dictator zonder krijgers Europese Literatuurprijs 2024

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
4 juli 2024
In zijn derde Mussolini-romanM: De laatste dagen van Europalaat Antonio Scurati zien hoe Mussolini zich langzaam laat inpalmen door Hitler. En hoe cynisme en opportunisme inherent zijn aan het fascisme.
Het tweede deel van Stephen Kotkinsmeerdelige Stalin-biograﬁe heetWaiting for Hitler. Nog even los van Stalin is dit een goeie, multi-inzetbare titel, omdat je 'm in feite kunt meegeven aan de helft van alle boeken over staatslui uit de jaren dertig en veertig van de vorige eeuw. Het is niet dat ze, met een kop thee, voor het raam stonden te wachten tot de Führer de straat inreed, maar wel dat de confrontatie met Hitler bepaalde hoe ze herinnerd werden - of vergeten. Hitler was hun examen.
Het doet denken aan Churchill die, toen hij in mei 1940 premier werd, het gevoel had dat zijn hele voorgaande leven 'slechts een voorbereiding was geweest voor dit uur en deze opgave'. Terecht, want zonder Hitler om zich tegen te verzetten was Churchill bijgezet in het Britse rariteitenkabinet van excentrieke doch mislukte politici. Zonder Hitler was De Gaulle nog steeds twee meter geweest, hautain als een keizer, maar weinig meer dan een generaaltje in het aan status verliezende Franse leger. De premiers van Nederland, België, Frankrijk in 1940 - wie behalve geschiedenisverslaafden kent ze nog? Roosevelt hadden we wel onthouden, maar dan om economische redenen. Hij had de New Deal gesmeed en de Grote Depressie omgebogen, maar zonder Hitlers oorlog zou niemand hem als wereldleider zien.
En Mussolini? Aanvankelijk was Mussolini nota bene Hitlers voorbeeld. De man van de voorzienigheid, de macho, de volksmenner, de leider die van het ooit marginale fascisme een maatschappijbrede beweging had gemaakt.
In mei 1938 wordt Hitler, zoals Antonio Scurati het beschrijft in zijn romanM: De laatste dagen van Europa,in de Golf van Napels op een vlootschouw getrakteerd. De Duitse en Italiaanse ministers keuvelen, smoezen, spannen samen, maar Hitler verliest zich in het uitzicht: 'Zijn blik, bewonderend en jaloers, vangt achter elkaar de eenheden van de Italiaanse vloot. Met de kinderlijke hartstocht van een plakplaatjesverzamelaar benoemen zijn fluisterlippen kruisers, torpedobootjagers en zelfs de kleine legendarische met torpedo's bewapende motorboten.'
Het is op dit moment dat Hitler, 'verrukt, ontvlamd, zijn moed vertrokken in een grijns', zijn collega-dictator Mussolini een militair pact voorstelt: hij kondigt aan voorgoed af te zien van oude aanspraken op Zuid-Tirol, de door Duitse volkeren bewoonde Italiaanse gebieden. 'Het is mijn onwankelbare wil en tevens politieke testament aan het Duitse volk dat het de natuurlijke grens van de Alpen tussen ons als onschendbaar beschouwt.' In ruil daarvoor een militair bondgenootschap, de belofte in vrede en oorlog samen op te trekken.
Mussolini is trots zoals macho's trots zijn: hij wil het niet laten blijken, dus terwijl zijn hart jubelt neemt hij het voorstel minzaam in ontvangst.
Wachten op Hitler- in de twee eerste delen van Antonio Scurati's Mussolini-romans(M: De zoon van de eeuw(2019) enM: De man van de voorzienigheid(2021) is M nog zonder zijn Duitse evenknie. In het eerste deel beschreef Scurati de strijd van allen tegen allen, waarbij elk debat, elke krant, elk monument, elke sportwedstrijd door en door werd gepolitiseerd. In het tweede deel kneep Mussolini langzaam maar zeker de keel van de democratie dicht, tot het parlement nog louter ja kon knikken. Het proza zoals Jan van der Haar dat vertaalde paste daar perfect bij - de zinnen waren actief, stuwend, hard, raak. Geen omslachtige formuleringen, geen twijfel.
Scurati's methode is dat hij geen dialogen, anekdotes of gebeurtenissen verzint - elke speech is echt gespeecht, elke dagboeknotitie is ooit opgeschreven. Alleen de binnenwerelden van de Italiaanse politici verzint hij als romancier. De teller staat inmiddels op honderdduizenden verkochte exemplaren; dit najaar verschijnt een tv-verfilming door Hollywood-regisseur Joe Wright.
Aanvankelijk lijkt Mussolini te slagen voor de Hitler-test, sterker nog, in mei 1938 denkt hij zelfs dat hij nog schamper kan doen over Hitler. Hij denkt dat Hitler rouge draagt, vindt Hitlers verrukking met de Italiaanse monumenten zwakhartig. Scurati legt het vertelperspectief vaak bij Galeazzo Ciano, Mussolini's schoonzoon en minister van Buitenlandse Zaken, een eeuwige intrigant, loyaal wanneer het hem uitkomt, die nauwgezet Mussolini's wending gadeslaat. Want na de zomer van 1938 loopt hij niet meer gelijk op met Hitler; Duitsland stevent roekeloos af op een oorlog met Tsjechoslowakije en Italië kan het niet bijbenen. Het leger is nog niet op oorlogssterkte, en nog pijnlijker voor de Duce: zijn volk is niet krijgsklaar. Als in september 1938 een oorlog over Tsjechoslowakije ternauwernood wordt voorkomen door hetpeace for our time-verdrag met de Britse premier Chamberlain, kijkt Mussolini met lede ogen toe hoe de Italianen juichen: 'Het lijdt geen twijfel: de Italianen hebben gekozen, en ze hebben gekozen voor vrede. Al twintig jaar probeert hij tevergeefs een volk van krijgers te vormen. Hun feestvreugde maakt hem nu duidelijk dat hij heeft gefaald. Die gebogen knieën om de grond te kussen vormen het onmiskenbare teken dat de legergod is gedegradeerd tot een van die tamme heiligen, een van die mindere goden die je in je slaap de lottogetallen doorgeven.'
Toen Mussolini zijn koloniale oorlog in Afrika voerde en, in 1936, de eerste fascistische voorhoedes Addis Abeba introkken, had zijn volk nog gejuicht terwijl hij het vanaf zijn balkon toeschreeuwde dat 'alle knopen werden doorgehakt door ons glanzende zwaard'. Nu bleek dat dat een momentopname was, een waan: 'De complete man, de nieuwe man, de fascistische man bestaat niet, heeft nooit bestaan. Italië is een natie van moeders en echtgenoten. Alleen hun klaaglijke gebeden gaan door het land.'
Scurati laat zien hoe zijn M faalt voor de Hitler-test. Hitler valt landen binnen zonder iets te overleggen, breekt verdragen die Mussolini heeft bemiddeld. Wanneer Hitler met hem spreekt over een naderende oorlog in het Westen, is het geen dialoog meer, maar een monoloog. Mussolini 'verdrinkt in een zee van cijfers' en wanneer hij wil vragen naar de oorlogsplannen legt Hitler hem met een gebaar het zwijgen op.
Mussolini vreest de oorlog met het Westen, maar vreest Hitler net zo zeer. Hij probeert zich in vaagheden te verstoppen, halve toezeggingen te doen, tijd te rekken, weg te kijken, wensdenken, hopen dat het allemaal aan hem voorbijtrekt. Ciano trekt in zijn dagboek cynisch een parallel met het volksverhaal over de man die zijn doodvonnis aanvaardde op voorwaarde dat hij de geschikte boom mocht kiezen om aan opgehangen te worden. 'Het spreekt voor zich dat hij die boom nooit gevonden heeft.'
Scurati beschrijft het getrapt; eerst de interne twijfel bij Mussolini, dan Mussolini die die twijfel in zijn regering wil camoufleren door standvastig bevelen uit te delen, dan de observaties van Ciano die door zijn schoonvaders façade prikt.
Je zou historiografisch, of anders ideologisch, iets kunnen inbrengen tegenM: De laatste dagen van Europa. Veel historici hebben opgemerkt dat Hitler postuum nog weleens Mussolini's redding lijkt. Laatst nog, in deLondon Review of Books,schreef Italië-specialist John Foot over wat je het 'kapitein Corelli'-syndroom kunt noemen, vrij naar Louis de Bernières' verfilmde bestseller waarin de frivole, goedhartige, mandoline spelende Corelli het slachtoffer is van gewetenloze Duitse soldaten. John Foot doelde op de stugge mythe van 'de slechte Duitser en de goede Italiaan', het idee dat alleen onder druk van de nazi's de Italianen tot een agressieve, oorlogszuchtige, antisemitische politiek overgingen. In latere jaren hebben rechtse politici in Italië handig van deze mythe gebruik gemaakt om het fascisme goed te praten, in de trant van: arme Mussolini, hij was ook maar een slachtoffer van Hitler. Je zou bijna vergeten datCaptain Corelli's Mandolinzich afspeelt op een Grieks eiland dat toch echt door de Italianen is bezet.
IsM: De laatste dagen van Europavrij van dit sentiment? Niet voor de volle honderd procent. Mussolini raakt de regie kwijt. Heel even lijkt hij zelfs wroeging te voelen. Op een zonnige dag struint hij door een volkswijk, laat zich de adoratie van de burgers welgevallen, aait een klein kind over zijn bol en schrikt dan van de gedachte: 'Is het dezelfde hand waarmee hij hem nog in de luiers ter dood veroordeelt?'
Maar wat Antonio Scurati wil laten zien is juist het cynisme dat inherent is aan het fascisme. Zo beschrijft hij indringend hoe Mussolini rassenwetten tegen joden begint door te voeren, iets waar hij voordat Hitler zich met hem bemoeide niet heel druk mee was. Slim kiest hij hiervoor het perspectief van Renzo Ravenna, de joodse burgemeester van Ferrara, een overtuigd fascist. Ravenna kan niet geloven dat zijn partij zich tegen hem keert. Maar dat is de les van Scurati, namelijk dat het fascisme geen loyaliteit kent. Het is een politiek die opportunistisch volgt, omdat het zich voegt naar de sterkste partij. Eerst was dat Mussolini, daarna nazi-Duitsland, en daarna, na de oorlog, ontkende het zijn eigen zwarte bladzijdes om zich te voegen naar de moraal van de naoorlogse democratie. Het kent steeds een nieuwe gedaante. Het is een ideologie die zichzelf altijd zal verraden, want opportunisme is de grootste constante.
Dat belooft wat voor het volgende deel van Antonio Scurati, waarin de oorlogsjaren volgen en de Grote Fascistische Raad zich tegen zichzelf keert.
... Heinrich Homann / Ullstein Bild / Getty Images | Mussolini bekijkt met Hitler militaire oefeningen. September 1937