Warmte tegen wil en dank Kunst Max Beckmann

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
21 maart 2024
Als ooggetuige van de Eerste Wereldoorlog kon Max Beckmann niet anders dan het hier en nu weergeven als banaal, lelijk en wreed. Met onzichtbaar in de verte: het hogere.
Kunstmuseum Den Haag brengtUniversum Max Beckmann,een tentoonstelling van het werk van een ernstige man die ernstige kunst maakte. Hij was niet altijd zo: je maakt in de eerste zaal kennis met een frisgeboende jonge kerel in pak, kek sigaretje in de hand, in wat eruitziet als een plezierige lenteachtige omgeving in Italië. Het is een open zelfportret uit 1907, toen het fin de siècle nog rozig was, toen Picasso zijn sloopwerk nog moest aanvangen, toen de oorlog nog ver achter de horizon lag. Links op de wand staat dezelfde man, jaren later, ten voeten uit gefotografeerd op de bespatte vloer van zijn atelier. Hij heeft de barse kale kop van de geweldenaar, de smid, de kolenboer, de gewichtheffer, de man die op de kermis hoefijzers rechtbuigt, een Erich von Stroheim, dezelfde Max Beckmann.
Deze barse kop volgt je door de tentoonstelling als een merk, een stempel van ernst. Beckmann (1884-1950) stond vol achterdocht en scepsis tegenover de slechte dingen van de wereld, en even achterdochtig en sceptisch tegenover de goede. Alles wat er aan vrolijks en lieflijks te zien is in zijn schilderijen lijkt gevangen in een hard raster van zwarte lijnen als een traliehek voor een venster; alles wat somber en donker is wordt hel verlicht als in een goedkoop theaterstuk, in lelijke, scherp contrasterende kleuren. Dit is een kunstenaar die de schurft had aan sentiment. En toch zit er, tegen wil en dank, warmte in, ernstige warmte.
De tentoonstelling biedteen uitstekend overzicht. Het Kunstmuseum was een van de eerste instellingen in Nederland die werk van Beckmann kocht, vijf litho's, tussen 1921 en 1926. Beckmann was toen op weg een van de meest succesvolle kunstenaars van Duitsland in het interbellum te worden, en wel nadrukkelijk als Duitse kunstenaar, iemand die zich oriënteerde op de Duitse kunstgeschiedenis. Hij was toen (en is in de kunstgeschiedenis nog altijd) een buitenbeentje, een man op zichzelf. Hij wordt af en toe onder de expressionisten geschaard, geheel ten onrechte, hij had een hekel aan het egotisme van die stroming. De term nieuwe zakelijkheid paste hem beter, maar ook weer niet.
Beckmann was immers ook spiritueel angehaucht. Zijn bibliotheek zal niet heel anders geweest zijn dan die van Mondriaan. Hij las madame Blavatsky, de Indiase filosofen, de gnostici, en de tentoonstellingscatalogus maakt veel werk van de doorwerking van die filosofieën in zijn oeuvre. Het bracht Beckmann echter niet tot de abstractie, niet tot het 'doorzien' van de aardse werkelijkheid in zuivere lijnen en vlakken. Hij maakte zijn schilderijen volgens gangbare genres: stillevens, portretten, stads- en zeegezichten, mythologische en historische voorstellingen. Bij dat laatste lag ook zijn eerste liefde. Voor de Eerste Wereldoorlog wilde hij nog historieschilder worden. In 1912 schilderde hij een enormeUntergang der Titanic,tweeënhalf bij drie meter, drenkelingen in sloepen op een onstuimige zee, een werk dat in opvatting en kleur direct op grote negentiende-eeuwers als Delacroix en Géricault teruggaat.
Maar toen kwam die oorlog. Beckmann werkte in het eerste oorlogsjaar als verpleger aan het Vlaamse front. Hij maakte de slachting en de verwondingen van zeer nabij mee. In zijn tekeningen, en zeker in de etsenOpstandingenGrote operatieuit het begin van het Kunstmuseum, kijk je recht in de open wonden en de schedels met weggeslagen kaken. Dit grafische werk heeft eigenlijk al alles wat je later in de schilderijen zult zien: harde lijnen, vervorming van lichamen, een directe confrontatie met de werkelijkheid. De vergelijking dringt zich op metLos desastres de la guerravan Goya, van honderd jaar eerder, die je net als Beckmann dwong de gruwelen te zien met open ogen, zonder pathos.
Aanvankelijk kan Beckmannhebben gedacht dat de oorlog de ultieme verwezenlijking was van Nietzsche's vitaliteit, het idee dat je het menselijk bestaan zowel in zijn verschrikkingen als in zijn extase volledig moest doorleven, maar in Vlaanderen zag hij dat die vitaliteit een 'dreigend monster' was geworden, dat hij in zijn kunst zou moeten bezweren. In 1915 kreeg Beckmann een zenuwinstorting. Hij schreef aan Minna Tube, zijn eerste echtgenote: 'Hoe sterker en intenser mijn wil om uiting te geven aan de onzegbare dingen in het leven, (...) des te killer wordt mijn wil om dit griezelig stuiptrekkende monster van vitaliteit te vangen en in glasheldere scherpe lijnen en vlakken op te sluiten, te verpletteren, te wurgen.'
En dus werd zijn kunst sterk, hard, scherp, wreed. De mensen, de gebouwen, de appels in de fruitschaal, de klanten van het café, het uitzicht op zee, ze worden vervormd tot symbolen en de vervorming is soms zó sterk dat het beeld ongemakkelijk wordt, bijna eng. De schilderijen zijn zonder uitzondering krachtig, nooit sentimenteel. Er is geen charme, geen verleiding; alleen de humor van de grijnslach en de dissonant. Er waren andere kunstenaars die in het interbellum vergelijkbare beelden creëerden, maar bij George Grosz, Hannah Höch, John Heartfield en Otto Dix werd de wereld toch vooral satirisch-komisch gezien, niet tragisch.
Satire was voor Beckmann uiteindelijk moralistisch. Volgens hem moesten innerlijke visioenen zakelijk, leesbaar en herkenbaar worden weergegeven. De kunstenaar moest een kind van zijn tijd zijn en het naturalisme inzetten 'tegen het eigen ik'. De plaats van de kunstenaar was in de stad, in de menigte: 'We moeten allemaal deel zijn van de ellende die op ons afkomt. We moeten ons hart en onze zenuwen daaraan overgeven. De enige manier waarop we ons overtollige en egoïstische bestaan als kunstenaars kunnen rechtvaardigen is als we mensen een beeld geven van hun Lot.'
Zo zie je een ogenschijnlijk onopvallend schilderij uit 1927,Stilleven met vis,best sfeervol, maar aards, prozaïsch, met onvriendelijke contourlijnen, onaardige kleuren, en met een opmerkelijk nauw gebruik van de ruimte. OfAvond op het terras(Scheveningen bij ondergaande zon) uit 1928 - Beckmann bracht weleens een zomer door in toen nog stijlvol Scheveningen. Je kijkt uit het raam en je ziet eigenlijk niks - een fragment van de boulevard, vormen op het strand, dreigende wolken. De zee is ver weg. Surreëel is dat allemaal niet, dromen zijn het ook niet. Behalve van sentiment had Beckmann ook een afkeer van het irrationele. De gedachte, zo populair in deroaring twenties,in dada, later bij de surrealisten, dat het ongerijmde en het on-redelijke positieve en bevrijdende krachten zouden kunnen zijn, stond hem tegen.
Een sleutel tot die beeldopvattingis te vinden in Beckmanns voorliefde voor oude kunst, de meesters van de noordelijke gotiek. Voor de expressionisten was dat al een referentie, net als de kunst van El Greco, overigens. Tussen 1914 en 1918 was het formidabeleIsenheimer altaar(circa 1510) van Matthias Grünewald in München te zien, met de afzichtelijk mishandelde Christus in het hoofdpaneel, en zijn verrijzing, als een zonsopgang, op de buitenkant. Beckmann nam er veel van over, scherp omlijnde hoekige vormen, een voorliefde voor hoog oprijzende verticalen - het kruis, de ladder - en ook de typische 'vormeloosheid' of gefragmenteerdheid van de ruimte.
In zo'n altaarstuk van Grünewald of Bouts of Van der Weyden konden scènes buiten de eenheid van plaats en tijd worden ingevoegd, en zo werd de ruimte van het paneel dichtgezet. Daar zit behalve een 'gotisch' element ook een relatie met het kubisme, dat Beckmann natuurlijk van nabij kende. Ook die manier van beeldmaken laat de werkelijkheid in fragmenten uit elkaar vallen, waardoor het platte vlak van het schilderij en de illusie van een 3D-werkelijkheid vernuftig en verwarrend worden gecombineerd. (Je zult je in de tentoonstelling weleens betrappen op de gedachte aan Picasso, maar Beckmann heeft nooit zo'n warm Mediterraan palet, nooit een erotische vorm, niet de behoefte te verleiden.)
Sinds zijn ervaringenin de Eerste Wereldoorlog zag Beckmann een relatie tussen de angst voor het 'donkere zwarte gat' van het leven, de 'grenzeloze verlatenheid in de eeuwigheid' achter de werkelijkheid van alledag, en de functie van het schilderij, het venster op de ruimte, 'waarvan je de voorgrond altijd moet opvullen met wat rommel zodat je de beangstigende diepte ervan niet meer zo ziet'. De tentoonstellingscatalogus besteedt in twee sterke essays aandacht aan Beckmanns mystiek. Hij was een pessimist, een schopenhaueriaan, maar net als Mondriaan was hij ervan overtuigd dat er 'tussenschakels' bestonden tussen het zichtbare en het onzichtbare, en dat daarin 'iets van God' besloten lag. De geschilderde ruimte was zo'n schakel.
In de gewone werkelijkheid bestond de eenheid tussen mens en god, zoals de middeleeuwers hem nog voelden, niet meer. Wat overbleef was het schildersdoek, de oppervlakte, de uiterlijke schijn zonder diepte. In de voorstelling moest het idee van een ruimtelijke eenheid dan ook actief worden doorbroken. Het tweedimensionale en het driedimensionale moesten daar worden verweven, het aardse en het bovenaardse, de materie en de geest. De spanning van het werk - en de relevantie ervan - lag voor Beckmann in het samenbrengen van twee werkelijkheden, de lagere en de hogere, het 'hiernamaals' van zijn metafysische wereldbeeld en het hier en nu van de onontkoombare, banale, lelijke, teleurstellende, wrede, 'echte' wereld. Zo kun je dat Scheveningse schilderij zien: aan de werkelijkheid die je uit je raam ziet, valt weinig warmte te ontlenen. De zee, het hiernamaals, is ver weg. Midden in die afstand staat de schilder met zijn harde kale kop. Vastberaden, koppig werkend met het idee dat zijn schilderkunst werkelijk tijdloos kon zijn.