Terug naar een brandend huis Syrië Dagboek

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
19 december 2024
Na 54 jaar is het Assadregime voorbij. Syrië blijft in onzekerheid achter. Hoe is het om op afstand toe te kijken? Zal de langverwachte vrijheid zoet of bitter zijn?
27 november
De wind huilt door de straten van Aleppo, een klaagzang voor een stad die op het punt staat haar ziel te verliezen. Vanuit mijn kleine appartement in Nederland staar ik naar mijn telefoonscherm, mijn enige venster op een wereld die ooit mijn thuisland was. Het gezicht van mijn broer flikkert op het scherm, vervormd door de slechte verbinding en de rook van zijn sigaret.
'Luister', zegt hij plotseling, zijn ogen naar het plafond gericht. 'De vliegtuigen... ze bombarderen nu.'
Mijn hart klopt hevig. 'Waar ga je heen?' vraag ik, wetende dat geen enkele plaats veilig is.
Hij haalt zijn schouders op, een vertrouwd gebaar dat toch vreemd aanvoelt in deze context. 'Ik weet het niet', mompelt hij, terwijl hij nog een sigaret opsteekt.
Slechts enkele uren geleden kondigden Hay'at Tahrir al-Sham en andere islamistische facties een nieuwe aanval aan. Aleppo, dat het regime jaren geleden met moeite heroverde, zal opnieuw vallen.
Terwijl de bommen vallen, denk ik aan het nieuws dat ik een paar dagen geleden las, over de ontdekking van het oudste alfabet ter wereld nabij Aleppo. Hoe ironisch!
28 november
Mijn vader, de onverzettelijke advocaat, weigert te vertrekken. 'Ik wil hier sterven', zegt hij tegen mijn broer. Ik herinner me hoe hij de aardbeving trotseerde. Hij zag hoe de muren om hem heen trilden en het dak van zijn huis barstte, zonder een spier te vertrekken, een rots midden in de storm. Ik denk aan de koppigheid en moed van mijn vader. Is het werkelijk moed of is het verkapte overgave?
Vandaag trokken strijders van Hay'at Tahrir al-Sham de stad binnen zonder ook maar één schot te lossen. Ik stel me voor hoe de soldaten van het regime verdwijnen als een luchtspiegeling, hun wapens en illusies van macht achterlatend. En mijn vader, zal hij standvastig blijven te midden van deze plotselinge verandering?
29 november
De stilte is oorverdovend. Geen verbindingen, geen internet. Aleppo viel en mijn familie verdween in de chaos. Angst kruipt als een slang door mijn buik. Ik rook nu ook, elk trekje gevuld met de geest van mijn broer. De inwoners van Aleppo werden wakker in een compleet nieuwe realiteit. Ik stel me het surrealistische tafereel voor: de strijders van de oppositie dansen op historische pleinen, plaatsen die duizenden jaren van beschaving hebben gezien.
30 november
Zestien doden. Koude cijfers op het televisiescherm. Russische bombardementen verscheuren het luchtruim van Aleppo en het geluid galmt in mijn oren, ondanks de duizenden kilometers die ons scheiden. Ik zie rook uit de ruïnes opstijgen, en ik stel me voor dat de geur van buskruit zich vermengt met de geur van vers brood uit de weinige overgebleven bakkerijen.
Mijn familie... Behoren zij tot de zestien? Of schuilen ze nog steeds in de hoeken van de stad? De angst kruipt mijn borst binnen, zich uitstrekkend als een schaduw in de schemering, tot het me bijna verstikt.
1 december
Hama staat op het punt te vallen, en de gevechten zijn hevig in de hele provincie. Ik vraag me af hoe het met mijn vader gaat: staat hij nog steeds in zijn huis in Aleppo? En mijn moeder, die in een van de dorpen van Hama woont, is ze veilig met haar kleine tuin? En mijn broer, heeft hij een weg naar veiligheid gevonden?
Koffie verbrandt mijn mond en sigaretten verbranden mijn vingers. De slaap heeft me dagenlang in de steek gelaten, en ik heb gewacht op een teken, een gefluister, alles wat me zou vertellen dat ze nog leven. Is er te midden van al deze vernietiging nog ruimte voor hoop?
2, 3, 4 december
De dagen versmelten met elkaar als de kleuren van een schilderij in de regen. In Hama woedt de strijd, en ik ben hier, in het rustige Nederland. Op het scherm kijkt Abu Mohammed al-Jolani, leider van hts, ons aan. Hij spreekt over de mooie toekomst van Syrië. Hoe kan een man die op de terroristenlijst staat de toekomst van een eeuwenoud land als Syrië in kaart brengen?
Eindelijk doorbreekt nieuws over mijn familie de muur van stilte. Mijn vader en broer zitten in een veilige schuilplaats. Mijn moeder verdween van de radar nadat de gevechten de buurt van het dorp waar ze woont naderden. Later kwam ik erachter dat ze haar toevlucht had gezocht in een nabijgelegen stad om op straat te slapen. Haar huis, kippen en bloementuin achterlatend, die eenvoudige symbolen die haar hielpen de hardheid van het leven te verdragen.
Ik vraag me af: is het vaderland de plek of de mensen? Als we beide verliezen, wat blijft er dan over behalve herinneringen en nostalgie?
6 december
Homs valt zonder strijd, als een bruid die zich overgeeft aan een lot dat ze niet heeft gekozen. Waar is het leger van het regime dat ooit met geweld huizen van de burgerbevolking vernietigde? Waar is Bashar al-Assad die met ijzeren vuist regeerde? Maar ook: waar is de wereld die toekijkt hoe Syrië uiteenvalt als een oude landkaart?
8 december
Het is precies 20.18 uur en alles is in een oogwenk veranderd. Mijn ogen zijn gevestigd op het tv-scherm. Het beeld trilt een beetje, maar het nieuws is duidelijk: Assad is gevlucht. De tiran is gevallen.
Ik staar naar het scherm met ongelovige ogen. De beelden stromen binnen: menigten vieren feest in de straten van Damascus en Aleppo, standbeelden van de voormalige president Hafez al-Assad worden vernietigd, foto's van Al Bashar worden verscheurd en verbrand, juichende gezichten vol tranen.
Ik herinnerde me de woorden van een vriendin van de dag ervoor, een professor in de filosofie aan de Universiteit van Damascus. Ze had me verzekerd, met het vertrouwen van een waarzegster: 'Assad zal nooit vluchten. Hij zal overwinnen of sterven in de strijd.' Maar nu is hij gevlucht, zijn leger, aanhangers en het hele land achterlatend om hun lot alleen onder ogen te zien. Ik had het gevoel alsof een aardbeving mijn wezen had getroffen. Het regime dat decennialang op onze borst had gedrukt, stortte plotseling in als een zandkasteel.
Ik keek naar de vieringen op televisie. Is dit echt of droom? Zal de langverwachte vrijheid zoet of bitter zijn? Vreugde vermengde zich met de angst in mijn hart, terwijl ik nadacht over alles wat we hadden opgebouwd: onze identiteit, onze waarden, onze angsten en onze dromen voor de toekomst. Terwijl ik mijn land voor mijn ogen zag transformeren, dacht ik dat de geschiedenis niet alleen door tirannen wordt geschreven, maar misschien ook door de dromen van gewone mensen.
9 december
Ik word wakker door de stem van een vriend die de stilte van de Nederlandse ochtend doorbreekt. Een stem uit het verleden die het heden binnendringt. Zijn geschreeuw vanuit Syrië doet mijn ziel schudden: 'We verdienen beter dan dit!'
Voor het raam zie ik het dorp langzaam ontwaken, terwijl ik terugdenk aan de toevalligheden die me hier brachten. Twaalf jaar geleden verliet ik Aleppo, vluchtend voor de bombardementen van het regime en de messen van extremisten. Nu sta ik hier, gevangen tussen twee botsende werelden.
In gedachten zie ik mijn moeder. Slaapt ze nog steeds op de koude straatstenen? Het beeld laat me niet los.
Er wordt gesproken over het terugsturen van Syriërs naar het 'vaderland'. Ik lach bitter. Welk vaderland? Het Syrië dat we kenden is lang geleden gestorven. Wat overblijft is een vreemd land, vol pijnlijke herinneringen. Het voelt alsof ons gevraagd wordt terug te keren naar een brandend huis, dat we nog steeds naïef een thuis noemen.
Identiteit is meer dan een naam op een paspoort. Het is een verhaal dat blijft evolueren. Ik vraag me af: vinden we ooit een einde aan dit verhaal, of blijven we gevangen in een eindeloos hoofdstuk van verlies en verlangen?
10 december
Beelden van de Sednaya-gevangenis, het menselijke slachthuis, vullen mijn scherm als een venster naar een aardse hel. Gevangenen worden bevrijd en anderen zijn nog opgesloten in onbereikbare ondergrondse kerkers. Mensen graven met versleten nagels naar geliefden. Je kunt de gevangenis met een boom vergelijken. De gevangenis heeft verwrongen wortels die diep in ons collectieve geheugen in Syrië reiken.
Op het scherm verschijnt het gezicht van een gevangene die gek is geworden, hoogstwaarschijnlijk als gevolg van martelingen of door een langdurig verblijf in een kamer zonder toegang tot de zon en mensenrechten. Haar ogen zijn glazig en haar lach is hysterisch. Ze schreeuwt en herhaalt als een robot: 'Gefeliciteerd, Syrië, we hebben gewonnen!'
Beelden stromen als een grijze rivier van pijn. Opgestapelde lijken en verminkte lichamen. Ik sluit mijn ogen, maar de beelden blijven als een tatoeage in mijn geheugen gegrift.
Aleppo, 2012. Ik was daar, camera in de ene hand en een pen in de andere, terwijl ik probeerde het onbeschrijfelijke vast te leggen. Ik sleepte lichamen en rangschikte ze als gevallen dominostenen. 'Lichaam nummer 17: man, ongeveer 40 jaar oud, gedood door een schot in het hoofd.' Was hij een vader, een echtgenoot of een dromer?
Syrië was een zwart gat dat genadeloos zielen en dromen opslokte. Nu barst de waarheid als een tijdbom in het gezicht van de wereld.
11 december
Ik heb tijd nodig om te beseffen dat Bashar al-Assad is gevlucht. 54 jaar heerschappij van de Assad-familie verdwijnt niet zomaar.
Eindelijk hoor ik mijn moeders stem via de telefoon, met hijgende tussenpozen. Ze keerde terug naar haar huis, staart naar haar zeven dode kippen, haar ogen vol tranen. Zeven kleine levens die alles voor haar betekenden, gestorven van de honger tijdens haar afwezigheid. Ik probeer haar te troosten en beloof alles te herstellen, maar hoe compenseer ik het leven waarmee ze ooit tevreden was?
Op de achtergrond klinken de geluiden van een veranderend land. Een nieuwe, islamitische regering vormt zich zonder nationale dialoog of pluralisme. Israëlische bombardementen vernietigen de laatste militaire resten van Syrië. De VN-gezant spreekt van hoop, maar benadrukt de instabiliteit.
En ik? Ik heb alleen een belofte om mijn moeder te compenseren voor haar kippen. Ik hoop dat onze grote dromen van een vrij en waardig vaderland niet verworden tot uitsluitend het verlangen naar een eenvoudig leven, met kippen die pikken in de tuin van een oud huis.
Ivor Prickett / The New York Times / ANP | Jongeren beklimmen het paard waar voorheen Basel al-Assad, de broer van Bashar al-Assad op zat. Aleppo, 11 december