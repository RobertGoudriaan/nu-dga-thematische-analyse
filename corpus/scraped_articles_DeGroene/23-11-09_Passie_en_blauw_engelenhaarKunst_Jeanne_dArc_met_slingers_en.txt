Passie en blauw engelenhaar Kunst Jeanne d'Arc met slingers en bollen

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
9 november 2023
De Britse kunstenaar Tai Shani liet zich in een serie prenten inspireren door Carl Dreyer's beroemde stomme film over Jeanne d'Arc. Ze maakte ook zelf een film vol verwrongen gezichten, mét geluid. De vraag is wat dat toevoegt.
Er wordt geen woord gesprokeninLa Passion de Jeanne d'Arc.De Deense filmmaker Carl Dreyer had in 1927 gerekend op een studio die zo modern was dat er geluid kon worden opgenomen, maar dat bleek niet het geval. Dat was een probleem. Anders dan veel andere films en toneelstukken over de Franse heldin concentreerde Dreyer zich in het script niet op de heldendaden van Jeanne d'Arc, noch op haar dramatische dood. Het ging hem om het strafproces dat ze ondanks het hoongelach en valse beschuldigingen trots onderging.
Dreyers cameragebruik maakte de film beroemd: vrijwel continu is het gezicht van Jeanne d'Arc, gespeeld door de Franse Renée Falconetti, in close-up te zien. Daardoor zou de kijker dieper in de ziel van de acteur kunnen dringen, aldus de regisseur. Hij wilde Jeanne d'Arc tonen'telle qu'elle était, simple et humaine'.Hoewel de stemmen dus niet te horen zijn, ondersteunen de geschreven teksten tussendoor de gezichtsuitdrukkingen van de beschuldigde: er rollen tranen over haar wangen, soms lacht ze, en veel vaker kijkt ze wanhopig.
De passie uit de titel is een directe verwijzing naar de passie van Christus, zoals de laatste dagen van zijn leven worden genoemd. Jeanne d'Arc onderging dezelfde soort bespotting en haat als Christus. Tegelijk is er ook de verachting over het feit dat zij, als vrouw, verklaarde dat de aartsengel Michaël haar had gezegd dat zij de Fransen van de Engelsen zou kunnen bevrijden.
Het 'blasfemische' verhaal van de film werd al snel gecensureerd door de katholieke filmbazen, dan brandde ook de filmstudio af waar de negatieven zich bevonden. Zo was er lange tijd geen enkele originele versie meer te vinden van de legendarische film. Pas in 1981 werd er in een psychiatrisch ziekenhuis in Oslo een exemplaar gevonden van het origineel. Nog elk jaar zijn er vertoningen met nieuwe composities van de begeleidingsmuziek.
In KM21, de ruimte voor hedendaagse kunst van het Kunstmuseum in Den Haag, heeft de Britse kunstenaar Tai Shani een serie kunstwerken gemaakt die geïnspireerd zijn op de film van Dreyer. De serie gedetailleerd getekende prenten heetThe Passion,en met de kennis van de film uit 1928 zijn architectonische details uit de film erin te herkennen. Shani gebruikt ze als een omlijsting van het papier. Soms zijn het Escher-achtige trappen of komen de pseudo-middeleeuwse ramen uit de film direct terug, een andere keer is het een eenvoudige klassieke boog waartussen witte bubbels opstijgen. Daarnaast hebben alle negen prenten ergens drie donkere bollen, en zijn er slingers of linten bij de bollen geschilderd.
Net als de film van Dreyerkreeg ook de Zweedse kunstenaar Hilma af Klint (1862-1944) pas vanaf de jaren tachtig meer erkenning. Ze had bepaald dat haar werk na haar dood twintig jaar niet geëxposeerd mocht worden, omdat haar tijdgenoten het niet zouden begrijpen. Nu is haar werk met dat van Mondriaan te zien in het museum naast KM21, het Kunstmuseum. Vanwege de Mondriaan-Af Klint-tentoonstelling hebben Nest en KM21 tentoonstellingen gemaakt met kunst van hedendaagse kunstenaars die bewust of onbewust het werk van Af Klint voortzetten.
Af Klint werkte net als Shani veel in series, ze had zelfs volledig afstand genomen van het verbeelden van de werkelijkheid. Al voor Af Klint op de kunstacademie kwam, had ze belangstelling voor spiritisme en theosofie. Vanaf 1896 liet ze de geesten met wie ze contact had haar lichaam en penselen gebruiken om hun boodschap met de mensheid te delen. In 1907 begon ze aan de 'Tien grootste', tien schilderijen van ruim drie meter hoog die bedoeld waren voor de 'Tempel' die haar was opgedragen te laten bouwen. Tien schilderijen gewijd aan de evolutie van de mens, van kind naar ouderdom, in een wonderlijke symbooltaal van bollen, spiralen in zachte kleuren, die ook los van de opdrachtsituatie imposant zijn in hun formaat en vanzelfsprekendheid. Dit moest gemaakt worden. Hilma af Klint had vanaf de jaren twintig een atelier in een gebouw waarin ook een bioscoop was gevestigd. Over haar bioscoopbezoek zijn geen details bekend, maar het zou dus kunnen dat ze daar de film van Dreyer heeft gezien. Een film over een vrouw die de opdracht van hogerhand had gekregen om dingen te doen die tot dan toe alleen mannen deden, dat moet tot Af Klints verbeelding hebben gesproken.
Het verbeelden van het onzichtbare,van visioenen, grotere verbanden en natuurkrachten is zo oud als de mensheid. In de westerse beeldende kunst is het lang niet serieus genomen. Het was een vrouwenzaak. 'Mannelijke kunstenaars hadden inspiratie, vrouwen niet, die werden geacht bloemstukken en stillevens te schilderen', zei Tracey Bashkoff in 2020 bijThe Great Women Artists Podcast,gewijd aan het werk van Af Klint. Bashkoff is curator van het Guggenheimmuseum, waar de tentoonstelling met het werk van de Zweedse kunstenaar in 2018 meer bezoekers trok dan elke andere tentoonstelling in dat museum.
Vrouwen waren vanwege hun beperkte bewegingsvrijheid meer aangewezen op de natuur en op hun verbeelding, zo vertelde Bashkoff. Maar hoewel ze dus vaker en eerder abstracte vormen schilderden, werd dat pas serieus genomen lang nadat de Mondriaans en Kandinsky's geaccepteerd werden. Internationaal is er de laatste jaren meer aandacht voor die lang geminachte vorm van kunst, bijvoorbeeld bij de Biënnale van Venetië, waar werk van Af Klint in 2013 te zien was, en nog veel meer bijThe Milk of Dreams,de hoofdtentoonstelling van de editie van 2022.
In Nest is op een andere manier oog voor collectief bewustzijn en contact met de natuur.Cycle, Portal, Pathheet de tentoonstelling, het werk van elf kunstenaars is min of meer geordend rond de drie thema's uit de titel, die ook in het werk van Af Klint een grote rol speelden. De Britse Emma Talbot was vorig jaar groots in Venetië te zien. In Nest hangt nu haar werkDatura,een wervelend schilderij van acryl op zijde waarop gezichtloze naakte vrouwenfiguren en onderdelen van de giftige daturaplant over elkaar heen buitelen. In tekstballonnen staan de kwaliteiten die aan het gebruik van de plant werden toegeschreven, zoalsUsed to make witches flying ointmentenHallucination.Talbot schilderde het werk als onderdeel van de serieHerbal,waarin ze veertien planten met bijzondere werking op een soortgelijke manier in beeld bracht; kennis die in de moderne maatschappij soms vergeten lijkt.
Ook de in Chili geboren Johanna Unzueta baseert zich op plantenkennis. De pigmenten die te zien zijn in haar geometrische tekeningen maakt ze met behulp van planten, de lijnen en bogen maakt ze niet met linealen en passers maar met afstanden die ze meet met haar eigen lichaam. De tekeningen zijn duidelijk met veel geduld en toewijding gemaakt, lijntje voor lijntje in uiterste concentratie. In het werk van de Amerikaanse Loie Hollowell speelt het lichaam ook een grote rol. In Nest hangt het werkEight Saints,uit de collectie van het Kunstmuseum, waarop acht vrouwentepels melk lijken te sproeien, geordend rond een rode vorm die bol of hol zou kunnen zijn.
Door de beperkte oppervlakte en de grote hoeveelheid kunstenaars vereist de tentoonstelling in Nest veel grote stappen door het enorme terrein dat de kunst behandelt. De film van de Zuid-Afrikaanse Buhlebezwe Siwani verbindt de losse kunstwerken. Acht vrouwen, gekleed in het wit, voeren een ceremonie-achtige choreografie uit in een schitterend landschap, van de kerk naar het open veld. De camera zweeft soms boven de vrouwen, en op de achtergrond wordt een gedicht voorgelezen van schrijver FossilSoul, in Xhosa en in het Engels.'They took our gods from us',verzucht ze, maar toch blijft er hoop en geloof in heling van de wonden. Ze stampen met stokken op de grond.
In KM21 kreeg Tai Shanieen solotentoonstelling. Na de prenten van de passieserie is er in het middengedeelte een imposante installatie neergezet, als een decor voor een aangename fantasyfilm, vol glimmende bollen, plantvormen en blauw engelenhaar. Helaas mogen museumbezoekers de speciaal bedrukte tapijten niet betreden; de voorwerpen die Shani er heeft neergezet vragen erom om tot in detail te bekijken. Zo bungelt er een levensgroot dubbelkoppig harig wezen aan een ketting, omgeven door glimmende stoffen en tussen de voeten en de grond liggen tientallen doorzichtige glazen bollen. Elders is een onderonsje van twee figuren met een gezicht vol witte glazen bolletjes. De architectuur uit de prenten van de passieserie is hier in drie dimensies terug te zien. Shani noemt dit'our hieromantic objects of love',waarbij het gaat om toekomstvoorspellingen op basis van overblijfsels van voorwerpen die vroeger geofferd zijn voor de liefde.
Shani, geboren in 1976 in Londen, legt in haar werk vaker verbindingen tussen verleden en toekomst. In het werk waarmee ze in 2019 was genomineerd voor de Turner Prize maakte ze een installatie op basis van hetLivre de la cité des damesvan Christine de Pizan uit 1405 in zachte vormen. Een groep vrouwen hield er een performance in, al maakte ze meteen ook duidelijk dat ze niet alleen vrouwen welkom heette, maar iedereen die'outside a white supremacist capitalist patriarchy'wilde denken. Samen met de andere drie genomineerden kregen ze op hun eigen voorstel gezamenlijk de Turner Prize. Het kunstwerk dat ze mochten maken op Piccadilly Circus werd uiteindelijk geweigerd omdat er in het nieuwe monument een verwijzing was naar de negentiende-eeuwse kolonisatie van Palestina, zo schreef Shani in een ingezonden brief inArt Review.
Het laatste deel van de tentoonstelling bestaat uit de vertoning van Shani's nieuwe film. Die heetMy Bodily Remains, Your Bodily Remains And All The Bodily Remains That Ever Were And Ever Will Be,duurt een uur en bevat net als de film van Siwani veel beelden die met een drone zijn opgenomen. Ook hier zijn alleen vrouwen te zien, vrouwen die praten en ons wijzen op teksten, en nu en dan zijn er beelden van een aantal planeten met een kolkende zon met een voice-over. Het is een poëtisch klinkende, moeilijk te volgen monoloog over lichamen en kapitalisme, waaraan een tekstredacteur veel had kunnen verbeteren. Het is jammer dat Shani zich zo focust op de tekst en de beelden zo weinig ruimte geeft. De close-ups, met de verwrongen gezichten - soms komt er bloed uit hun mond - zijn een echo van de film over Jeanne d'Arc. Ook deze nieuwe film had stand moeten kunnen houden zonder geluid. Gezien de beelden in de rest van de tentoonstelling had Shani daar een prachtig spektakel van kunnen maken.
Tai Shani,Our Hieromantic Objects of Love.KM21, Den Haag. T/m 28 januari. Cycle, Portal, Path. Nest, Den Haag. T/m 7 januari
Het verbeelden van het onzichtbare en natuurkrachten is zo oud als de mensheid