Warmtepomptechneuten Bas en Marijn Flipse De duurzaamheidsnerds van Quatt gaan sinds de oorlog vol op het gas

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
16 juni 2022
Op de dagdat 's werelds grootste gasexporteur Oekraïne binnenvalt, staat Bas Flipse (34) samen met zijn broer Marijn (29) in een tv-studio. Via de camera's spreken ze tot een besloten kring van investeerders. Money Meets Ideas heet het evenement. Het idee dat ze pitchen is simpel en, zeker voor een start-up, weinig innovatief: een hybride warmtepomp.
Toch geloven de broers dat hun bedrijf Quatt de hele markt op z'n kop kan zetten. Niet eens zozeer vanwege hun slimme software, die ervoor moet zorgen dat de pomp optimaal rendeert, maar vooral omdat ze, in tegenstelling tot veel traditionele spelers in de verwarmingsbranche, vol durven in te zetten op één technologie. De gerenommeerde merken leveren wel warmtepompen, maar willen nog geen afscheid nemen van de cv-ketel, want er bestaat een kans dat die kan blijven hangen als de waterstofeconomie vleugels krijgt. Bas en Marijn achten die kans verwaarloosbaar. In 2030 wil Quatt één miljoen warmtepompen geïnstalleerd hebben.
Marijn is de techneut van het duo. Als student werktuigbouwkunde sleutelde hij een elektrische scooter in elkaar en begon een bedrijfje, dat werd overgenomen door een Indiase concurrent van Uber waardoor in dat land nu al duizenden e-scooters rondrijden. Bas studeerde economie, begon een franchiseonderneming van een bijlesbedrijf, maar vond het onderwijs toch niet de sector waarin hij 'impact' wilde maken. Wel in de duurzame energie; een van de grootste uitdagingen van onze tijd, begreep Bas - en de oplossing zal eerder komen van technologie dan van gedragsverandering. En voor de verwarming van huizen is de warmtepomp de technologie van de toekomst. Dat is hun pitch bij Money Meets Ideas.
Als de opnames klaar zijn, klapt Bas zijn laptop open en ziet hij op een liveblog het tragische nieuws vanuit Oekraïne binnenkomen. Hij ziet ook iets anders. Een piek in de bestellingen bij Quatt. De broers kijken elkaar aan. Komt dit door de oorlog? Een andere verklaring kunnen ze niet bedenken; de gasprijzen zijn al wekenlang hoog en hun promotiecampagne moet nog beginnen. De dagen erop blijven de bestellingen binnenstromen, en de verkoopcijfers stijgen nog harder wanneer de discussie op gang komt over onze afhankelijkheid van Russisch gas waarmee we de oorlogskas van Poetin spekken.
Voor de broers is het een gamechanger. Het aanvankelijke plan was om rustig te beginnen. Als ze aan het eind van het jaar honderd warmtepompen geïnstalleerd zouden hebben was dat al heel wat. Ondertussen hebben ze meer dan 2400pre-ordersbinnen, melden investeerders zich uit zichzelf, hebben ze twaalf mensen in dienst en is Quatt verhuisd naar de achtste verdieping van een moderne bedrijfstoren in Amsterdam-West, die vooral gevuld is met techbedrijfjes.
In de kale ruimte staat één prototype, naast een bureau dat bezaaid is met schroevendraaiers, kabels en printplaatjes. Op de andere werkplekken turen programmeurs geconcentreerd naar hun beeldschermen.
Er is wat veranderd in de publieke opinie, merken Bas en Marijn. Nog niet zo lang geleden werd de warmtepomp een beetje belachelijk gemaakt. Eind 2020 maakte Arjen Lubach een item over het Nederlandse streven om gasvrij te worden. Doe niet zo ingewikkeld met die dure en lompe warmtepompen die draaien op gasgestookte elektriciteit en maak vooral haast met isoleren, was de teneur.
Veel consumenten durfden de investering nog niet aan en ook vanuit de politiek ontbrak het aan duidelijke regie.
Tot vorige maand. Toen kondigde het kabinet aan dat de cv-ketel zijn langste tijd heeft gehad en dat de hybride warmtepomp vanaf 2026 'de nieuwe standaard' gaat worden. Zie je wel, zeiden de broers tegen elkaar - het is triest dat er een oorlog voor nodig is om de energietransitie aan te jagen, maar de steen is over de heuvel geduwd en zal vanaf nu alleen maar harder gaan rollen.
In 2020 werd de warmtepomp nog een beetje belachelijk gemaakt