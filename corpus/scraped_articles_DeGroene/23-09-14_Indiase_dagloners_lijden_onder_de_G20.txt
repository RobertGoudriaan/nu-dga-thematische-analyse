Indiase dagloners lijden onder de G20

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
14 september 2023
New Delhi- De regeringsleiders van de grootste economieën van de wereld op bezoek krijgen, is geen sinecure. Zondagavond kon India, na de G20-leidersvergadering afgelopen weekend, tevreden zijn over zijn 'examen' buitenlandbeleid. Tegen de verwachting in bereikte de Groep van Twintig overeenstemming over een gezamenlijke verklaring, inclusief een formulering over onenigheid aangaande de oorlog tegen Oekraïne.
Tegelijkertijd stagneerde in New Delhi de lokale economie, vanwege dezelfde top. Voor de internationale delegaties werd het centrum van de Indiase hoofdstad 'opgeschoond'. Groen steigergaas ontnam de diplomaten op hun route van het vliegveld naar hun hotels en het conferentiecentrum het zicht op sloppenwijken. Ander verkeer rondom de conferentiehal werd vrijwel volledig uit die 'gereguleerde zone' geweerd door gele politiehekken.
De controle had vooral een grote impact op diegenen die deelnemen aan de informele economie van de stad. Wie op straat of als dagloner geld verdient, kon dat niet meer doen: klusjesmannen werden van hun vaste stoep verdreven en bezorgers en chauffeurs konden grote delen van de stad niet in. Maar voor wie elke dag moet werken om uitbetaald te krijgen, heeft een weekend verminderde bewegingsvrijheid grote gevolgen.
'In de hele National Capital Region werken ruim honderdduizend bezorgers voor online bestelplatforms', rekende de voorzitter voor internetondernemingen First voor. 'Tussen de negenen tienduizend mensen werken in de stadsdelen die tijdens de G20-top in feite op slot gingen.' De meeste Uber-chauffeurs, bezorgers of tuktukrijders hebben een vast werkterrein, waar zij de weg kennen en anderen niet in de weg zitten. De bekende apps voor maaltijdbezorging verklaarden de door autoriteiten aangewezen 'zone' als onbegaanbaar voor hun werknemers - bestellingen daar werkten niet. Daarbovenop besloten sommige restaurant- en winkeleigenaren zelfs buiten dat gebied zelf de deuren dicht te doen.
Zo was er niet alleen diplomatieke opluchting na afsluiting van de top. Een tuktukchauffeur die zondagavond tien minuten voor middernacht - eigenlijk al vóórdat de controlezone werd opgeheven - voorbij een wegversperring wist te komen, wilde 'zo snel mogelijk weer de kost winnen', vertelde hij. 'Het was niks, die lege straten. Maar de nieuwe verlichting op de grote gebouwen, dat is mooi. Misschien kunnen de lichtjes even blijven hangen.'