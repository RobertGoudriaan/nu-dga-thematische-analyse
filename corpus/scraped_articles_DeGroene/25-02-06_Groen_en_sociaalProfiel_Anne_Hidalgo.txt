Groen en sociaal Profiel Anne Hidalgo

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
6 februari 2025
Burgemeester Anne Hidalgo,'Notre-Drame de Paris',wordt geliefd én gehaat om haar succesvolle strijd voor een klimaatneutraal Parijs, waar onder haar bewind ook de sociale huursector flink groeide. Na twee termijnen lonkt de landelijke politiek.
De Olympische Spelenafgelopen zomer en de euforie die het succes van de Franse atleten in haar stad en in de rest van het land teweegbracht, hebben haar vleugels gegeven. De burgemeester van Parijs is trots. Parijs is gespaard gebleven van aanslagen en naar verluidt zijn drie pogingen daartoe verijdeld. Groot was dan ook haar ergernis geweest over de jarenlange kritiek op de organisatie van de Spelen in hartje Parijs, ingegeven door zorgen omtrent logistiek en veiligheid. Tegenover dagbladLe Mondeliet Anne Hidalgo (65) vlak voor aanvang van het olympisch spektakel haar frustraties de vrije loop: 'Fuck de reactionairen, fuck extreemrechts, (...) we worden tegen elkaar opgezet.'
Ze was gekwetst. 'Het jarenlangebashenheeft ernstig afbreuk gedaan aan het positieve beeld van Parijs, het beeld van ons, van wie we zijn, Fransen.' Ze had lang gedacht dat ze de organisatie van de Spelen niet voor elkaar zou krijgen, maar het was gelukt. Haar duik in de Seine mocht dan een slordige 1,4 miljard euro aan waterzuivering hebben gekost, ze wilde haar belofte waarmaken dat ook de ruim twee miljoen Parijzenaars volgend jaar in een schone Seine kunnen zwemmen. De Spelen waren nog niet voorbij of het Amerikaanse zakenbladForbesriep Hidalgo in september uit tot een van de vijftig leiders die de strijd tegen de klimaatcrisis met tastbaar resultaat hebben aangepakt.
De uitlaatgassen van de stadsbussen slaan sinds enige jaren niet meer op je longen, de elektrische auto beweegt zich vrijwel geruisloos over de Parijse boulevards en de fietser rijdt steeds vaker op afgescheiden rijstroken, soms in twee richtingen op autoluwe avenues. De vier arrondissementen aan de Rive Droite, ten noorden van de Notre-Dame, zijn sinds begin november alleen nog toegankelijk voor bestemmingsverkeer. In grote delen van Parijs geldt voor het autoverkeer een snelheidslimiet van dertig kilometer per uur en op de Boulevard Périphérique mag sinds 1 september niet harder dan vijftig kilometer per uur worden gereden. Er wordt nog niet gehandhaafd, maar het verkeer rijdt ontegenzeggelijk langzamer. Daarnaast moeten SUV-bezitters na het referendum van afgelopen jaar voortaan het driedubbele parkeerbedrag betalen. En heel Parijs is per 1 januari 2025 voor de dieselauto gedurende de dag verboden terrein. Ondanks protest zet burgemeester Hidalgo de strijd tegen de luchtvervuiling en het verkeerslawaai onverstoorbaar voort.
Het klimaatakkoord van Parijs in 2016 en haar daaropvolgende verkiezing tot eerste vrouwelijke voorzitter van de C40 Cities Climate Leadership Group, een wereldwijd netwerk van burgemeesters die de klimaatcrisis aanpakken, gaf haar internationale steun in de rug. Samen met tien grote wereldsteden tekende ze een verklaring voor de aankoop van schone bussen om in 2030 'nul emissie' te bereiken. Met de aanplant van 170.000 bomen zorgde ze voor vergroening, en de aanleg van fietspaden met een lengte van veertienhonderd kilometer heeft het woon-werkverkeer per fiets van vijf naar vijftien procent doen stijgen. De voortgang van de Grand Paris Express, een uitbreiding van het openbaar vervoer met nieuwe metrolijnen en snelle tramlijnen, heeft de verbinding met de banlieue van Parijs verbeterd; het aantal auto's is nu al sterk teruggebracht. In 2017 werd aan Hidalgo in Lissabon de prijs voor de meest vooruitstrevende burgemeester van Europa toegekend. Parijs had volgens onderzoek van milieuorganisaties, waaronder Greenpeace, de luchtvervuiling met meer dan veertig procent teruggebracht.
'Parijs is een linkse stad', verklaarde Hidalgo een paar dagen na de verkiezingsuitslag van afgelopen zomer zelfverzekerd op Radio France Inter. Links, in Parijs al 23 jaar aan de macht, had in twaalf van de achttien hoofdstedelijke kiesdistricten gewonnen. Ze was nu tien jaar burgemeester en haar beleid was succesvol: niet alleen groen, maar ook sociaal. Dankzij haar huisvestingspolitiek woonden zevenhonderdduizend Parijzenaars, een derde van de ruim twee miljoen inwoners, in een sociale huurwoning. Ze wist zich gesteund door de middenklasse en door de allerzwaksten, wier kinderen niet meer dan dertien eurocent hoeven te betalen voor een lunch op school.
In 2021 verscheen Hidalgo'sautobiografieUne femme française. De titel verraadt de focus van het boek: een leven en carrière als vrouw in Frankrijk, dat na Spanje haar tweede vaderland werd.
De grootvader van Anne Hidalgo vluchtte tijdens de Spaanse Burgeroorlog naar Frankrijk. Vreemdelingenhaat deed hem in 1939 terugkeren. Hij ging alsnog de gevangenis in op verdenking van moord en ontsnapte ternauwernood aan executie. Haar vader, elektricien en werkzaam in de haven van Cádiz, besloot op zijn beurt met haar moeder, kleermaakster, de armoede onder dictator Franco te ontvluchten. Anne Hidalgo was drie jaar toen haar ouders zich in 1962 in een van de arbeiderswijken van Lyon vestigden. Haar vader vond dat zijn beide dochters, ondanks hun school met wel vijftig nationaliteiten, in de Franse samenleving moesten integreren: Ana werd Anne en haar zus Maria werd Mary. Ook moesten zij een universitaire opleiding volgen. Anne koos voor het arbeidsrecht, waarna ze een baan kreeg bij de arbeidsinspectie en in navolging van haar vader, een gedreven vakbondsman, kennismaakte met de arbeidsomstandigheden op de werkvloer. Haar ervaringen brachten haar bij de Parti Socialiste en in 1997, tijdens het presidentschap van Lionel Jospin, kreeg ze een adviesfunctie onder de minister van Werkgelegenheid en Solidariteit Martine Aubry, dochter van oud-voorzitter van het Europees Parlement Jacques Delors.
Naast de sociaal geëngageerde Aubry, 'veeleisend, streng, eerlijk' en momenteel burgemeester van Lille, noemt Hidalgo in haar autobiografie ook haar andere grote Franse voorbeelden op het gebied van sociale rechten en feminisme: Simone de Beauvoir, Gisèle Halimi, voorvechtster van het abortusrecht en Simone Veil, de politica die dit streven in 1975 in een wet had omgezet. Al in de Vrouwenbibliotheek van Lyon las ze als puber over de vrouwen die hadden aangetoond dat onafhankelijkheid bereikt kon worden door economisch zelfstandig te zijn.
Na haar trouwen midden jaren tachtig krijgt ze twee kinderen, maar ze blijft werken, waardoor het huwelijk na haar toetreding tot het ministerie in Parijs een weekendhuwelijk wordt. Al verhuist haar man naar Parijs en neemt hij de nodige gezinstaken op zich, het paar groeit uit elkaar. Hij gaat in de metaalhandel, zij stort zich in het politieke leven en ontmoet haar huidige echtgenoot, de socialist en sinds 2012 europarlementariër Jean-Marc Germain, met wie ze een zoon krijgt.
De tien jaar oudere minister van Werkgelegenheid Martine Aubry neemt Hidalgo onder haar hoede en dat leidt in 2001, nadat Hidalgo zich voor de socialisten verkiesbaar heeft gesteld, tot het locoburgemeesterschap onder Bertrand Delanoë in Parijs. Ze dankt haar baan mede aan de zojuist ingestelde wet op deparitédie een gelijk aantal mannen en vrouwen op verkiesbare plekken voorschrijft. Haar benoeming stuit binnen de machocultuur op het gemeentehuis bij'les barons'van de Parti Socialiste op weerstand, schrijft Serge Raffy in zijn biografieAnne Hidalgo: Une ambition qui vient de loin(2021). Als dochter van een gastarbeider kwam ze inderdaad van ver, menen de 'baronnen', zelf doorgaans voorzien van een diploma van de prestigieuze École nationale d'administration, dat vrijwel automatisch toegang geeft tot de hogere ambtenarenbanen en mogelijk ministersposten.
Burgemeester Delanoë noemt haar neerbuigend'ma petite Anne'en houdt haar buiten belangrijke gesprekken, ook nadat ze na een aanslag op Delanoë met succes zijn taak tijdelijk heeft overgenomen, worden de verhoudingen niet beter. Hidalgo houdt zich met haar onstuitbare werklust en ijzeren doorzettingsvermogen staande. Maar na tien jaar, wanhopig door de aanhoudende tegenwerking, dreigt ze op te stappen om mee te dingen naar het burgemeesterschap van Toulouse. Als Bertrand Delanoë openlijk verklaart dat zijn 'medewerkster' niet naar Toulouse zal gaan, kookt haar Spaanse bloed. Ze geeft hem te verstaan niet zijn 'schatje' te zijn en dat hij geen beslissingen voor haar dient te nemen. Delanoë beseft dat hij haar niet kan missen en vreest dat haar vertrek een schandaal zal veroorzaken. Hij draait bij en wijst haar aan als zijn mogelijke opvolger.
Maar de politieke strijd om het burgemeesterschap blijkt binnen de partij niet zomaar gewonnen. Uit partijpolitieke overwegingen schuift Martine Aubry, haar mentor die haar altijd steunde, tot Hidalgo's woede een jonge, snelle, Groene dame van goeden bourgeois-huize - lees: stemmentrekker - naar voren als tegenkandidaat. Als collega's kandidaat Anne Hidalgo openlijk 'dochter van een conciërge' noemen, maakt Hidalgo van haar nadeel een voordeel. Tijdens een verkiezingsbijeenkomst belooft ze, eenmaal burgemeester, een jaarlijkse dag voor de Parijse conciërges, 'de sterren van ons dagelijks leven', op het gemeentehuis. Ze schiet met steun van toenmalig president François Hollande omhoog in de peilingen, waarna de socialistische gelederen zich ten slotte sluiten. In 2014 wordt Anne Hidalgo op 55-jarige leeftijd de eerste vrouwelijke burgemeester van Parijs.
Haar burgemeesterschap,vooral haar groene beleid, roept heftige protesten op. Het blijvende zwerfvuil, verwaarloosde groenvoorzieningen, het toenemend aantal daklozen, de eindeloze wegwerkzaamheden en het terugdringen van het autoverkeer zetten kwaad bloed.'Madame anti-voitures'treft hiermee vooral de bewoners van de voorsteden en kleine ondernemers die een auto nodig hebben, zo luidt het bezwaar. In 2017 wijst opinieonderzoek uit dat zeventig procent van de Parijzenaars vindt dat de burgemeester dergelijke maatregelen via een referendum aan haar burgers zou moeten voorleggen. De verzamelde kritiek is terug te lezen in de pamflettenNotre-Drame de Paris(2017),Sainte-Anne(2019) en via de virtuele protestbeweging #SaccageParis waar via tienduizenden tweets op X meestal anonieme klachten van uiterst links tot extreem-rechts worden gepost, doorgaans geïllustreerd met sprekende foto's van vuilnis, ratten of omgehakte bomen die niet worden vervangen.
Haar ambtenaren klagen over een gebrekkige overlegcultuur. Van het recordaantal van 34 naaste medewerkers rond Hidalgo zijn er in de loop van de tijd een vijftiental vertrokken door ruzie of onoverkomelijke politieke geschillen. Bruno Julliard, haar locoburgemeester, vertrekt in 2018 naar verluidt met slaande deuren, woedend over het koppige solo-optreden van zijn werkgeefster die nooit wil luisteren en impulsieve besluiten zou nemen. Bovendien is hij moedeloos geworden door zijn collega's die haar niet durven tegen te spreken.
Waar ging het in werkelijkheid over? Hidalgo weigerde het advies te volgen van Julliard om toenadering te zoeken tot president Macron, een knieval in haar ogen, om meer financiële overheidssteun te krijgen voor de stad. Tot haar woede had Macron in 2014, tijdens zijn ministerschap van Economische Zaken, de winkelopenstelling op zondag en het daarbij komende werken op zondag door de Assemblée, de Franse Tweede Kamer, weten te krijgen. De wet was volgens Hidalgo de reden voor het dramatische ledenverlies van de toen regerende Parti Socialiste.
Hidalgo liet zich ondanks de aanhoudende kritiek niet uit het veld slaan. Ze zette haar progressieve groene politiek door, beloofde extra steun voor de zwakkeren in de stad en wilde door voor een tweede ambtstermijn. Tijdens haar verkiezingscampagne vond ze de flamboyante Rachida Dati tegenover zich. De huidige Republikeins demissionair minister van Cultuur was toen al stadsdeelburgemeester van het chique zevende arrondissement rond de Eiffeltoren. Afkomstig uit een van de beruchte Parijse voorsteden wist ze zich zeker zo goed als Hidalgo in alle milieus te bewegen. Toch bleef de stad in socialistische handen. Mede dankzij de openlijke steun van prominenten uit politieke en culturele kringen werd Hidalgo in 2020 gekozen voor een tweede ambtstermijn van zes jaar.
Une femme Françaisebleek niet zomaar een autobiografie,het boek fungeerde tegelijkertijd als partijprogramma en campagnemateriaal voor de presidentsverkiezingen in 2022. Hidalgo bleek te dromen van het 'burgemeesterschap van Frankrijk'. Ze beschikte volgens haarzelf over de benodigde capaciteiten - sociaal, professioneel en ook politiek - om de eerste vrouwelijke president te worden. Ze komt weliswaar uit de arbeidersklasse, schreef ze, maar tijdens haar loopbaan had ze ook de middenklasse leren kennen. Anders dan haar imago dat ze zich graag in de Parijse elite ophoudt, beweegt ze zich moeiteloos in beide werelden: de Franse grote steden en de provincie. Ze geniet de steun van oud-president François Hollande, maar al in de eerste verkiezingsronde leed ze met niet meer dan 1,75 procent van de stemmen een pijnlijke nederlaag.
Hidalgo was na de vernederende verkiezingsuitslag politiek verzwakt, ook binnen haar partij, maar ze vertrok geen spier en vervolgde onverstoorbaar haar taak voor 'de verdediging van de gezondheid van mijn medeburgers'. De conflicten binnen het stadscollege bleven niet binnenskamers. Ze zijn terug te zien in de Netflix-serieSous la Seine(2024) waarin de burgemeester weigert te luisteren naar de waarschuwingen over haaien in de Seine die haar stad en de Spelen bedreigen. Ze veegt letterlijk haar handen af aan haar locoburgemeester. In werkelijkheid kreeg oud-locoburgemeester Emmanuel Grégoire, die lange tijd gold als Hidalgo's mogelijke opvolger, er genoeg van dat de 'koningin-burgemeester' haar besluit over een mogelijk derde ambtstermijn steeds uitstelde. Hij besloot zich tijdens de laatste verkiezingen van deze zomer verkiesbaar te stellen en behaalde een zetel voor de socialisten in het parlement. De dag na zijn overwinning nam Hidalgo voor het oog van de camera's op ijzige toon afscheid van hem om direct erna zijn opvolger Rémi Féraud, oud-burgemeester van het tiende arrondissement, buitengewoon hartelijk welkom te heten en deze een half jaar later als 'kroonprins' aan te wijzen. Hij zal het wel moeten opnemen tegen een kandidaat van deécologistesen de mediagenieke, huidige Republikeinse minister van Cultuur Rachida Dati.
In zakenblad Challenges werd onlangstegengesproken dat Anne Hidalgo een 'hysterische feeks' zou zijn. 'Integendeel', schreef het blad, ze gedraagt zich als een 'witte, harde, arrogante, ideologische, ambitieuze man'.
Toch hebben niet alleen haar ambtenaren het moeilijk met de geen tegenspraak duldende Hidalgo. Ook buiten de politiek klinkt kritiek. InParis n'est plus une fête(2024) verwijst onderzoeksjournalist Hacène Belmessous naar de roman van Ernest Hemingway waarin kunstenaars en schrijvers in het Parijs van de jaren dertig van de vorige eeuw een openheid en gastvrijheid genoten die tegenwoordig niet meer bestaat. Met de exorbitant hoge huren op de vrije markt, de horeca die met grote terrassen de trottoirs bezet en een kermis en reuzenrad in de Tuilerieën verbindt Hidalgo zich al te zeer aan het bedrijfsleven. Ze zou haar socialistische principes hebben verraden, stelt Belmessous. Ondanks jarenlange protesten is op dit moment de deels door privé-investeerders gefinancierde Tour Triangle in aanbouw. De 180 meter hoge wolkenkrabber in de vorm van een trapezium biedt ruimte voor een hotel, kantoren en winkels en staat bij het beurs- en congrescentrum aan de Porte de Versailles, nog net binnen de Boulevard Périphérique. 'Te groot', 'lelijk' en 'zonder enig algemeen belang', aldus de commentaren van de tegenstanders.
Het stedelijk beleid staat te zeer in het teken van het consumentisme en de luxe-industrie, vooral die van Bernard Arnault. De 75-jarige Franse zakenman, een van 's wereldsde rijksten, is bestuursvoorzitter van LVMH (Louis Vuitton, Moët Hennessy) en zit regelmatig aan bij president Macron. Macron noemde Arnaults schoonzoon Xavier Niel, rijk geworden van sekslijnen en telecombusiness en mede-eigenaar van dagbladLe Monde,als mogelijk kandidaat-opvolger van Hidalgo. De redder van de 'vrije' pers verklaarde bescheiden dat hij op dit moment nog onvoldoende ervaren was voor het burgemeesterschap.
Ian Brossat (1980), voormalig medewerker van Anne Hidalgo en namens de Parti Communiste lid van de Sénat, Frankrijks Eerste Kamer, neemt na het voorgaande negatieve relaas zijn vroegere werkgeefster in bescherming. 'Ruim tienduizend Parijzenaars verlaten jaarlijks de stad', erkent hij telefonisch. 'We kunnen helaas weinig doen tegen mensen die een tweede huis kopen en dat onderverhuren. De onderverhuur inclusief AirBnb hebben we beperkt tot een limiet van 120 dagen per jaar. Het probleem is ondanks de inzet van handhaving nog lang niet opgelost, maar het heeft wel gezorgd voor stabilisering.'
Tot 2022 had Brossat zelf huisvesting in zijn portefeuille en in weerwil van alle kritiek heeft hij groot respect voor Hidalgo's vasthoudendheid in het uitbreiden van de sociale huursector. 'In welke wereldstad heeft de burgemeester de afgelopen twintig jaar het aantal sociale huurwoningen weten te verdubbelen? Parijs zit voor bijna zeven miljard in de schulden, mede omdat ze standaard achthonderd miljoen per jaar vrijmaakt voor sociale woningbouw.'
Hidalgo liep met haar sociale beleid aan tegen het liberale beleid van president Macron. Hij is weliswaar afkomstig uit het sociaal-democratische nest, maar heeft daar in zijn beleid, als je alleen al kijkt naar de vluchtelingenopvang, niets van terug laten zien, zei ze tijdens haar verkiezingscampagne. Op de avond van Macrons herverkiezing in 2022 weigerde ze de Eiffeltoren feestelijk te laten schitteren.
Nadat Macron het parlement juist voor de Olympische Spelen had ontbonden, verweet Hidalgo de president hiermee het 'mooie moment' van het grootste sporttoernooi ter wereld te hebben verpest. InLe Mondegaf ze hem een veeg uit de pan: 'Je bent nooit het enige genie. (...) Zelfs een olympisch kampioen heeft om zijn medaille te behalen een team achter zich.'
Sinds de zomerspelen feestelijk verliepen, lijkt de verhouding enigszins verbeterd. Hun ontmoeting begin oktober, toen ze spraken over de heropening van de Notre-Dame en het verkleinen van de Place de l'Étoile, het enorme verkeersplein rond de Arc de Triomphe, was volgens een medewerker van de president 'zeer goed verlopen'. 'Het staatshoofd komt tegenwoordig zelfs op tijd tijdens een ceremonie', constateerde een naaste medewerker van Hidalgo. 'Hij laat ons niet meer wachten.' Tijdens de heropening van de Notre-Dame in december poseerde de burgemeester samen met de president en zijn echtgenote trots voor de camera's en zat ze in de kathedraal op de eerste rij.
Intussen blijft Madame la maire,gepokt en gemazeld door haar jarenlange ervaring, zich graag bemoeien met de landelijke politiek van haar partij. 'De Parti Socialiste heeft een fout gemaakt', verklaarde ze begin september tegenover dagbladLibération. De sociaal-democrate betreurde het dat het Nouveau Front Populaire (NFP), de coalitie op links, na de voor hen succesvolle verkiezingsuitslag van begin juli had geweigerd te praten over samenwerking met andere politieke partijen. Er waren genoeg onderwerpen waarvoor een meerderheid in het parlement zou bestaan: zorg, huisvesting, koopkrachtverbetering, afschaffing van pensioenhervorming, verhoging van het brutominimumloon en herstel van een rechtvaardig belastingstelsel. 'We moeten onze burgers hoop geven op maatregelen die hun dagelijks leven verbeteren. Onze parlementariërs moeten accepteren dat je overleg moet plegen. In de Assemblée moet het gebeuren. Geen enkele partij heeft op dit moment de absolute meerderheid, dus ik roep op tot debat over onderwerpen waarvoor wel een meerderheid is te behalen.'
Hidalgo's oproep tot polderen vond geen gehoor; er werd een regering gevormd zonder het NFP, dus ook zonder de Parti Socialiste. Hidalgo formuleerde het zo: 'Het is het bewijs dat de leiding van de Parti Socialiste onder volledige invloed staat van de radicaal-linkse Jean-Luc Mélenchon.' Ooit noemde ze deze laatste 'een dictator à la Nicolás Maduro, Bashar al-Assad en Vladimir Poetin', aanhangers van 'populisme en demagogie'. Hidalgo was uit op afscheiding van het NFP en wist zich onder meer gesteund door europarlementariër en potentieel presidentskandidaat Raphaël Glucksmann die de sociaaldemocraten tijdens de Europese verkiezingen begin juni vleugels had gegeven. Ook oud-president François Hollande, die zich uit vrees voor een overwinning van de extreem-rechtse Marine Le Pen deze zomer verkiesbaar stelde en opnieuw in de Assemblée zit en presidentsambities heeft, steunde Hidalgo's suggestie voor afscheiding van Mélenchon.
En zo gingen na de val van diezelfde regering nog geen drie maanden later de socialisten, tot woede van de radicale Jean-Luc Mélenchon, in gesprek met de nieuwe premier François Bayrou. Hoelang de sterk verdeelde socialisten gedoogpartner willen zijn van Bayrou's liberale kabinet en tegelijkertijd voor de linkse kiezer een mogelijk alternatief kunnen zijn voor het samenwerkingsverband NFP, is de vraag.
Hidalgo heeft in elk geval eind vorig jaar bekend gemaakt niet op te gaan voor een derde ambtstermijn in 2026. Wellicht lonkt de landelijke politiek. Tegenover zakendagbladLes Échosverklaarde ze, ongetwijfeld terugdenkend aan het debacle van 2022, dat ze 'absoluut' geen kandidaat wil zijn voor de presidentsverkiezingen van 2027. Ze zou wel mee willen helpen bij de opbouw van een 'sociaal-democratisch en ecologisch blok'. In dat kader zal ze zich wijden aan de juridische kant van klimaatkwesties op nationaal en internationaal niveau. Op 9 december nam ze alvast het initiatief tot een burgerberaad over de 'rechten van de Seine', om de opties te verkennen voor de bescherming van de rivier en hiervoor een concreet wetsvoorstel te formuleren. Wellicht wacht ze haar kansen af voor het geval dat de socialisten zich afscheiden van het NFP, om weer als zelfstandige partij aan de verkiezingen mee te doen.
Denis Allard / Opale / Lumen | Forbes riep Hidalgo uit tot een van de vijftig leiders die de strijd tegen de klimaatcrisis met tastbaar resultaat aanpakten