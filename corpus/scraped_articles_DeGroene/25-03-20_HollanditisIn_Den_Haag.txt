Hollanditis In Den Haag

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
20 maart 2025
De Amerikaanse historicus Walter Laqueur muntte in 1981 de term 'hollanditis'. De vredesbeweging organiseerde grote demonstraties tegen de plaatsing van kruisraketten. De protesten werden zo afgedaan als een apart soort aandoening. Na de motie-Eerdmans van afgelopen week zullen er vast en zeker Europese politici zijn die zich afvragen of dit het symptoom is van een nieuwe hollanditis. Eventjes stond Nederland samen aan de kant met Hongarije als de enige lidstaten die zich tegen de Europese bewapeningsplannen keren.
Toch is deze hollanditis anders. In een paar uitzinnige weken is een geheel andere geopolitieke constellatie ontstaan. Het Amerika van Donald Trump werpt zich nu op als vredesstichter. Zijn regering lijkt te proberen om samen met Poetin het grondstoffenrijke Oekraïne op te delen.
Nu heb ik altijd sympathie voor het pacifisme gekoesterd. Wie leest over de Koude Oorlog weet dat de wereld meermaals op de rand van een nucleair armageddon heeft gestaan. Het valt echter moeilijk te ontkennen dat met Trump de vlag van het pacifisme besmeurd is geraakt. Je hoeft ook geen meesterstrateeg te zijn om te beseffen dat een geloofwaardige militaire afschrikkingsmacht een voorwaarde voor vrede is. Als Poetin militair niets te vrezen heeft, zal hij zich niet aan een eventueel bestand houden. Nu Trump onbetrouwbaar blijkt en Oekraïne zelfs chanteert met het stopzetten van steun, zal Europa die rol moeten overnemen.
De politieke verhoudingen liggen ook anders. Waar het electoraat van PvdA, D66 en de politieke voorlopers van GroenLinks in de jaren tachtig de kern uitmaakte van het vredeskamp, wordt het nu gepeild als grootste voorstanders van de Europese defensieplannen. Het is bovenal eurosceptisch rechts dat de kont tegen de krib gooit. Geopolitieke overwegingen zijn voor deze partijen minder belangrijk dan de diep ingesleten afkeer van Brussel. De motie-Eerdmans moet vooral in dat licht worden gezien: niet als een stem tegen bewapening, maar als een stem tegen meer Europa.
Deze eurosceptische traditie ontstond in de jaren negentig, uit een opvallend mengsel van neoliberalisme en cultuurnationalisme. Politieke belichaming van deze combinatie was VVD-leider Frits Bolkestein. In een veelbesproken lezing in februari 1995 pleitte hij voor een Europa-beleid strikt gebaseerd op het 'nationaal belang'. Samen met Gerrit Zalm voerde Bolkestein campagne voor de verlaging van de Nederlandse afdracht en voor inperking van Europese subsidies. 'Terwijl we onze begroting moeten uitwringen om onze dijken te versterken, worden er op het vakantieparadijs Tenerife mede met ons geld snelwegen aangelegd', klaagde Bolkestein. De VVD-leider pleitte voor een 'liberaal Europa', dat zich beperkte tot kerntaken.
De VVD streefde naar zoveel mogelijk negatieve integratie (marktwerking) met zo min mogelijk positieve integratie (Brusselse budgetten en subsidies). Bolkestein bespeelde daartoe handig het opkomend nationalistisch sentiment tegen de EU, waarschuwend voor een Europese superstaat. De vrijemarkt-agenda in Europa was in zijn ogen het beste gediend bij een combinatie van economisch internationalisme en cultureel nationalisme. Niet deever closer union,maar een impopulaire unie met een beperkt takenpakket was hier het ideaalbeeld.
Nederland verwierf een reputatie als strengste begrotingshavik in Europa. Samen met het machtige Duitsland waakte Nederland over de Europese begrotingsregels en verzette zich halsstarrig tegen eurobonds. Opeenvolgende ministers van Financiën profileerden zich in Brussel als botte rekenmeesters: Gerrit Zalm, bijnaam'Il duro';Jan Kees de Jager, 'ik ben Nederlander, dus ik kan bot zijn'; Jeroen Dijsselbloem, 'ik kan niet al mijn geld aan drank en vrouwen uitgeven en vervolgens bij u om bijstand vragen'.
Er zat een economische logica achter. Net als Duitsland heeft Nederland met zijn exportgerichte economie minder behoefte aan overheidsuitgaven in crisistijd dan zuidelijke lidstaten, die afhankelijker zijn van de binnenlandse vraag. Tegelijkertijd bediende deze strengheid een nationalistisch sentiment. Het rechts-populisme in ons land wakkerde dat verder aan. Het angstbeeld van Brussel als bureaucratische superstaat werd vereeuwigd in Thierry Baudets proefschriftDe aanval op de natiestaat.Zelfs de linkse SP zou het frame van een Brusselse superstaat overnemen. In werkelijkheid is de EU meer een 'mini-staat', met een budget van één procent van het Europese bbp en een vijfde van het personeel van de rijksoverheid.
In het verzet van Joost Eerdmans, Pieter Omtzigt en Geert Wilders tegen eurobonds en defensieplannen klinkt deze lange traditie door. De tijden zijn echter veranderd. De rigide Brusselse begrotingsregels werden al sinds het vroege begin 'stupide' genoemd. Ze worden inmiddels door economen gezien als een van de redenen voor de achterblijvende Europese groei. Doordat ook het exportgerichte model van Duitsland in diepe crisis verkeert, is de steun voor die begrotingsregels nu weg.
De nieuwe geopolitieke werkelijkheid komt daar nu bij. Het atlanticisme van weleer is dood en begraven. Nederland zal zich tot het continent moeten bekennen, zelfs al is de EU verre van ideaal. De werkelijke dystopie bevindt zich aan de overzijde.
De motie-Eerdmans is eerder een stem tegen de EU