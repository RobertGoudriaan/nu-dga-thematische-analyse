De schuldvraag

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
30 mei 2024
Tulpenbollen, suikerbieten,fietsen op rijwielen zonder banden, en Hansje die vrolijk 'boem, boem, ramen open' roept als bommenwerpers op weg naar Duitsland overvliegen. Het is de vertrouwde kleinvaderlandse beproeving tussen 1940 en 1945 die we tegenkomen in het boekOorlogsduifvan Onno Blom over zijn goede opa, zijn foute overgrootvader en dito ooms en tantes. In Bloms verhaal blijft de bezetting betrekkelijk gewoon, alsof de Blommen zich erdoorheen slepen en het heetst van de oorlog op een of andere manier op afstand blijft - zelfs van de grootvader in het verzet.
Om twee redenen is dat opmerkelijk: omdat Hans Blom, de vader van de auteur, als historicus pleitte voor het normaliseren van de studie van de Tweede Wereldoorlog en deze als directeur van het Niod wist te ontdoen van het extreme goed-foutperspectief; en uiteraard omdat collaboratie en verzet, de twee uitersten van de oorlog, verenigd in één gezin, de verwachting wekken dat het drama voor het oprapen ligt. Dat blijkt dus niet het geval. De vraag is of dat aan de historische werkelijkheid ligt of aan de zoon wiens oog wellicht in het spoor van de vader nou eenmaal eerder op normaliteit en het alledaagse in ons doen en laten valt dan op abnormaliteit (vader Hans Blom werkt ook mee aan het boek, hij doet veel onderzoek ervoor; de zoon schrijft het op).
De familiegeschiedenis begint bij de overgrootvader, limonadefabrikant in Den Haag, die het prototype lijkt van de middenstander die in crisistijd valt voor Hitler. Als de zaken vanaf de jaren dertig slecht gaan, sluit hij zich met zeven van zijn kinderen aan bij de nsb en blijft lid tot het eind van de oorlog. De oudste zoon, de grootvader van de auteur, deed dat eerder, maar was vrij snel van zijn dwaling genezen (vanwege het ambtenarenverbod dat hem zijn werk onmogelijk zou maken of uit afkeer door voortschrijdend inzicht, de auteur komt er niet achter). Nadat hij rond de Duitse inval onder de wapenen is geroepen, komt de grootvader, na zijn demobilisatie, via een officiersvriend bij het verzet terecht, en op die gebeurtenis ligt de nadruk in dit boek.
Welbeschouwd beschrijft het twee houdingen, die van de foute overgrootvader en kroost en die van grootvader Jan Blom. De nsb-familieleden volharden monter en halsstarrig in hun keuze. Ze behoren niet tot de keurtroepen, maar zijn zeker geen slapende leden. Vader en dochters blijken vooral in de diensten- en administratieve sector een steun voor de beweging. Er wordt gebreid en gezongen - tante Map zingt hoogbejaard nog het Jeugdstorm-lied. De twee jongste zonen hadden graag voor de Waffen-SS gevochten, maar moeten zich vanwege hun lengte (1 meter 60) tevreden stellen met een baantje als chauffeur voor de nazi's (ze waren 'even trouwhartig als leeghoofdig' schrijft Onno Blom vergoelijkend).
Ze gingen bij de nsb 'uit rechtvaardigheidsgevoel' en vaderlandsliefde, het kwam door de sociaal oneerlijke omstandigheden, leggen de familieleden uit aan de auteur. En hij schrijft het op zonder zich hardop af te vragen of het misschien ook te maken had met ressentiment of verontwaardiging. Pas op het eind stelt hij de schuldvraag. Een tante vindt dat ze 'niets misdaan' hebben, een ander erkent dat ze het niet goed gezien hebben. Het is een uitzonderlijk louterend moment waarvan er aan het slot meer komen in een boek waarin het handelen van de familie als relatief onschuldig en tijdgebonden wordt beschreven, alsof de auteur het wil verkleinen.
Bij de beschrijving van zijn grootvaders verzet lijkt de auteur het omgekeerde procedé te volgen. Maar hoe hij ook probeert hem in beeld te krijgen, de grootvader blijft vrijwel onzichtbaar. De verzetsgroep De Duif wordt actief in Friesland terwijl hij, in de onderduik, van niets weet. 'De Duif steeg op zonder mijn grootvader', schrijft de kleinzoon. Eenmaal in Friesland krijgt hij, oneerbiedig gezegd, een soort van bijrol in de voorwaardenscheppende sfeer. Tekenend voor de 'afwezigheid' van de grootvader is dat een groot deel van de hoofdstukken over zijn verzet niet over hem maar over zijn vriend en verzetsheld Philip Pander gaat, in wiens schaduw de hoofdpersoon maar niet wil groeien. Grootvadersmoment of famekomt eigenlijk pas achteraf, als hij in het bevrijde Leeuwarden dicht bij minister Gerbrandy uit volle borst hetWilhelmuszingt. 'Ineens is alles echt. Ik kijk mijn grootvader in de ogen. Hij lacht, hij zingt, hij bestaat', noteert de auteur bij dit feit dat alle onzichtbaarheid moet opheffen.
En de familieverhoudingen? Hoe waren die ondertussen? Nadat een zus met nsb-speldje op en partijvlaggetjes op de fiets langs kwam, schrijft de grootvader dat hij 'nu jullie je met de vijand verbonden hebben' het contact niet wil voortzetten - vlak voor zijn dood zal hij de brief als daad van symbolische verzoening verscheuren. Het blijkt de grootste tragedie in deze familiehistorie. Anders dan in de nsb-familiegeschiedenis van Luuc Kooijmans uit 2015(Het geheim van de Valeriusstraat),waar een goede zoon van een foute vader wordt geëxecuteerd, en waarop momenten van inkeer volgen, vloeide er bij de Blommen geen bloed, en leefden ze na 1945 nog lang en redelijk gelukkig samen. Hun verhaal lijkt bijna te Nederlands om waar te zijn.
Ze hebben 'niets misdaan', of zagen het niet goed
Beeldbank WO2-NIOD | In de familie van Onno Blom waren collaboratie en verzet verenigd ONNO BLOM Oorlogsduif: Een familiekroniek De Bezige Bij, 534 blz.