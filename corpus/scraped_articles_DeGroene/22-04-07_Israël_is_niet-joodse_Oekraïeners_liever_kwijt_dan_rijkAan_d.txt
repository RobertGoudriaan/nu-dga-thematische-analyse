Israël is niet-joodse Oekraïeners liever kwijt dan rijk Aan de grens

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
7 april 2022
Jeruzalem- Voor joodse vluchtelingen uit Oekraïne heeft Israël de loper uitgelegd. Net als alle andere buitenlanders hebben ze immers aan één joodse grootouder genoeg om Israëlisch staatsburger te worden. Voor niet-joodse vluchtelingen is er geen loper. De minister van Binnenlandse Zaken had ze graag allemaal willen terugsturen, en dat is met bijna driehonderd van hen ook daadwerkelijk gebeurd. Na heftige protesten, ook vanuit de regering zelf, is het vluchtelingenbeleid iets minder hardvochtig geworden. Maar nog altijd is Israël de niet-joodse Oekraïners liever kwijt dan rijk.
Oekraïners hebben voor Israël geen visum nodig. Maar toen na de Russische invasie de vluchtelingenstroom op gang kwam, gooide de Israëlische minister van Binnenlandse Zaken Ayelet Shaked het verdrag over de visumvrijstelling in de prullenmand. Niet-joodse vluchtelingen brengen volgens haar het joodse karakter van Israël in gevaar, en na de oorlog krijg je ze moeilijk weg. Ze wilde hooguit twee concessies doen: de uitzetting van de twintigduizend vaak illegale Oekraïners, die sinds 2014 naar Israël waren gevlucht, zou worden opgeschort tot na de oorlog, en er zouden maximaal vijfduizend niet-joodse Oekraïense vluchtelingen worden toegelaten.
Dit beleid leverde op het vliegveld Ben-Goerion beschamende taferelen op. Bij aankomst werden joden en niet-joden gescheiden. Deze laatsten moesten tienduizend sjekel (bijna drieduizend euro) per persoon neertellen, een bedrag dat ze pas zouden terugkrijgen bij hun vertrek uit Israël. Honderden volwassenen en kinderen werden uren, soms dagen, vastgehouden. Ze kregen niets te eten of te drinken en sliepen op de vloer of op de bagagebanden. Sommigen zeiden dat ze liever naar Oekraïne teruggingen. De protesten zwollen zo aan dat Shaked moest inbinden. Er hoeft geen oprotgarantiesom meer te worden betaald. Vluchtelingen die geen familie of gastgezinnen in Israël hebben, worden ondergebracht in hotels, maar die zijn tijdens de Pesach-vakantie volgeboekt, dus er zal ander onderdak moeten worden gevonden. Inmiddels zijn er ruim tienduizend Oekraïners, Russen en Belarussen naar Israël gevlucht, en het zullen er nog veel meer worden. De joden onder hen zijn door de overkoepelende kolonistenorganisatie uitgenodigd om op de bezette Westelijke Jordaanoever ook zelf kolonist te worden. Maar zeker twee van de drie vluchtelingen zijn niet-joods. Het toelatingsquotum van vijfduizend niet-joden is dus al bereikt.
Het aantal in 2022 getelde doden en vermisten aan de buitengrenzen van Europa, volgens het Missing Migrants Project (IOM): 564