Kijk en huiver

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
14 november 2024
TELEVISIE De toeslagenaffaire
Legio dramaseries van eigen bodem dezer dagen - maar de meest urgente en confronterende is bnnvara'sDe toeslagenaffaire.Mij leek het onbegonnen en zelfs gevaarlijk werk om een zo langdurige, complexe, beladen, ontwrichtende materie samen te ballen in drie maal drie kwartier fictie. Waarbij ontelbaren, van kindertoeslagenouders tot politici, van volgzame tot (weinige) kritische ambtenaren, van systeemdienende tot (weinige) kritische juristen betrokken waren. En zijn. Waarvan de dossiers landelijk uitpuilen, net als de media-archieven. Maar het is een volstrekt geloofwaardige vertelling geworden waarin de lotgevallen van één gedupeerd gezin de persoonlijke gevolgen van een ontspoord beleid zichtbaar en voelbaar maken. Plus het mechanisme dat tot de ramp leidt. Emotioneel en feitelijk inzicht gevend tegelijk, wat de kracht van goed drama is.
Daarmee is niets gezegd over de kwaliteit van legio reportages en documentaires over de materie. Die raakten diep. Dramatiseren is alleen verantwoord als er grote feitenkennis en dito integriteit aan ten grondslag liggen. Wat in handen van de scenaristen Alma Popeyus en Hein Schütz, en die van regisseur Joram Lürsen, gezien hun oeuvres te verwachten en bewaarheid is. Maatschappelijk relevant, bij uitstek passend in de Vara-drama-traditie, al heeft die daar gelukkig bepaald niet het alleenrecht op.
De kern van de 'vertelling': hoe criminaliteitsbestrijding uitmondde in overheidscriminaliteit, getoond via het lot van de fictieve (maar tegelijk al te reëel bestaande) familie Badoui-Sabajo, met Marokkaanse en Surinaamseroots.Vader docent techniek, moeder kapster: de ruggengraat. Hem zien we in de openingsscène als hij, meteen op het dieptepunt, een jeugdzorginstelling binnen davert, wanhopig schreeuwend om zijn dochter Laila. Een zwaar overspannen man die met fysieke dwang wordt tegengehouden. Dik hout? Was dat maar waar. Culminatie van een reeks gebeurtenissen die in gang kwam met een brief van de Belastingdienst op een deurmat. De leader van de serie, direct volgend op deze scène, bevat stapels van die brieven.
Alles wat over en rond de familie getoond wordt, is gebeurd, op gigantische schaal. Ja, er is een kunstgreep nodig om het verhaal zo persoonlijk te maken: op de straatbarbecue van een fijne buurt met jonge gezinnen wordt een nieuwgekomen stel hartelijk ontvangen. Hij werkt bij de Belastingdienst en zal, promotie makend, direct betrokken raken bij het nieuwe rigide beleid waar zijn buren zwaar door getroffen worden. Hij zal de harde lijn volgen, twijfels krijgen maar de stap naar klokkenluider niet durven zetten. Er waren ambtenaren die, machteloos het ronduit kwaadaardig wordende systeem vervloekend, ontslag namen. We krijgen ze te zien. Maar bestaanszekerheid en hypotheken leiden, makkelijk of moeilijk, tot wegkijken. Het gezin Badoui-Sabajo is voor onze ogen uiteengevallen. Voor hen en talloze anderen komt de afwikkeling van het schandaal, als die er al is, te laat. Onherstelbaar. Terwijl nieuwe ontwikkelingen de voortgang remmen, zo niet belemmeren. Kijk en huiver, opnieuw.
Walter van der Kooi
Joram Lürsen, regie; Alma Popeyus en Hein Schütz, scenario:De toeslagenaffaire,BNN-VARA, drie delen vanaf donderdag 21 november, NPO1, 20.30 uur