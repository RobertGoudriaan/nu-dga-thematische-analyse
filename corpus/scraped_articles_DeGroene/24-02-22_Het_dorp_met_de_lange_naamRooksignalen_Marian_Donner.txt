Het dorp met de lange naam Rooksignalen Marian Donner

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
22 februari 2024
Onze taal wordt steeds abstracter. Laat haar wél verwijzen naar een tastbare werkelijkheid. Dan luisteren we beter, doen we meer moeite.
Er is veel om je over op te winden in hetNRCartikel 'Hoe een schaduwteam van Yesilgöz een omstreden asielaanpak doorvoerde' (en daarbij de wet overtrad), maar op symbolisch niveau kwam het misschien wel allemaal samen in de nieuwe naam die een woonblok op Ter Apel bij die aanpak kreeg. Voortaan, meldde deNRC, kunnen asielzoekers hier opgesloten worden in een 'procesbeschikbaarheidslocatie'. Een woord zo abstract dat de ontmenselijking en kafkaëske regelvoering ('We geven je zoveel afspraken op een dag, dat je wel binnen mot blijven', aldus demissionair staatssecretaris Eric van der Burg) er als het ware al in besloten ligt.
Stel je nou voor, vroeg ik me af, dat taal wél altijd verwijst naar een tastbare werkelijkheid, verplicht: men zal concreet zijn of men zal niet zijn! Dan zou dit gewoon een gevangenis heten, maar ik had even daarvoor gelezen over het dorp met de langste naam ter wereld en zag meer mogelijkheden. Dat dorp ligt in Wales en heet Llanfairpwllgwyngyllgogerychwyrndrobwllllantysiliogogogoch. Hetgeen zoveel betekent als: 'Parochie van de Heilige Maria in het dal van de witte hazelaar bij de snelle maalstroom en de parochie van de Heilige Tysilio bij de rode grot'.
Ja, dit is hoe het zou moeten zijn. Geen procesbeschikbaarheidslocatie meer, maar: 'Ommuurde bunker bij de grote eik aan de grens waar mensen opgesloten worden omdat ze naar een beter leven verlangen'. OfDe Groene, om maar wat te noemen: 'Tijdschrift dat huist in de bocht van het water tegenover bloemen en boeken terwijl toerist en koopgoot oprukken'. Zelf zou ik wonen aan het plein met de drie platanen waar schoolkinderen spelen en volwassenen dansen. Toegegeven, het kost wat meer tijd om zo te spreken, misverstanden liggen op de loer, sta je toch weer op het verkeerde plein (hoezo dansen er mensen?), maar dat is alleen maar goed. In deze tijd waarin kapitaal, goederen en informatie zo efficiënt mogelijk dienen te stromen, is elke hapering een vorm van verzet. Het vertraagt de boel, mensen moeten meer moeite doen, beter luisteren, beter opletten, op hun omgeving vooral.
We zouden klein kunnen beginnen. Al was het enkel door die omgeving, en alles wat daarin leeft, eens juist te gaan benoemen. Vogels, insecten en planten: in mijn ideale wereld leren kinderen de namen daarvan al op school. Want waarom ziet iedereen wel meteen het verschil tussen de logo's van Nike en Adidas, maar niet tussen een merel en een zanglijster? Herkent de beste vriend van mijn zoontje wel alle automerken, maar geen enkele boom? Sinds ik een tuinhuisje heb en me verdiep in planten, fiets ik heel anders door de stad. Zag ik voorheen alleen plukjes groen, nu zie ik oneindig veel verschillende tinten, een enorme verscheidenheid, mijn wereld is erdoor verrijkt.
Het automatisme zou verdwijnen, de luiheid. Denken dat het wel voldoende is als je 'vogel' zegt. Net zoals het woord Wilders in sommige kringen voldoende lijkt, want dan weet je het wel: dat is die clown die de rechtsstaat ondermijnt, de reden dat er tijdens de formatie onderhandeld moest worden over grondrechten. Maar ondertussen lapt de keurige VVD het recht voortdurend aan haar laars. Van het toeslagenschandaal via de behandeling van asielzoekers tot de levering van wapenonderdelen aan een moorddadig regime. Misschien zou het helpen als we gewoon spreken over de Partij van de opportunistische patjepeeërs in dienst van multinationals. Of zoiets.
Als taal losgezongen raakt van de tastbare werkelijkheid is het steeds moeilijker om de wereld nog te begrijpen. Zie behalve abstracte woorden waarvan niemand de betekenis begrijpt ook de hausse aan nepnieuws of de flagrante leugens van politici ('Is niet gebeurd', 'Geen actieve herinnering aan', 'Israel has the most moral army in the world').En als mensen de wereld niet meer begrijpen, gaan ze verlangen naar iemand die het ze uitlegt. Een sterke man of vrouw die de boel weer behapbaar maakt, overzichtelijk, liefst ook een die simpele oplossingen biedt, in jip-en-janneketaal.
Overigens bleek na een korte zoektocht op internet dat er nog een langere plaatsnaam bestaat dan het Welsche dorp. Het is een heuvel in Nieuw-Zeeland die Taumatawhakatangihangakoauauotamateaturipukakapikimaungahoronukupokaiwhen heet. De naam komt uit het Maori en betekent vrij vertaald: 'De top van de heuvel waar Tamatea, de man met de grote knieën, die bergen neersloeg, beklom en verzwolg om het land door te trekken, gekend als de Landeter, speelde op zijn neusfluit voor zijn geliefde'.
En toen verloor ik mezelf. Want stel je voor dat we niet alleen plekken, maar ook onszelf zo zouden beschrijven! Hoe zou ik dan heten? De eerstvolgende keer dat ik me aan iemand voorstel, probeer ik het gewoon. Mijn naam? Ik ben degene die altijd wil ontsnappen, hopelijk op een dag gekend als de dansende tijger, die haar woorden zoekt.
In deze tijd van efficiëntie is hapering een vorm van verzet