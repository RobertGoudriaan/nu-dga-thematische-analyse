Een koor van dubbelgangers

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
16 november 2023
Joke J. Hermsen neemt je inOnder een andere hemelmee op haar associatieve zoektocht langs plaatsen, mensen, boeken. Waar, bij wie of wat, is ze 'thuis'? Fascinerend én desoriënterend.
Als kind stond Joke J. Hermsenal met een denkbeeldig koffertje op de trap klaar om te vertrekken. Waar naartoe wist ze niet, ze wist alleen dat ze ergens anders dan waar ze woonde wilde zijn. Elders zou ze zich beter voelen. Meer 'thuis', meer zichzelf. Ze vertrok nooit, want ze was nog maar een kind. Maar het gevoel hield aan, als een compagnon op wiens gezelschap ze kon rekenen: het aanhoudende, rusteloze verlangen naar een onbestemd 'elders'.
InOnder een andere hemelgaat Hermsen op zoek naar de oorsprong van dit gevoel. Inmiddels is het kind een doorgewinterde filosofe die weet dat zij niet de enige is die worstelt met het 'waarom' van het bestaan, dat dit gevoel van 'thuisloosheid' tot de kernvragen van de literatuur behoort. 'Ons leven speelt zich af tussen heimwee naar het vertrouwde en een verlangen naar het onbekende', schrijft ze in de openingsbladzijdes. 'Waar zijn we thuis? In het vertrouwde of in het vreemde, in de taal of in onze herinneringen, bij de ander of bij onszelf?'
Wat volgt is een zoektocht, een literair dwalen door West-Europa, door de tijd, én door zichzelf. Hermsen, aangespoord door een verandering in haar persoonlijke leven die haar zich niet langer thuis doet voelen in Amsterdam, stapt in de auto en rijdt naar de Bourgogne. Daar, in een oude herberg die ze lang geleden kocht en opknapte, werkt ze aan een roman, maar het schrijven wil niet lukken. Ze wandelt over de Franse heide en probeert haar onrust te stillen. Het oude gevoel 'wat doe ik hier?' overvalt haar. Er zit niets anders op dan om wéér haar koffers te pakken.
De rest van de zomer, én van het boek, volgen we Hermsen terwijl ze van de ene naar de andere plek reist - via Amsterdam en Frankrijk naar een vervallen schuur in Drenthe en een reeks steden in Duitsland, waar ze de voormalige woonplekken van haar favoriete auteurs bezoekt. Ze geeft zich over aan wat ze 'vertepijn' noemt, het verlangen elders te zijn. Op alle plekken die ze bezoekt wordt ze overvallen door herinneringen - het lichaam herinnert zich, is als een archief - en terwijl Hermsen die herinneringen probeert te duiden, grijpt ze terug op dat wat ze kent: het gedachtegoed van andere auteurs.
Het is fascinerend én desoriënterend, dit dwalen door Hermsens leven en geest. De tekst is vooral associatief, aangestuurd door Hermsens wens om grip te krijgen op haar eigen gevoel van thuisloosheid en door haar kennis van haar geliefde auteurs: Lou Andreas-Salomé en Rainer Maria Rilke, Hannah Arendt en Ingeborg Bachmann. Vaak wordt de reis 'onderbroken' door verhalen over de levens van deze auteurs en de langdurige, soms zelfdestructieve worstelingen die zij hadden met het bestaan. Ook zijn er diepgaande, gedetailleerde interpretaties van Rilke's gedichten of Salomé's brieven, waardoor je Hermsens zoektocht even uit het oog verliest. Maar misschien, dacht ik tijdens het lezen, is dit precies waar het om gaat: de taal, of de literatuur, als houvast. Jezelf vinden in ontmoetingen met het werk van anderen. Dáár thuis zijn zoals nergens anders.
Hermsen studeerde in Parijs en had les van Julia Kristeva en Gilles Deleuze. Zij introduceerden haar tot het 'nomadisch denken', hier in Nederland verder uitgedacht door Rosi Braidotti. Haar boek past in de Franse intellectuele traditie om in dialoog te gaan met andere denkers, ervan uitgaand dat nieuwe inzichten niet in een vacuüm tot stand komen maar in gesprek met anderen én met de wereld. Het vergt een bepaalde mate van openheid, of porositeit, om op die manier door het leven te gaan. Als mens maakt het je kwetsbaar, als schrijver houdt het je soepel. Hermsen excelleert in de mate waarin ze haar eigen leven vervlecht met dat van anderen, de manier waarop haar bespiegelingen geworteld zijn in lichaam én theorie, in geleefde ervaring én academische kennis.
Complex wordt het als we met Hermsen afdalen in de tijd naar momenten uit haar leven van lang geleden die haar achtervolgen en die erom smeken om op de juiste manier opgetekend te worden. InOnder een andere hemelis er één verhaal in het bijzonder dat zich aandient en door het decennialange vergeten heen breekt; een verhaal dat Hermsen niet met rust laat, hoe ver ze ook van huis afreist. Hermsen cirkelt om het voorval heen, 'vergeet' het meerdere keren en herinnert het zich weer. Opgekruld in de kern van haar boek ligt een traumatische ervaring die Hermsen had toen ze veertien jaar was, toen ze op een avond in de auto werd aangerand door de vader van haar oppaskinderen. Meer dan veertig jaar lang heeft ze die herinnering weggeduwd, tot ze er niet langer omheen kon.
Net als Annie Ernaux, die in haar werk de invloed van vergeten of onderdrukte herinneringen onderzoekt, beschrijft Hermsen zowel de herinnering zelf als de vrouw die haar wilde verdringen. Om de afstand tussen die twee kracht bij te zetten, schakelt Hermsen in deze passages over naar de derde persoon; het jonge meisje is niet langer 'ik', maar 'zij'. De pijn die zij met zich meedraagt is onaanraakbaar. Ook het kind op de trap, verlangend naar een ander 'thuis', wordt 'zij'. Overschakelen naar de derde persoon om de vervreemding tot jezelf uit te drukken is inmiddels een beproefd literair stijlmiddel. Door haar vroegere 'ik' te scheiden van haar latere, schrijvende zelf worden de passages over Hermsens jeugd een soort 'onderstroom' die moet verklaren waar haar ontheemde gevoel toch vandaan komt.
'We dragen een koor aan dubbelgangers met ons mee', zegt Hermsen, duidend op de meervoudige, tegenstrijdige identiteiten die ieder mens in zich huist. Ze citeert Freud, die inDas Unheimlicheopmerkt: 'We worden van binnenuit bedreigd door iets vreemds en onrustbarends.' Je kunt het verleden niet onschadelijk maken, lijkt Hermsen te willen zeggen, maar je kunt het onuitspreekbare wel duiden door er taal aan te geven. Schrijven geeft een stem aan het 'nog niet bewuste'. Zo ook in dit boek. Hermsen schrijft en denkt zich een weg naar haar binnenste, soms wat aarzelend, waardoor de structuur van het boek ook hier en daar wankelt. Steeds dichter nadert ze de pijnplek - niet de traumatische gebeurtenis zelf, maar wat erop volgde: het besef dat niemand haar hielp toen ze in gevaar verkeerde. Dat ze onbeschermd was.
Is dit dan de oorsprong van haar 'thuisloze' gevoel? Haar heimwee en vertepijn? Misschien, suggereert Hermsen, kunnen we ons pas thuis voelen in de wereld als we onze pijn accepteren. Als we de donkerte waaruit we zijn ontstaan in de ogen durven te kijken. Het is een beetje zoals met Rilke, die ook leed aan de 'voortdurende blootstelling aan het bestaan'. Dat het leven pijn doet, weten we. Dat dit bij veel van de door Hermsen bewonderde auteurs tot een vroege of zelfgekozen dood leidde, weten we ook. Eén lot delen we met elkaar: het feit dat we in dit leven 'ontheemd' zijn en vrolijk door marcheren naar de dood.
Hermsen klampt zich vast aan het leven. Ze tuimelt door de tijd en neemt alle ruimte om haar gedachtestromen nauwkeurig te volgen en te onderzoeken.Onder een andere hemelgaat niet alleen over literatuur of de zoektocht naar een thuis, maar ook over het heden. Hermsen verbindt haar bespiegelingen over heimwee aan intermezzo's over corona en het klimaat, migratie en het lot van vluchtelingen. Wanneer je het over politiek ontheemden hebt, wordt de vraag 'hoe thuis te zijn in de wereld' ineens een heel andere. Hannah Arendt beschouwde 'thuis' als een ethisch vraagstuk; niemand is thuis in deze wereld zolang we dat niet allemaal zijn. De ruimtes die we bewonen zijn politiek. Het is daarom een voorrecht om je 'enkel' op existentieel niveau ontheemd te voelen, met een huis en een paspoort én zicht op een veilige toekomst.
Waarom het gevoel van ontheemd zijn nooit ver weg is, valt niet echt te doorgronden. 'Want we zijn nu eenmaal geen bomen die zich tot diep in de grond geworteld hebben, maar mensen die voeten hebben om te lopen en een geest die maar al te graag uit wandelen gaat', constateert Hermsen. Haar meanderende proza - deels memoires, deels intellectueel exposé - moeten het meest in de buurt van een antwoord komen op de vraag waarom we als mens vaak verlangen naar het onbekende, naar avontuur of risico. Omdat de kans bestaat dat je jezelf juist 'in den vreemde' tegenkomt. Dat daar het leven heel eventjes klopt. Meer dan dat is het niet, het leven: een aaneenschakeling van momentopnames. Het moet genoeg zijn.
JOKE J. HERMSEN Onder een andere hemel: Over heimwee & vertepijn Prometheus, 316 blz.