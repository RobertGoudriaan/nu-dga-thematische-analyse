De sluipmoordenaar Economie

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
21 november 2024
Wat me niet loslaat sinds die beroerde verkiezingsnacht begin november is dat ene, ongetwijfeld troostend bedoelde feitje. Of het nou Kamala Harris is, de Britse conservatieve premier Rishi Sunak of de Franse liberaal Emmanuel Macron: bij álle democratische verkiezingen in welvarende landen dit jaar kreeg de zittende macht een pak slaag. Dat is voor het eerst in bijna 120 jaar, blijkt uit cijfers van het ParlGov-project. Waarom? Noem het de ijzeren wet van de geldontwaarding. In de woorden van econoom Isabella Weber: 'werkloosheid verzwakt overheden, inflatie doodt ze'.
Met een economische bril op leek het zo overzichtelijk. Na een lange winterslaap ontwaakte in de lente van 2020 het inflatiespook. Niet door politici met een gat in de hand, zoals de hardnekkige mythe wil. Maar omdat het coronavirus fabrieken, mijnen, havens en bedrijven lam legde en zo korte metten maakte met ons even efficiënte als kwetsbare systeem van mondialejust-in-time-productie.
De gevolgen hebben we allemaal gevoeld. Plotseling was er een gebrek aan computerchips, toiletpapier en alle mogelijke andere goederen. Daar bleef het niet bij. Door de Russische oorlog tegen Oekraïne werden gas en olie peperduur. Als klap op de vuurpijl maakten sommige bedrijven misbruik van de verwarring door hun prijzen nog eens extra te verhogen: graaiflatie.
Zo snel als de prijzen waren gestegen, zijn ze daarna ook weer gestabiliseerd. In de herfst van 2022 bedroeg de inflatie in Nederland meer dan veertien procent. Inmiddels is dat afgenomen tot 3,5 procent. Amerika doet het zelfs met een procentje minder. Eind goed, al goed?
Niet dus. Psychologisch en politiek blijkt de inflatie onverminderd door te dreunen. De prijs van een doos eieren, een reep chocolade of een volkorenbrood keert nou eenmaal nooit meer terug naar het oude niveau. Dus borrelt, elke keer dat we een supermarkt bezoeken, de verontwaardiging op. Bovendien: in Nederland is de koopkracht van huishoudens dankzij strijdbare vakbonden en inkomenssteun van de overheid aardig gerepareerd, maar in de Verenigde Staten liggen de reële lonen nog altijd onder het niveau van 2020. Logisch dus dat drie op de vier Amerikaanse kiezers last zegt te hebben van de inflatie. Van hen stemde twee derde op Donald Trump.
Dat inflatie mannen met autoritaire ambities doet floreren, weten we uit de geschiedenis. Het klassieke voorbeeld is natuurlijk Adolf Hitler. Al gebiedt de eerlijkheid te zeggen dat het uiteindelijk juist deflatie en massawerkloosheid waren die de nationaalsocialisten het laatste zetje gaven. In Rusland liet de hyperinflatie in de jaren negentig de pensioenen en daarmee het politiek vertrouwen van miljoenen burgers verdampen. Het was de opmaat naar de alleenheerschappij van Vladimir Poetin.
Stijgende prijzen zorgen voor economische onzekerheid. Samen met heimwee naar de stabiliteit van weleer drijft dat mensen in de armen van een sterke leider. Wat me eerlijk gezegd verrast is dat dit effect niet enkel optreedt bij driecijferige hyperinflatie zoals in Argentinië, waar rechts-radicaal Javier Milei vorig jaar de verkiezingen won. Een procent of tien is blijkbaar al genoeg.
Om me heen hoor ik hoe commentatoren en economen daar hoop uit putten. Trump wil namelijk miljoenen immigranten deporteren. Hij tornt aan de onafhankelijkheid van zijn centrale bank en dreigt met importtarieven van wel zestig procent op Chinese producten. Stuk voor stuk maatregelen die de prijzen opnieuw de lucht in zullen jagen. Het Peterson Institute voorspelt dat de Amerikaanse inflatie over twee jaar kan zijn toegenomen tot wel 9,3 procent. Is het bij de volgende verkiezingen alweer exit Republikeinen?
Maar dan kijk ik naar Rusland, waar Poetin ondanks een geldontwaarding van zeker tien procent voorlopig stevig in het zadel zit. En ik herinner me de herverkiezing van de Turkse sterke man Erdogan. De prijzen stijgen er op jaarbasis nog altijd met bijna vijftig procent. Je zou willen dat het zo is, maar helemaal zeker ben ik er niet van. Wat als autoritaire leiders, waaronder ook Trump, minder vatbaar blijken voor de ijzeren wet van de inflatie dan hun democratische tegenstrevers?
Dat inflatie mannen met autoritaire ambities doet floreren, weten we uit de geschiedenis
Reageren?Haegens@groene.nl