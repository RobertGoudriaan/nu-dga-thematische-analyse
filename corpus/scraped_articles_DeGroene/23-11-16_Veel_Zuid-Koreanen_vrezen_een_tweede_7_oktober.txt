Veel Zuid-Koreanen vrezen een tweede 7 oktober

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
16 november 2023
Seoul- De Zuid-Koreaanse legertop vreest een verrassingsaanval van Noord-Korea. Die zou de tactiek van Hamas op Israël van 7 oktober imiteren: op meerdere plekken vlak over de grens aanvallen vanuit de lucht en over land. En tegelijk zouden Zuid-Koreaanse militairen en burgers ontvoerd worden. Voorbereidingen voor de verdediging worden getroffen, zei defensieminister Kang Shin-chul namens de legertop, maar details gaf hij niet. De oorlog tussen Hamas en Israël kan ook een nieuwe Koreaanse oorlog ontketenen, zegt hij. Tussen 1950 en 1953 vochten beide Korea's een bloedige oorlog uit met miljoenen doden als gevolg. Er volgde een wapenstilstand.
De angst voor een Noord-Koreaanse aanval is groter geworden door de oorlogstaal van Noord-Korea dit weekend. De Zuid-Koreaanse marine begon in oktober met grootschalige maritieme oefeningen samen met Japan en de VS, voor het eerst in zeven jaar. Als reactie schreef de Noord-Koreaanse staatskrantRodong Sinmundreigend: 'Deze samenwerking kan leiden tot een atoomoorlog die kan uitmonden in de Derde Wereldoorlog.'
Experts zagen op videobeelden van de aanval van Hamas F7-raketwerpers, Noord-Koreaanse wapens die ook in Syrië zijn ingezet. NoordKorea ontkent de verkoop van wapens aan Hamas, maar experts weten dat het land al jaren wapens aan Iran en Syrië verkoopt. Bewijzen dat Hamas wapens heeft gekocht van Noord-Korea zijn schaars. Maar in mei 2021 viel Hamas met Noord-Koreaanse raketten Israël aan, volgens Orxy, een goed ingevoerde website die onderzoek doet naar militaire zaken.
De grote aantallen doden in Israël en Gaza zijn groot nieuws in Zuid-Korea, want in Israël wonen relatief veel Koreanen. Zij hebben vaak een fanatiek christelijke achtergrond, met een sterke missiedrang, vertelt Elmer Veldkamp, universitair docent Koreastudies in Leiden. Meteen na 7 oktober vertrokken er 355 Koreanen uit Israël. Nu zijn er nog 470 over. Uit Gaza is een Koreaanse familie van vijf mensen geëvacueerd naar Egypte.
75 procent van de Zuid-Koreanen is bezorgd over de staatsveiligheid, bleek in augustus in een opiniepeiling. Vorig jaar was dat zeventig procent. Veel mensen zijn bang dat de VS, belangrijk voor Zuid-Korea's veiligheid, de aandacht nu verplaatsen naar Israël. Dit zou Noord-Korea in de kaart spelen en de kans op een aanval vergroten.