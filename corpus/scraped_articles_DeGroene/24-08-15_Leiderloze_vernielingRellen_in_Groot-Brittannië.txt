Leiderloze vernieling Rellen in Groot-Brittannië

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
15 augustus 2024
Voor de rellende witte werkende klasse in Groot-Brittannië zijn onvrede over migratie en sociaal-economische achterstelling een onontwarbare kluwen geworden.

Sociale ongelijkheid en achterstelling,jeugdwerkloosheid, racisme en etnisch conflict, criminaliteit en het optreden van de politie. De socioloog John Brewer, destijds voorzitter van de British Sociological Assocation, wist in 2011 precies op welke terreinen de verklaringen voor een plotselinge geweldsuitbarsting gezocht moesten worden, zo schreef hij destijds in een ingezonden brief naarThe Guardian. Ook toen was het Verenigd Koninkrijk toneel van gewelddadige rellen. Het oproer begon in voorsteden van Londen en vond navolging in steden die model staan voor Brits verval: Birmingham, Liverpool en Bristol, onder andere. Winkels werden geplunderd en ook politieauto's en het openbaar vervoer moesten het ontgelden. De aanleiding was de dood van een zwarte Britse man genaamd Mark Duggan, die door een politiekogel om het leven kwam. Deze zomer barstte de bom in het Verenigd Koninkrijk na een steekpartij in Southport op 29 juli, waarbij drie kinderen het leven lieten en tien kinderen gewond raakten door toedoen van een zeventienjarige jongen. Op sociale media circuleerde al gauw het gerucht dat de dader een islamitische asielzoeker was. Die boodschap werd gretig onthaald door groepen die al jaren gevoed worden met klachten over migranten, in opruiende taal geleverd door tabloidkranten, politici en opiniemakers die suggereren dat dichte grenzen het enige antwoord op de economische en sociale problemen van het Verenigd Koninkrijk zijn.

Op een herdenkingsmoment op 30 juli in Southport volgde een geweldsexplosie bij een lokale moskee. Het gebedshuis werd bekogeld met bakstenen en flessen. Islamitische stadsbewoners die zich nog op straat durfden te vertonen, werden fysiek aangevallen door de boze menigte. Van de lokale politie werden 27 agenten met verwondingen naar het ziekenhuis gebracht.
Het geweld in Southport had een dominoeffect: in de daaropvolgende dagen trokken ook in onder andere Manchester, Londen en Hartlepool agressieve menigten door de straten. Vrijdag 9 augustus maakte de politie bekend 742 arrestaties te hebben verricht, 'met nog honderden op komst.' 32 van deze arrestaties waren voor online misdrijven, zoals opruiing. Voor 302 van de arrestaties geldt dat er al een concrete aanklacht ligt bij justitie.
Net als in 2011 vinden de rellen plaats rondom een politieke koerswisseling. Destijds zat David Cameron net een jaar in Downing Street 10, nadat hij het stokje had overgenomen van Labour. Cameron sprak over gewetenloos tuig. Nu was de beurt aan Keir Starmer om als nieuwe premier vergelijkbare woorden te uiten en hard op te treden. Hij had ervaring. In 2011 was Starmer hoofd-openbaar aanklager en medeverantwoordelijk voor het opsluiten van meer dan dertienhonderd relschoppers.
In veel opzichten kijkt de wereld naar een volgende aflevering van een voortdurend drama,
met deels dezelfde hoofdrolspelers. Destijds waren het overwegend Britten met een migratieachtergrond die de straat opgingen, nu was het een mengsel van gestaalde extreem-rechtse activisten en boze burgers die aanhaakten, zo liet de bbc zien in reportages.
Het destructieve gedrag van de relschopperswerd in 2011 verklaard vanuit hun sociale en economische achterstandspositie. 'Vervreemding, woede, verveling en baldadigheid', zo schetste een verslaggever vanThe Guardiande situatie in de wijken waar de auto's in vlammen opgingen. De sociologische typering van de huidige lichting relschoppers is niet veel anders. Het geweld speelde zich vooral af in gemeenschappen gekenmerkt door 'sociaal-economische achterstand en werkloosheid', zo concludeerde migratieonderzoeker Rob McNeil van de Universiteit van Oxford in deFinancial Times. Dit kan volgens McNeil mede verklaren waarom asielzoekerscentra, moskeeën en andere fysieke symbolen van een immigratie het doelwit zijn. Bestaande tekortkomingen 'kunnen de perceptie vergroten dat er strijd om schaarse middelen gevoerd moet worden'.
Het verband tussen geweld tegen migranten en uitzichtloosheid werd ook gelegd doorThe Independent.Deze krant wees erop dat in Rotherham, waar een hotel dat onderdak bood aan asielzoekers werd aangevallen, een kwart van de inwoners in de meest verarmde wijken van het hele land woont. Sunderland, waar verpleegsters uit de Filipijnen met stenen werden bekogeld, heeft een bovengemiddeld kinderarmoedecijfer van meer dan dertig procent. Middlesbrough, waar driehonderd man de politie belaagden en auto's vernielden, heeft een armoedecijfer dat dubbel zo hoog is als het gemiddelde in het Verenigd Koninkrijk.
Dit treurige sociaal-economische beeld gaat hand in hand met toenemende politieke afzijdigheid. In de districten waar de rellen plaatsvonden lag de opkomst bij de parlementsverkiezingen gemiddeld negen procent lager dan de vorige keer, concludeerdeThe New Statesman. 'Deze rellen zijn het product van een klasse die zich bedrogen voelt na de valse beloftes van Brexit en reageert met nihilistische agressie', schreef het blad. Het Brexit-referendum, zo luidde de conclusie, was waarschijnlijk de laatste keer dat veel van de relschoppers stemden. Er bleek, aldusThe New Statesman,ook geen duidelijk verband te bestaan tussen deelname aan of sympathie voor de rellen en een stem op Reform UK, de nieuwe uiterst rechtse partij van Nigel Farage.
Dit alles maakt het veel gebruikte label 'radicaal-rechtse rellen' maar deels behulpzaam. Deze politieke etikettering suggereert een verbintenis met de georganiseerde politiek van partijen en bewegingen. VolgensThe New Statesmanontbreekt de connectie tussen de relschoppers en politieke representanten juist en is er eerder sprake van een 'coterie van mensen die politiek apathisch zijn'. Dit maakt de drijfveren achter de Engelse rellen ook bijzonder lastig te vergelijken met de onvrede van vergelijkbare groepen op het Europese continent. In het geval van bijvoorbeeld Frankrijk of Nederland hebben ze duidelijke vertegenwoordigers in de gedaante van Le Pen en Wilders.
'Leiderloos', zo worden de Britse rellen dan ook wel omschreven, maar dan zonder de positieve bijklank die deze term had toen het ging over anti-systeemprotesten zoals Occupy of tijdens de Arabische lente. Dan blijven de sociale media als aanjager over, net als in 2011, toen deze protestbewegingen de aandacht van de wereld hadden tegelijk met een periode van relschopperij in Groot-Brittannië. Stonden de sociale media dertien jaar geleden nog in de kinderschoenen, inmiddels zijn ze opgedeeld in digitale silo's waar eensgezinden enkel te horen krijgen wat in hun straatje past. Dit verklaart waarom desinformatie zich zo makkelijk kon verspreiden in opmaat naar de recente geweldsuitbarsting.
Ook het wantrouwen jegens politie en justitie is een verbindend thema tussen deze en voorgaande rellen. Die van 2011 werden gevoed door de overtuiging dat de wetshandhaving plaatsvond met racistische motieven, onder andere als het ging om het toepassen van preventief fouilleren. Op sociale-mediakanalen die de rellen van nu aanwakkeren gaat het telkens over 'dubbele standaarden', die zouden maken dat witte verdachten bovenmatig hard worden aangepakt.
Deze claim is ongegrond, concludeerdeThe Economistin een onderzoeksartikel. Het tijdschrift wees erop dat zwarte Britten 2,4 keer meer kans op arrestatie lopen dan witte, en 3,5 keer meer kans hebben om het slachtoffer te worden van politiegeweld. Aan de algehele perceptie dat de politiediensten tekortschieten in hun taak doet dat niets af. Minder dan de helft van de Britten is tevreden met de politie, tien jaar geleden was dat nog ruim zestig procent. Uiterst rechtse influencers in het Verenigd Koninkrijk (iemand als Tommy Robinson) en daarbuiten (Elon Musk) grijpen dit sentiment aan om theorieën over'two tier policing'te verspreiden.
De ruim tien jaar tussen de huidige episodevan publiek geweld en de vorige ontlokte een behoorlijk Brits grapje aan Ross Clark, een journalist die schrijft voorThe Spectator. Roerige zomers doen zich in Engeland ongeveer even vaak voor als zonnige: eens per decennium. Inderdaad waren er gewelddadige protesten in 1981 (tegen politiegeweld, door de Afro-Caribische gemeenschap in het Zuid-Londense Brixton) en in 1991 (tegen hogere gemeentebelastingen, door met name witte arbeidersgezinnen). In 2001 was er sprake van gewelddadige confrontaties tussen Aziatische en witte Britse jongeren.
'Wat de onrust ook in gang zet, alle rellen leiden tot hersenloze vernieling', schreef Clark. 'Relschoppers verwoesten hun eigen gemeenschappen, de opportunisten melden zich en proberen de situatie in hun eigen politiek voordeel uit te buiten.' De mate waarin de aan Twitter-feeds gekluisterde commentatoren buiten het Verenigd Koninkrijk de situatie aangrijpen om een totale burgeroorlog in het gehele Westen te voorspellen, bewijzen Clarks gelijk.
De vergelijking tussen zomerweer en rellen is er overigens niet een uit de losse pols: met de Russische revolutie als grote uitzondering leert de geschiedenis dat goed weer inderdaad het relschoppen en demonstreren bespoedigt, vooral omdat mensen bij warme temperaturen hoe dan ook meer samenscholen op straat. Tegelijk snapt iedereen dat je de rellen niet kunt toeschrijven aan het zomerweer. De kapotgeslagen gevels in de etnisch gemengde achterstandswijken beschrijven als een reactie op het Britse migratiebeleid is eveneens een vorm van misleidende monocausaliteit.
Onvrede over migratie - of in de meest extreme gevallen: ronduit racistische motieven - is onderdeel van de verklaring voor het geweld, maar geen sluitende. Sociaal-economische achterstand is onderdeel van de mix, net zoals Britse hooligan-cultuur, nihilisme en andere onderliggende sociale structuren dat zijn. Dit alles wordt omvat door een nieuw politiek frame dat werd beschreven door David Goodhart op het online opinieplatformCompact. 'Sommige witte burgers in achtergebleven gebieden hebben ontdekt dat de politiek gebaseerd op etnische grieven vaak heeft gewerkt voor minderheden en daarom misschien ook voor de witte bevolking kan helpen.' Het punt dat Goodhart maakt: aangewakkerd door prominente stemmen die via digitale kanalen tot (potentiële) relschoppers spreken is er een situatie ontstaan waarin woede over migratie en woede over een uitzichtloos bestaan onontwarbaar zijn geworden.
InThe Guardiandeed columnist Kenan Malik een vergelijkbare observatie. Veel witte kiezers in achterstandswijken voelen zich in de steek gelaten en ongehoord, constateerde hij, omdat de levensomstandigheden wat betreft werk en voorzieningen schraal zijn. Dit maakt ze vatbaar voor de boodschap dat het land is verwikkeld in een strijd tussen wit en de migrant. 'Tot de "witte werkende klasse" behoren gaat vaak meer over wit zijn dan over klasse', aldus Malik.
Het politieke antwoord op de rellen, naast straf voor misdaden, is dan ook evident van belang, ook buiten het Verenigd Koninkrijk. Dichte grenzen zullen omstandigheden die tot de rellen hebben geleid niet vanzelf wegnemen. Iets doen aan de verpaupering, armoede en werkloosheid in de wijken die deze zomer in brand stonden wel.
GaryCalton/Guardian/Eyevine/ANP | Rellen in Middlesbrough, 4 augustus. De gemeente heeft een armoedecijfer dat dubbel zo hoog is als gemiddeld in het Verenigd Koninkrijk