In Engeland liggen de patiënten op de gang In de wereld

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
30 januari 2025
Londen- Onze huisartsenpraktijk in Greenwich is ooit geopend door de bekende buurtbewoner Jools Holland, de nestor van de Engelse muziek, maar een keurmerk is het niet. Zo is het, zeker sinds de corona-lockdowns, lastig om een huisarts in levenden lijve te zien. En een inloopspreekuur bestaat niet. Toen onze zoon (15) in de donkere dagen voor kerst flinke buikpijn had, werd ons aangeraden naar de eerste hulp van het dichtstbijzijnde ziekenhuis te gaan, het Queen Elizabeth Hospital in Charlton.
Dat kwam goed uit, want na een volle dag wachten, testen en scannen bleek het om een blindedarmontsteking te gaan. Hij kreeg een eigen kamer, met sofabed voor een van de ouders, op de 'Safari'-afdeling en de volgende dag werd het nutteloze orgaan via een kijkoperatie verwijderd. Het verblijf was minder luxueus dan tijdens mijn eigen blindedarmoperatie begin jaren negentig in het idyllische Berg en Boschziekenhuis van Bilthoven, maar voor Londen anno 2024 was het prima.
We hadden geluk. Met name in het winterse griepseizoen kan het slecht toeven zijn in Britse ziekenhuizen. Omdat er op de zalen vaak geen plek is, plegen de gangen vol te stromen met bemande bedden of rolstoelen. Er is zelfs een speciaal woord voor:corridor care.Onlangs adverteerde het Noord-Londense Whittington-ziekenhuis voor verpleegkundigen die gespecialiseerd zijn in 'gangzorg'. Het is zelfs voorgekomen dat patiënten enkele uren onopgemerkt dood in de gang hebben gezeten of gelegen.
Dat stond in een recent verschenen rapport van de Royal College of Nursing. Daarin schetsen vijfduizend verpleegkundigen een zorgwekkend beeld van de National Health Service (NHS), de gratis staatszorg. Zo bleek twee derde van de ondervraagden patiënten te hebben behandeld op ongebruikelijke plekken, zoals gangen, omgebouwde bezemkasten en parkeerplaatsen. 'Het is vreselijk, het voelt alsof we in de Derde Wereld leven, of erger', zegt een verpleegkundige die in Londen werkt.
De minister van Volksgezondheid Wes Streeting heeft toegezegd het aantal bedden, dat geen pas heeft gehouden met de snelle bevolkingstoename, uit te breiden. Naar een continentaal verzekeringsmodel, het voorstel van Nigel Farage's rechts-conservatieve Reform UK, wil de Labour-bewindsman evenwel niet. Welke hervormingen er ook komen, de Britse zorg moet en zal gratis toegankelijk blijven.
Dat laatste is relatief. In het ziekenhuis bleek mijn zoon een oorontsteking te hebben opgelopen. Wederom was het schier onmogelijk om een huisarts te zien, waarna we ervoor kozen om naar een privékliniek in Blackheath te gaan. De wachttijd was kort, de cappuccino gratis en de gangen waren leeg, maar aan het consult bleek een prijskaartje van vijfhonderd euro te hangen.