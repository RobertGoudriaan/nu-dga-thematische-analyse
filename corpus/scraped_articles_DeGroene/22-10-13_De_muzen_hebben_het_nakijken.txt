De muzen hebben het nakijken

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
13 oktober 2022
Volgens componist en muziekcriticus Willem Pijper stond onze drang naar comfort recht tegenover ons levensgeluk. In zijn soms visionaire stukken, onder meer voorDe Groene,hield hij een pleidooi voor vernieuwing.
Afgaand op de essaysen kritieken die Willem Pijper in de jaren dertig inDe Groene Amsterdammerschreef, zou je zomaar kunnen denken dat voor hem vroeger alles beter was. De muziek in zijn tijd? Merendeels 'inferieur'. Concertavonden? 'Dure uithuizigheden met een franje van schijnartisticiteit.' Ontvankelijkheid voor muziek? 'Systematisch vernietigd' door wanbeleid in politiek en orkestbesturen.
Een echte muziekcultuur kende ons land volgens Pijper alleen in de tien jaar na de Eerste Wereldoorlog. Dat waren, vast niet geheel toevallig, ook de jaren van zijn eigen opmars als componist. Als 24-jarige had hij net de Toonkunst Muziekschool doorlopen toen er al werk van hem werd uitgevoerd door het Concertgebouworkest, het Residentie Orkest en het Utrechts Stedelijk Orkest. Om geld te verdienen schreef hij muziekkritieken voor hetUtrechts Dagblad. Al gauw werd hij docent bij achtereenvolgens het Amsterdams Muzieklyceum en het Amsterdams Conservatorium. En uiteindelijk, vanaf 1930, werd hij de eerste directeur van het Rotterdams Toonkunst Conservatorium, en schreef hij regelmatig stukken voorDe Groene.
Veel hierin is pessimistische cultuurkritiek, maar Pijper leed niet aan nostalgie. Integendeel, alles draaide bij hem om vernieuwing, om aansluiting bij het internationale modernisme. De frustratie over de geringe ontvankelijkheid voor die vernieuwende stroming - bij publiek, instituten en politiek - klinkt in bijna elk stuk door. Vroeger, in de jaren twintig, was alles beter omdat we toen nog naar de toekomst durfden te kijken. Zo kun je het paradoxale achter deze essays samenvatten.
Het sluit aan bij een van de weinige anekdoten die ik in mijn familie over hem hoorde. Mijn grootmoeder, Hendrika Weijts-Romijn (1902-1989), was in de jaren dertig Pijpers persoonlijke secretaresse op het Rotterdams Conservatorium. Zij speelde viool, maar de muziek van haar baas lag haar niet, die vond ze maar ingewikkeld. Toen ze dat eens voorzichtig liet vallen, antwoordde Pijper met een raadselachtig zinnetje: 'Ik zou het niemand willen aandoen om mijn muziek voor het éérst te horen.'
Uit zijn stuk over het vijftigjarige bestaan van het Concertgebouw, in 1938, blijkt dat dit meer was dan een gevatte opmerking. Pijper had een diepere ergernis over orkesten die nieuwe werken maar eenmalig speelden. 'Een muziekcultuur groeit namelijk uit herhaling. Hoe vaak herhaalt men zijn noviteiten? (...) Men herhaalt bijna nooit, en als men het doet, dan wordt het interval dermate wijd gekozen, dat het ten tweeden male gespeelde stuk zelfs voor de beroepscritici een noviteit lijkt. Hoe wil men op deze wijze een traditie kweken?'
We zijn, om het met het woord te zeggen dat regelmatig in deze stukken terugkeert, een 'amuzisch' volkje. In muziek zoeken luisteraars alleen nog vergetelheid. 'Voor het overgrote deel der luisteraars is muziek nu eenmaal niet anders of meer dan een, in het beste geval charmante, buitensporigheid.'
Amuzisch is degene voor wie kunst decoratief is. De jazzmopjes die niets te maken hebben met de authentieke, wel degelijk bezielde en vernieuwende jazz met Afrikaanseroots.
De vernieuwende kunst die Pijper voor ogen stond, moest iets anders doen dan de verveling verdrijven, kon zowel woede als vreugde opwekken, en was veel meer een vitaliserende, instinctieve levenskracht, die de muziekevolutie van binnenuit hoort te verjongen. Dit zie je ook in Pijpers houding ten aanzien van Richard Wagner. Hij scheen 'klassiek' te zijn geworden, en voor de evolutie van de toonkunst dus nog slechts indirect van betekenis, maar vervolgt: 'Wagner was van de componisten die in de laatste honderd jaar geleefd hebben, zonder tegenspraak de grootste, en zijn invloed, die ons op enkele essentiële punten niet minder dan verderfelijk voorkomt, heeft nog bijna niets van zijn macht verloren.'
Zijn voorspelling dat Wagner blijvend gezien zal worden als 'de verkondiger van het Derde Rijk', en 'primitieve pan-Germaan' lijkt in onze tijd te zijn uitgekomen. Inmiddels gaan er inderdaad stemmen op om hem te 'cancelen', en is er, onder meer bij het Holland Festival, een 'gerectificeerde' versie van deRingopgevoerd, met aandacht voor gender en identiteit.
Pijper wil de kunstenaar Wagner los van zijn privé-opvattingen zien. 'Voor ons, die het geloof in een muzische menselijkheid nog niet verloren hebben, maar die de muzische vermogens der op dit ogenblik levende mensheid niet al te hoog kunnen aanslaan, betekent het oeuvre van Wagner, de musicus, nog altijd meer dan de scheppingen van de wereldhervormer.'
Een tweede vijand van die muzische menselijkheid is wat we tegenwoordig de technologische vooruitgang zouden noemen. In dit land van ingenieurs hebben de muzen het nakijken, en staat alles in dienst van het maximaliseren van het comfort. In een van zijn eersteGroene-stukken, uit 1934, schrijft Pijper: 'Zij die menen de mensheid beter te dienen met natriumlampen dan met opera's, verliezen uit het oog dat de meesterstukken van hun mechanistisch vernuft slechts het comfort van de mens verhogen kunnen, doch nimmer zijn levensgeluk.'
Dat pleidooi tegen het comfort blijkt een basso continuo in zijn stukken. Of het nu gaat om muziek luisteren via opnamen, of over autorijden, waarbij de nieuwste comfortabele modellen de chauffeur dwingen tot een 'absolute afwezigheid van bewuste hersenarbeid'. Die houding verklaart ook waarom hij eind 1939, onder de dreiging van de Tweede Wereldoorlog, even terloops als provocerend stelt: 'Tussen 1914 en 1918 werd er misschien feller gehaat, maar er werd ook vuriger liefgehad.'
Vroeger toen alles slechter was, was alles beter. Visionair was Pijper wat dat betreft in zijn vermoeden van de robotisering, de amuzische antagonist, de grote handlanger van het technische comfort: 'Ook in de woonkamers is "muziek" niet meer een zaak van cultuur, maar van mechaniek. Waarom nog pianospelen als grammofoon en radiotoestel zonder inspanning, zonder vermoeienis, de voortreffelijkste herscheppingen te horen geven? Waarom iets met veel moeite leren als de perfecte resultaten van datzelfde leren voor een handvol kleingeld te koop zijn?'
Ten slotte had je nog die ene vijand van de kunsten, die zich in ieder land wel in enige vorm aandient, maar in Nederland net iets venijniger en hardnekkiger: politiek, of dat nu de landelijke overheid is, een gemeente of het bestuur van een culturele instelling. Bureaucratie, stroperige procedures, gedoe om geld, het eindeloos vergaderen.
Pijpers schrijfstijl is gelukkig dusdanig dat hij zijn bedenkingen boven het voorspelbare geweeklaag weet uit te tillen, met ironie en een zekere elegantie. 'Er wordt in de zalen misschien belangrijker vergaderd dan gemusiceerd; de interne organisatie en het orkest bewijzen handen spandiensten aan diverse praktijken die met de muziekproductie van ons land nog slechts zijdelings te maken hebben.'
Of dat nu een geruststelling is of juist niet, in elk geval hield Willem Pijper in de jaren dertig al klaagzangen over nagenoeg dezelfde onhebbelijkheden als waar onze cultuur-'sector' zich over opwindt sinds de grootste naoorlogse rampen die haar hebben getroffen: Halbe Zijlstra en het coronavirus. Sommige van zijn grieven zijn zo actueel dat je je onwillekeurig afvraagt hoe hij over onze tijd zou hebben geoordeeld.
Wat in elk geval opvalt is hoe verschrikkelijk goed die stukken zijn geschreven. Zijn stukken zouden we tegenwoordig misschien columns noemen, die verzamelnaam voor elk stuk waarin een auteur wel eens 'ik' zegt en zijn eigen stem durft te laten horen. Door die sterke mengeling van humor en provocatie doen de stukken van Willem Frederik Johannes Pijper wat denken aan het polemisch soort proza dat zijn voornaamgenoot Hermans later zou schrijven.
Pijper had in de tijd datDe Groenebij hem aanklopte natuurlijk al ruime ervaring, in allerlei kranten en periodieken, en het zal ook geholpen hebben dat hij zich graag in literaire kringen bewoog. Van 1927 tot 1936 was Pijper getrouwd met schrijfster Emmy van Lokhorst. Hierna werkte hij met Simon Vestdijk aan een onvoltooid gebleven opera.
Eén observatie is nog altijd geldig: 'De (Nederlandse) letterkunde lijdt onder het euvel der overproductie; de (internationale) muziek echter juist aan een onderproductie.' Er verschijnt nog altijd een immense hausse van boeken, terwijl het modern gecomponeerde repertoire minimaal is, laat staan dat het wordt uitgevoerd.
Uiteindelijk is Pijper minder pessimistisch, denk ik, dan hij zich in zijn schrijven presenteert. Naast het afzetten tegen wat hem niet bevalt, is hij ook niet te beroerd om laaiend enthousiast te zijn zodra iets of iemand iets laat horen wat wel vernieuwend is. Mooi vind ik de vaststelling dat veel muziek van Bach nooit geschreven is voor de concertvorm, en dat de uitvoeringen en instrumenten dus ook onderdeel zijn en zullen blijven van een doorgaande evolutie. De 'elektrofoon' (een verre voorouder van de synthesizer) zou best eens een plek in het orkest kunnen krijgen. DeKunst der Fugeop piano spelen 'of desnoods op een kwartet van saxofoons' is daarom meer in Bachs geest 'dan een concertuitvoering metVor deinen Thron tret' ich hiermittoe'.
In diezelfde geest moeten we Pijpers enthousiasme zien over het Rotterdams Philharmonisch Orkest onder Eduard Flipse, 'omdat dit musiceren, overdrachtelijk gezegd, geen blauwe knoop in het knoopsgat draagt'. Daar vindt hij een instinctief, zuiver musiceren, dat vanzelfsprekend vernieuwend is. Zie ook zijn lofzang op Toscanini: 'Slechts bij jonge kinderen en volstrekt niet muzikaal "opgevoede" leken vindt men die vanzelfsprekendheid, die bij Toscanini gedragen, opgestuwd wordt door een magistraal ontwikkelde leidersdispositie. Het bijzondere aan Toscanini's musiceren is, dat het niets bijzonders is.'
Maar kom er nog maar eens om, verzucht Pijper tegelijkertijd. Het is niet moeilijk om je voor te stellen hoe hij over onze tijd zou oordelen, maar vermoedelijk zou hij ook hier lichtpuntjes blijven zien en hetzelfde constateren als destijds:'De situatie is moeilijk, voor de nieuwe muziek. Er is echter geen reden tot wanhoop: de continuïteit ging nog niet verloren.' De toestand is nog even hopeloos, maar net zo min ernstig.
Dit is een licht bewerkte versie van de inleiding bijWillem Pijper: Toekomstmuziek. Een bloemlezing uit de essays voor De Groene Amsterdammer. Keuze, redactie en annotatie door Arthur van Dijk. Verschenen bij Studio Kers. Op 29 oktober wordt een middag gewijd aan Willem Pijper tijdens Woordnacht in Rotterdam
Nationaal Archief / Collectie Spaarnestad | Componist en criticus Willem Pijper, jaartal onbekend