De gevangen HDP-leider Demirtas stapt op

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
8 juni 2023
Istanbul- Het is een lange traditie in de Koerdische beweging om jezelf en medekameraden te onderwerpen aan kritiek. Nu de afgelopen verkiezingen in Turkije niet zo zijn gelopen als gehoopt, barst dus de kritiek los. Selahattin Demirtas, de gevangen voormalige co-leider van de HDP, de partij die vooral Koerdische stemmen trekt, trok zijn conclusie: hij trekt zich terug uit de actieve politiek.
Erdogans overwinning was een dreun voor oppositiekandidaat Kiliçdaroglu, maar ook voor de HDP, die zijn kandidatuur steunde. Doel was Erdogans alleenheerschappij - die de verkiezingen oneerlijk maakte omdat de president vrijwel alle media beheerst en alle instituties in zijn zak heeft - te breken. In de parlementaire verkiezingen mikte de HDP op tachtig tot honderd zetels, maar bleef steken op 61, een verlies van vier.
Demirtas nam zichzelf onder de loep in zijn cel in de gevangenis van Edirne. Heel concreet werd hij niet in een artikel dat hij publiceerde en in een interview met een prominente Koerdische journalist, maar hij stelde wel dat het hem niet is gelukt met zijn ideeën over de verkiezingen door te dringen tot de partijtop. 'Het spijt me oprecht dat ik geen beleid heb kunnen presenteren dat onze mensen waardig is. Ik beloof aan deze tekortkomingen te werken.'
Grote vraag is waarom de partij niet met een eigen kandidaat voor de presidentsverkiezingen is gekomen. Het plan om Erdogan met een brede coalitie in de eerste ronde weg te vagen, mislukte, waarna de campagne een extreem-nationalistische wending nam en ook Kiliçdaroglu niet meer met de Koerden geassocieerd durfde te worden.
Demirtas onthulde dat hij zich beschikbaar had gesteld als kandidaat. Als dit afgewezen zou worden door de Verkiezingsraad vanwege zijn veroordelingen en de talloze rechtszaken die tegen hem lopen, was die dynamiek en Demirtas' enorme populariteit goed geweest voor de alternatieve Koerdische kandidaat. Zowel Kiliçdaroglu als Erdogan zouden in de eerste ronde niet winnen, maar het overwinningsmomentum zou in de tweede ronde bij oppositiekandidaat Kiliçdaroglu liggen. Demirtas zegt dat hij nooit antwoord kreeg van de partijtop op zijn voorstel.
Zijn lidmaatschap van de partij blijft. En misschien komt hij terug, wellicht als hij ooit vrijkomt. 'Terwijl ik, zoals elke kameraad in de gevangenis, verder ga met de verzetsstrijd, verlaat ik de actieve politiek in dit stadium.'