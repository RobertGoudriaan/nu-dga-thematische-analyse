In zee met smokkelaars Weg uit Ranya

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
22 september 2022
Duizenden inwoners van het Koerdische Ranya proberen via illegale wegen Europa te bereiken. Sommigen komen teleurgesteld terug na een vernederende ervaring, anderen lukt het wel. Ranya loopt intussen leeg.
Een droevig nieuw recordin Dover, eind augustus. Op één dag maakten 1295 mensen in 27 bootjes de illegale overtocht vanuit het Europese vasteland. Voor de meesten van hen is dit het laatste deel van een lange en vaak gevaarlijke route. Een route die door het weer, pushbacks en andere restrictieve maatregelen voortdurend verandert. Afgelopen jaar arriveerden op deze manier 22.600 mensen in het Britse koninkrijk. Onder wie tal van Koerden uit Irak.
Salam Aziz Mahmoud (47) had een van hen willen zijn. Na twee mislukte pogingen om de EU te bereiken, heeft hij alweer voor een nieuwe poging ingetekend. 'Ik voel dat ik hier muurvast zit', zegt de Koerdische leraar Engels in een theehuis in het centrum van Ranya, een stadje aan de voet van de bergen die de grens vormen van de Koerdische Regio van Irak met Iran. Eind vorig jaar probeerde hij vergeefs om met vrouw en drie kinderen via Belarus de EU te bereiken, nadat het hem in z'n eentje eerder via Griekenland ook al niet was gelukt.
Hij moet het opnieuw proberen, zegt hij. 'Er is hier geen werk. Er zijn geen bedrijven, de enige banen zijn die bij de overheid. En die is niet in staat om de mensen voldoende te bieden.'
Aziz is een van de vele duizenden inwoners van het Koerdische Ranya en het naburige Qaladze die hun woonplaats via illegale wegen achter zich probeerden te laten. Vorig jaar lieten zich uit deze regio alleen al zo'n veertienduizend mensen, van wie negentig procent jonge mannen, voor veel geld via de Belarussische grens naar Polen smokkelen. Van hen kwamen er zo'n vierduizend terug. Onder wie Aziz.
Binnenkort gaat hij weer op pad, want hij wil terug naar Engeland, waar hij voor zijn huwelijk elf jaar woonde en werkte. En hij heeft haast, want de smokkelaars houden hem voor dat de route over Het Kanaal moeilijker zal worden als gevolg van de maatregelen die de Britse minister Priti Patel deze zomer heeft aangekondigd. Ze dreigde om boten met asielzoekers terug te duwen naar Frankrijk, net zoals de Grieken dat doen in de grenswateren met Turkije. Bovendien hangt asielzoekers die zich in Groot-Brittannië melden een reis naar het Afrikaanse land Rwanda boven het hoofd, waar ze dan moeten wachten op een beslissing over hun asielverzoek. Over dat risico haalt Aziz zijn schouders op. En dat het sinds de oorlog in Oekraïne en de opname van Oekraïners in Europa moeilijker wordt voor andere vluchtelingen, ontkent hij. Hij hoopt juist dat de gastvrijheid zich ook zal uitstrekken naar andere nationaliteiten.
De oorlog in Oekraïne en de vluchtelingenstroom van acht miljoen Oekraïners die daarmee op gang kwam, heeft de mensensmokkel uit regio's elders in de wereld nauwelijks beïnvloed, al is er aan de ontvangende kant nauwelijks ruimte voor. Aziz kijkt minder naar zijn mislukte pogingen dan naar al die duizenden plaatsgenoten die er wel in slaagden zich in Europa te vestigen. De Koerdische Lutka Foundation becijferde dat de afgelopen zeven jaar 650.000 mensen Iraaks-Koerdistan verlieten, de autonome regio met zo'n 6 miljoen inwoners - meestal via illegale routes. In de eerste tien maanden van 2021 vertrokken er alleen al zo'n 37.000, vooral via Belarus.
Waarom kiezen zoveel mannen uit dit stadje ervoor een smokkelaar in de arm te nemen om naar Europa te gaan? Het is een combinatie vanpushenpull,blijkt uit gesprekken met theedrinkers en anderen in Ranya, waar de schaduw van de bergen altijd aanwezig is. Het theehuis aan het plein loopt langzaam vol. Mannen drinken thee met suikerklontjes of de lokale specialiteit van hete volvette melk, roken en praten met elkaar. Ze hebben de tijd, want ze hebben geen werk of geen klanten.
'Para nia',klinkt het - 'er is geen geld'. De mannen hebben veel kritiek op de Koerdische overheid, omdat die corrupt is, de olie-inkomsten in eigen zak zou stoppen en onvoldoende banen creëert. Tegelijkertijd kijkt iedereen hier voor alles naar de overheid: zo zal niemand zelf ook maar een boom planten, want dat is toch háár verantwoordelijkheid. En die overheid laat het afweten. Daar komt nog bovenop dat de handel met Iran niet veel meer oplevert sinds daar de economische situatie zo verslechterde, zodanig dat Iraniërs zelfs voor werk naar Irak kwamen.
Maar geld is slechts een deel van het verhaal. Ook de mentaliteit van de mensen in Ranya speelt een rol. Hier begon in 1991 de opstand - de'Raparin'zoals de Koerden zeggen - tegen de Iraakse dictator Saddam Hoessein. Van hieruit rolde die toen verder door wat later de autonome Koerdische regio werd en die er zonder die opstandige Ranyaërs niet was gekomen. Nog steeds staan zij als zodanig bekend, en het gebied van Ranya en Qaladze kreeg daarom de geuzennaam Raparin. Bovendien gaat het ook weer niet echt om geld: voor de overtocht tellen mensen immers tienduizenden dollars neer. Zelfs al is dat vaak geleend geld, het is er wel. Nog wel, want Ranya is bezig leeg te lopen.
Salam Aziz was een van die succesvolle vertrekkers, maar hij kwam in 2012 terug om te trouwen. Daarna kon hij bij gebrek aan een geldige verblijfsvergunning niet meer legaal terug naar Engeland. Zijn jongste poging om dat langs illegale weg via Belarus te doen, kostte hem zo'n 21.000 dollar. Terug in Ranya huurt hij nu een woning. Hij verloor zijn werk als leraar Engels en gaat van klusje naar baantje. Desondanks staat de volgende poging voor de deur: 'Ik denk aan mijn zoontje, dat is vijf en kan nog niet praten. Dokters hier kunnen hem niet helpen. Hoe moet hij hier opgroeien?'
Om bij zijn jongste poging Polen te bereiken, maakte Aziz gebruik van een smokkelaar, een 25-jarige oud-student die zei hem te willen helpen en met wie de verhouding na de mislukking totaal verzuurd is. Het verhaal over het massale vertrek uit Ranya is ook het verhaal over de honderden mensensmokkelaars in het stadje. 'We kennen ze hier allemaal. Als we ze nodig hebben, houden we van ze, maar komen we onderweg vast te zitten, dan haten we ze', zegt hij gelaten.
De illegale reis naar Europabegint bij een van de vele reisbureautjes in het centrum van Ranya. In een kelder in de Dollar Bazaar zit Sky Travel van
Delzar Abdullah. De in zwarte trui en jasje geklede jongeman is een van de weinigen in deze kelder vol soortgelijke bedrijfjes die wil praten. Zijn collega's, onder wie de reisagent waarmee Aziz werkte, zijn te bang voor de gevolgen van openlijk uitkomen voor hun rol in de uittocht.
Abdullah zegt echter dat er een einde moet komen aan de illegale praktijken - zelfs al heeft ook hij er goed aan verdiend. Hij heeft honderden, misschien wel duizenden via Libanon, Damascus, Istanbul of Dubai op weg naar Minsk geholpen met een pakketreis bestaande uit een visum voor Belarus, een ticket en verblijf in hotels. Bovendien zorgde hij voor vervoer naar het vliegveld in Sulaymaniyah voor het eerste deel van de vlucht. Die route ligt nu stil, maar werk blijft er.
In het kale kantoortje staan stoelen tegenover elkaar voor Abdullahs bureau. Posters van verre bestemmingen ontbreken aan de kale muren, op een poster van Parijs na. Hij haalt plastic bekertjes water uit zijn koelkast en gaat achter zijn computer zitten.
'Mensen vragen me naar een smokkelaar', zegt hij. 'Ik vertel welke betrouwbaar zijn, maar mensen luisteren niet. Ik zeg: met die smokkelaar verdrink je, maar ze gaan toch met hem in zee.' Hij klinkt gepassioneerd. Dit is waarom hij vindt dat het moet ophouden. Ranya verloor zeker 44 mensen op de illegale routes naar Europa. Eind vorig jaar verdronk een achttienjarige uit de stad toen tijdens zijn vijfde poging om Het Kanaal over te steken de te volle opblaasboot zonk. Er waren zestien Koerdische slachtoffers.
Abdullah kende veel van de plaatselijke slachtoffers. 'Voor de meesten van hen verzorgde ik het Turkse visum. Zij luisterden niet naar mijn advies over de smokkelaar', zucht hij. Daarnaast zijn er nog dertig mensen uit Ranya die vermist worden op de Belarus-route, en tientallen anderen die via Turkije, Griekenland en Oekraïne probeerden te reizen maar nooit op hun bestemming aankwamen. 'Ik heb medelijden met hen die omkwamen, maar ook', met een knikje naar Aziz die verslagen zijn hoofd buigt, 'met al die mensen die teleurgesteld terugkomen.'
Hij vindt dat de buitenwereld moet weten hoe het allemaal werkt. Ranya heeft zijn eigen smokkelaars, vertelt hij, net als andere Koerdische plaatsen als Sulaymaniyah en Erbil. Ze werken via connecties in Belarus, Turkije, Roemenië en Kroatië, en adverteren met hun diensten via Facebook en Instagram. 'Van sommigen weten we dat ze succesvol zijn, dat ze mensen naar Duitsland hebben gebracht. Van anderen zien we dat hun boten zijn gezonken.' Dat ze mensenlevens op hun geweten hebben en gewoon doorgaan maakt hem boos, en meer nog dat ze in Ranya pronken met dure huizen en auto's en de rijkdom die het gevolg is van hun illegale en moordende activiteiten.
Abdullah zegt een lijst met namen van plaatselijke smokkelaars te hebben die hij best wil delen. 'Als de overheid hen zou willen oppakken, dan kan dat. Hun werk is niet legaal.' En daardoor, klaagt hij, 'bezorgen ze ons reisagenten ook een slechte reputatie'.
Hij is niet de enige die de smokkelaars niet vertrouwt. Daarom deponeren reislustigen het bedrag dat de smokkelaar eist voor zijn werk bij een geldwisselkantoortje. Daar ligt het 'te slapen' tot ze hun doel hebben bereikt. Dan is een telefoontje voldoende om het aan de smokkelaar uit te betalen. Ook die kantoortjes hebben flink garen gesponnen bij de uittocht. Van elk bedrag dat zij in bed legden, kregen ze vijf procent. Om de grens tussen Belarus en Polen over te komen en dan per auto naar Duitsland te worden vervoerd werd zo'n 8700 euro betaald, voor de Kanaaltrip per opblaasboot tussen Frankrijk en Engeland nog eens 2500 euro.
Op zijn bureau liggen nog twee Iraakse paspoorten, en halverwege het gesprek komt een man binnen om hem een bundeltje bankbiljetten te overhandigen, die hij natelt en in zijn la legt. De routes veranderen voortdurend, vertelt hij. Die naar Griekenland is vrijwel opgegeven vanwege de Griekse pushbacks van de bootjes op zee naar Turkije en bij de grensrivier de Evro. Een alternatief is de zeereis tussen Turkije en Italië - goed voor twee boten à tweehonderd mensen per week.
In december zonken nog drie boten met illegale migranten onderweg naar Italië, waarbij zeker 31 mensen omkwamen, onder wie ook Koerden. Tientallen anderen zijn nooit gevonden. 'We hebben hier een smokkelaar met twee boten waarvan er eentje zonk, met veel doden. Die postte op Facebook dat alle opvarenden veilig waren aangekomen en feestvierden!' zegt Abdullah verontwaardigd. 'En zo'n boottocht kost dan vijftienduizend dollar!'
Sommige boten op deze route kwamen in de problemen en eindigden in Libische wateren waar ze onderschept werden. Koerdische organisatie hebben verschillende reddingsacties ondernomen om Iraakse Koerden uit de Libische vluchtelingenkampen te halen die daar vastzaten. Toch is de route naar Italië nu een van de populairdere.
Door de oorlog verviel de route via Oekraïne, maar de vraag naar smokkelroutes nam niet af. Om naar de EU-landen Kroatië en Slovenië te komen, biedt Abdullah weer een pakketreis: mensen vliegen naar Istanbul, wachten daar een paar weken op een visum voor Kroatië en reizen na aankomst in Zagreb per taxi door naar Italië. Kosten: veertienduizend dollar. Daarnaast is er het reizen op een gekocht Schengenvisum, vertelt hij. 'Dat isbig business.Dat gaat via mensen binnen de Spaanse, Italiaanse, Franse, Duitse en Nederlandse ambassades', zegt hij stellig. 'Die worden verkocht voor 15.500 dollar per stuk.'
Dit valt moeilijk te checken, maar in het verleden zijn er bij het Franse en het Duitse consulaat in Erbil incidenten geweest waarbij medewerkers tegen betaling visa afgaven voor Koerden die daar volgens de strenge Schengenregels niet voor in aanmerking kwamen. Volgens Abdullah gebeurt dat momenteel opnieuw en op veel grotere schaal. De Schengenvisa zouden worden aangeboden via Facebook. Er gaat veel geld in om. 'Ik weet van een achttienjarige die met een zakenvisum in Milaan landde. Daar werd hij geweigerd, want hij had niet echt het profiel van een zakenman. Hij gaf toe het visum voor zestienduizend dollar te hebben gekocht. Het werd ongeldig verklaard omdat de onderliggende documenten niet klopten. Maar een vriend met wie hij reisde, die een gewoon visum had gekocht, werd wel geaccepteerd.'
Het is duur, je kunt erbijverdrinken,je kunt teruggestuurd worden of na een mislukking geen andere optie zien dan platzak en met hangende pootjes naar huis terugkeren. Toch blijven Ranyaërs het proberen. 'Mensen denken dat ze de problemen onderweg wel aankunnen, als ze ook maar een kans op succes hebben', zegt Sulaiman Hamad Sofi (52). Hij werkt bij de lokale overheid in de gezondheidssector en leidt daarnaast een organisatie die het lezen van de koran wil bevorderen. In het kantoortje van die organisatie verontschuldigt hij zich dat de thee op is.
'Mensen prefereren een simpel leven in Europa, waar je al die dingen hebt die hier niet zijn. Veiligheid, openbare diensten, garanties voor de toekomst', zegt hij. Zelf kent hij op z'n minst tien gezinnen die recentelijk vertrokken, waaronder ook familie van hem. En ja, zegt hij, er is eenpull factor:mensen zien bij geslaagde migranten die even terug zijn voor vakantie het verschil in de kwaliteit van leven.
Hij somt op hoe moeilijk het is om te overleven in Ranya, zonder openbare diensten als water en stroom. In de hete zomers is er maar anderhalf uur per dag overheidsstroom en lang niet iedereen kan zich de dure stroom uit particuliere buurtgeneratoren veroorloven. Er zijn geen banen, en wie een baan bij de overheid heeft, weet niet wanneer het volgende salaris zal worden uitbetaald. 'We wilden als Koerden zo graag onze vrijheid van Bagdad. Maar nu is er zo'n gespannen relatie dat we bang zijn, want Bagdad misdraagt zich tegenover ons. Onze hoop is verdwenen.'
De Koerden kregen na de val van Saddam in 2003 de autonome status van een regio binnen Irak. Maar toen de Koerdische leiders eind 2017 na de overwinning op de radicale terreurgroep isis besloten een referendum over onafhankelijkheid te houden, zette dat kwaad bloed in Bagdad. Het Iraakse leger nam alle betwiste gebieden over waar de Koerden in de voorgaande jaren het bestuur in handen hadden gekregen. De Koerden verloren de oliestad Kirkuk en de controle over de grensposten met Turkije en Iran. Omdat de Koerden weigeren hun olie-inkomsten te delen met Bagdad, zette de Iraakse regering de uitbetaling van het Koerdische deel van het federale budget stop. Koerdische ambtenaren kregen lange tijd niets uitbetaald, en sinds dat weer op gang kwam, zijn de salarissen lager en komen ze onregelmatig.
Dat betekende het einde van de welvarende jaren. Hamad herinnert eraan hoe tien jaar geleden de Koerdische regering burgers renteloze leningen bood bij een huwelijk en het kopen van een huis, en dat migranten terugkeerden om te helpen hun land op te bouwen. 'Nu is het omgekeerd. De regering neemt alleen nog. Ze wil het geld van de burgers en stopt dat in haar eigen zak. Alle belastingen en leges zijn verhoogd, er zijn boetes als je niet betaalt. En financiële hulp aan burgers is er niet meer.'
Een verschil is ook dat in het verleden migranten geld naar huis stuurden. Ook dat is niet meer zo, vertellen mensen in Ranya. De nieuwe migranten zijn in Europa te druk met overleven en het opbouwen van een toekomst. 'Ze gaan nu voor het leven', zegt Hamad. De eerdere generatie hield de optie op terugkeer altijd open.
Het gevolg? 'De stad is leeg. Het park was altijd vol met jongeren, nu niet meer. De handel in de winkels is met zestig procent afgenomen.' De middenklasse verdwijnt naar Europa; veel migranten laten een overheidsbaan achter. Jongeren die afstudeerden maar geen werk vonden, vertrekken. 'We hebben een economie zonder jonge mensen en Ranya wordt steeds armer.'
Er zijn ook demografische gevolgen: mannen vertrokken, terwijl de vrouwen bleven. Cijfers ontbreken, maar Hamad ziet een afname van het aantal huwelijken dat gesloten wordt. 'Dat is deels ook omdat jonge mensen zich het niet kunnen veroorloven. De mannen hebben geen geld, kunnen niet trouwen, en migreren dan.' En daarmee is de Koerdische regering te vergelijken met een slang die in de eigen staart bijt. 'Want de redenen voor migratie zijn permanent geworden. Alleen een verandering van regering kan daar nog iets aan veranderen.'
Hamad weet ook wel waarom de overheid de smokkelaars met rust laat: die betalen aan de juiste personen op de juiste plekken. 'De smokkelaars hebben hun connecties, waardoor ze bij de overheid gedaan kunnen krijgen wat ze willen.' Bewijzen heeft hij niet. 'Dat is wat je hier hoort. Kijk maar hoe rijk ze zijn, terwijl ze hier rustig kunnen leven en niet worden opgepakt.'
'Ik weet zeker dat politiemensen,de burgemeester en de smokkelaars elkaar te eten uitnodigen', zegt Tuba Hussein (38), de vrouw van Salam Aziz. 'En dat hun familieleden niets hoeven te betalen als ze met een smokkelaar naar Europa willen.'
In de kale huiskamer van het huurhuis liggen alleen wat matjes op de vloer. Aziz voert San, zijn zoontje van vijf, met een lepeltje wat zoetigheid. Zijn dochter Maja van tien kan de asbak die hij haar vraagt te halen niet vinden. Toch steekt hij een sigaret op. De as en de opgebrande sigaret dropt hij schouderophalend in het weggooibakje van Sans lekkernij.
Was hij in het theehuis al neerslachtig, thuis wordt pas duidelijk hoe depressief Aziz is. En hoewel ze het geld voor de smokkelaar terugkregen omdat ze hun bestemming nooit bereikten, is ook zijn vrouw verbitterd. Ze verkocht al haar gouden sieraden en zelfs haar trouwring om de reis te kunnen betalen. Dat de smokkelaar haar ouders belde om het geld op te eisen terwijl zij nog in Belarus zaten, maakt haar woedend. 'Het zijn allemaal leugenaars', zegt ze fel. Ze meent dat velen in Ranya er zo over denken. 'Maar wat kunnen we tegen hen doen, met de deals die zij hebben met de politiecommissaris en de burgemeester?'
Wat het nog erger maakt, is dat drie andere families die tegelijkertijd met dezelfde smokkelaar reisden uiteindelijk wel hun doel bereikten. Hussein vertelt hoe ze met man en kinderen tot drie keer toe naar het grensgebied reden, waar ze dagenlang in de kou in tentjes wachtten tot ze de grens zouden kunnen oversteken, terwijl hun voedsel en water opraakten. Na anderhalve maand keerden ze platzak terug naar Koerdistan. De schaamte daarover is zo groot dat ze geen van beiden voor dit artikel op de foto willen.
'We hadden geen geluk. Het was een slechte en vermoeiende ervaring. Barbaars zelfs. Ik was bang de kleine te verliezen', zegt ze, met een gebaar naar San. Salam Aziz wilde voor hun zoontje, dat is achtergebleven in zijn ontwikkeling, medische hulp vinden. Zijn vrouw ging het er vooral om dat zij niet alleen zou achterblijven met drie kinderen. 'Ik wil bij hem zijn. Het is hier erg moeilijk voor een alleenstaande moeder.'
Daarom drong ze erop aan de tocht als familie te maken. Maar als haar man alsnog gaat proberen om in zijn eentje Engeland te bereiken, blijft ze toch achter. Hij heeft zijn visum voor Turkije, de eerste stop op de lange route, al gekocht. Zijn gezin zou zich later bij hem moeten voegen, maar dat kan alleen als hij een legale status weet te veroveren. En dat zal niet makkelijk zijn.
'Mijn man is niet gelukkig', stelt Hussein vast. ''s Ochtends word ik wakker en vraag ik me af hoe we nou toch verder moeten.' Ze zal hem moeten laten gaan. Want zelf wil ze het nooit meer opnieuw proberen, zo'n illegale reis met een smokkelaar. 'Wat wij daar op de grens hebben meegemaakt, dat wens ik echt helemaal niemand toe.'
Dit artikel kwam tot stand met steun van het Steunfonds Freelance Journalisten
...