Lege kusten

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
29 augustus 2024
KUNST Léon Spilliaert
James Ensor was de grootste schilder van Oostende, dat foeilelijke maar melancholieke sterfhuis aan de Noordzee, en zijn 75ste overlijdensjaar wordt herdacht met tentoonstellingen aldaar en in Antwerpen. Het werk van een andere zoon van de stad, Léon Spilliaert (1881-1946), zal te zien zijn in Kunstmuseum Den Haag.
Dat is een raadselachtige figuur. Het gemoed van de jonge kunstenaar kreeg een dosis mysterie mee van de symbolisten en decadenten van die jaren, Hodler, Klimt, Beardsley, Toorop, Khnopff, Maeterlinck, Verhaeren, wat kennelijk aansloot bij zijn melancholieke aard. Spilliaert gold als overgevoelig, geneigd tot neerslachtigheid en twijfel. Hij ontwikkelde wel een zekere aanwezigheid in Belgische en Franse artistieke kringen, maar eigenlijk beleefde hij nooit een doorbraak. Critici verbaasden zich daarover; het was of zijn werk te sterk verweven was met de literatuur, en te weinig pure schilderkunstige kracht bezat, alsof de schilder zijn eigen kwaliteit maar niet ten volle erkende. Zijn zelfportretten tonen hem met gepijnigde blik, holle ogen, in de schaduw, in zwart pak met hoge boord - je zou aan Munch kunnen denken.
In dat moeizaam leven keerde Spilliaert herhaaldelijk terug naar Oostende. Zijn vader dreef er een kapperszaak (en schiep een eigen parfum, Brise d'Ostende), de zoon wandelde vaak en lang langs de kaden en het strand, het liefst 's ochtends of 's avonds. Dat leidde tot tekeningen van het vissersvolk en de badgasten, maar liever zag Spilliaert de kust als die leeg was, de zee een kalme streep, en nam die sterk vereenvoudigd op tot bijna grafische beelden, donker en verstild, waaruit onmiskenbaar onrust, vervreemding en eenzaamheid spreken. Hij beheerste alle technieken wel, was niet bang voor kleur, maar hij kon toch het best uit de voeten met het hermetisch (en raadselachtig) zwart-wit van Oost-Indische inkt.
In 1922 kreeg Spilliaert een overzichtstentoonstelling in Brussel, nogal laat voor iemand van zijn statuur (en kwaliteit), maar hij had een broertje dood aan zulke dingen, en werkte liever niet mee. Dat zijn bekendheid in België achterbleef bij die van anderen kon hem weinig schelen; toen zijn vader overleed werd hij financieel onafhankelijk en kon hij de commerciële kant van het vak naast zich neerleggen.
Het Kunstmuseum paart Spilliaert aan de nog levende Vlaming Dirk Braeckman (1958), die qua temperament en techniek wel het een en ander met Spilliaert gemeen heeft. Dat moet wel een interessante combinatie opleveren.
Koen Kleijn
Kunstmuseum Den Haag | Léon Spilliaert, Kursaal en zeedijk, 1908