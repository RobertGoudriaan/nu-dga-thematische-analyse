Wortelrood en bitterzoetroze Dichters&Denkers

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
1 februari 2024
Twee wetenschappers categoriseerden vissen aan het begin van de twintigste eeuw. Maar vonden zij daarmee een antwoord op de chaos van het onbekende? Brad Fox en Lulu Miller proberen antwoord te geven.
In 1930 maakte ontdekkingsreizigerWilliam Beebe (1877-1962) zijn eerste duik bij het eiland Nonsuch, onderdeel van Bermuda. In een zogenaamde 'bathysfeer', een door ingenieur Otis Barton ontworpen stalen bol van ongeveer anderhalve meter, was slechts plek voor twee personen: Beebe en Barton. De ingenieur was vaak zeeziek, jaloers van aard en niet bijster geïnteresseerd in wat er te zien was door het kleine kwartsruitje in de mini-duikboot. Beebe daarentegen was geobsedeerd. Al die nooit eerder waargenomen dieren noemde hij 'monsters, duivels en draken', die hij beschouwde als 'filosofieën en denkrichtingen, als "scholen van draakheid"'. Gloria Hollister, de geheime geliefde van Beebe, zat boven aan dek en noteerde de beschrijvingen die Beebe haar via een telefoonkabel vanuit de bathysfeer doorgaf.
Maar hoe beschrijf je kleuren die niemand anders kan zien, lichtgevende vissen die oplichten in de diepten van de zee, of de kleur van de diepzee zelf? Hoe verhoud je je tot de chaos van het onbekende? Beebe noteerde kleuren als 'kaneelroze, oranjechroom, wortelrood en bitterzoetroze'. Hij huurde Else Bostelmann in, een Duitse kunstenares die direct na elke bathysfeer-afdaling aan de hand van Beebe's beschrijvingen aan dek begon te schetsen. Aan haar de schone taak om, als een soort compositietekenaar, wezens te tekenen die ze zelf nooit zou zien.
Journalist Brad Fox creëert metHet licht van de diepzee: Over de laatste klassieke ontdekkingsreis in een tijdperk van grote veranderingeneen collageachtig kunstwerk over Beebe's leven. Zoals licht onder water in onverwachte richtingen afbuigt en zich telkens anders aan ons voordoet, zo schildert Fox het leven van Beebe als een gefragmenteerde droom. Naast de fenomenale illustraties - vooral de tekeningen van Else Bostelmann springen eruit - citeert Fox bijvoorbeeld rijkelijk uit de aan Hollister doorgegeven notities en beschrijvingen van nieuwe, door hem waargenomen organismen. Die lezen soms als bedwelmende poëzie. Neem de beschrijving van het organismeSaccopharynx harrisoni:
deze is scherp en het profiel rank en krult op zicht is ongetwijfeld gespecialiseerd, lichtgevend roze, verdonkerend tot bloedrood door ronde, opstaande randen gescheiden door een septum buitenkant bindt een blauwachtig witte, lichtgevende massa één roze tentakel een lange spil met een kraaltje dat zich opent en weer sluit groot, half verteerd zwakke, kleurloze gloed Ik trok me terug gerimpeld
Via de notities van Hollister, de tekeningen van Bostelmann, de boekcitaten van Beebe, maar vooral ook de poëtische taal van Fox zelf benaderen we Beebe met omtrekkende bewegingen. Beebe, 'van beroep onwetend', begreep dat hij nooit helemaal zou kunnen overbrengen wat hij precies had gezien in de bathysfeer: 'Ik beschik over honderdvierenvijftig losse, afzonderlijke aantekeningen over onbekende vissen en tweehonderdvijfendertig aantekeningen over onbekende dieren. Die catalogiseren zou volmaakt mijn afgrondelijke gebrek aan kennis onthullen over het meerendeel van de vonken, lichtjes, vage omtrekken en glimpen van koppen, staarten en ogen'.
In het begin van zijn carrière heeft Beebe echter nog een beeld van zichzelf als 'een gids naar het onbekende, de enige ware bron van bewustzijn'. Fox: 'Hij werkte, hij genoot, hij werd geroemd, en als zodanig wist hij wie hij was. Het zat even diep ingebakken als een mierenspoor.'
Maar dit beeld begint te kantelen in de bolle bathysfeer. Tijdens een uitzonderlijk diepe afdaling valt de telefoonlijn even uit waardoor Beebe plotseling is afgesloten van zijn geliefde Hollister. Terwijl Barton de telefoonlijn probeert te repareren, ervaart Beebe een 'afschuwelijk isolement' in de bathysfeer. 'De diepte van de oceaan buiten het raam werd steeds zwarter... Deze nacht was anders, eindeloos, en zou hen compleet verzwelgen.' Tijdens een andere afdaling tot meer dan negenhonderd meter diepte raakt de zuurstoftank langzaam leeg. Beebe raakt in paniek terwijl hij nog praat tegen Hollister via de telefoonlijn. 'Hij kon alleen maarzwart, zwart, zwartzeggen, de staccato herhaling bijna een doel op zich -zwart, zwart, zwart -terwijl ze in de dichte watermassa zweefden en zij boven zat, in de felblauwe zon.' De diepzee plaatst Beebe's werk, zijn roem, zijn leven, in een volledig ander perspectief: 'Was het blauw dat hij tijdens zijn eerste afdalingen had gezien zo blauw dat het voor altijd het geel van de zon veranderde, hier was het zwart zo zwart dat het zijn hele bestaan in twijfel trok.'
Een staatkwal die zich met lichtflitsen via het kleine kwartsraampje aan hem openbaart, komt misschien nog het dichtst bij een antwoord op deze twijfel. Beebe wist dat de staatkwal weliswaar lijkt op één organisme, maar in feite een kolonie is van zooïden. Het idee van de staatkwal, vond hij, 'dwingt ons stil te staan bij onze individualiteit, dwingt ons onze epidermis te beschouwen als één manier om onze reikwijdte aan af te meten'. Fox verwijst naar boeddhistische monniken bij wie een deel van de hersenen tijdens meditatie inactief wordt, onder andere het deel dat ons in de ruimte lokaliseert en het besef van de grenzen van het lichaam teweegbrengt. 'Dat onderscheid is alleen maar een geestelijke gewoonte. Er is niets essentieels aan. Wanneer dat deel van de hersenen er het zwijgen toe doet (...) maken we niet langer onderscheid tussenonsen nietons. Op dat moment, bevrijd van de begrenzing van het lichaam, meedrijvend in een groter geheel, injecteert de staatkwal ons misschien met krachtige neurotoxinen om ons eraan te herinneren dat er geen antwoord bestaat.'
InWaarom vissen niet bestaangaat Amerikaanse wetenschapsjournalist Lulu Miller, bekend van onder andere de populaire npr-podcastRadiolab,eveneens op zoek naar antwoorden op existentiële vragen. Ook zij bestudeert hiervoor het leven van een wetenschapper uit begin vorige eeuw.
Na een relatiebreuk belandt Miller in een depressie en kampt ze met suïcidegedachten. De rasverteller schrijft precies zoals ze radio maakt: toegankelijk, grappig én diepzinnig. Ze vraagt zich af hoe we moeten omgaan met het feit dat elke vorm van (wetenschappelijke) ordening die we proberen aan te brengen in het universum uiteindelijk weer onderhevig is aan entropie, oftewel 'Chaos' (hoofdletter van Miller). Hoe moet je omgaan met die Chaos?
Ze verdiept zich in het enerverende leven van David Starr Jordan (1851-1931), een taxonoom, ichtyoloog (vissenonderzoeker) en de eerste rector van Stanford University. Jordan bleef zijn hele leven onvermoeibaar doorgaan met het aanbrengen van ordening in de vissenwereld en is daarmee voor Miller een toonbeeld van veerkracht. Als Jordan bijvoorbeeld begint met het aanleggen van een verzameling vissen en een taxonomische kaart van de vissenwereld produceert, laat hij zich niet van de wijs brengen als ál zijn werk, inclusief kaart, in 1883 in vlammen opgaat na een blikseminslag. Sterker nog: meteen de volgende dag gaat hij weer aan het werk om nieuwe vissen te verzamelen. Als taxonoom verzamelt en benoemt hij vervolgens met zijn groep tientallen jaren vissen; naar verluidt heeft hij een vijfde van alle vissen die in zijn tijd bekend waren met zijn groep ontdekt. Lelijke vissen noemen ze naar hun vijanden, mooie vissen naar hun vrienden. Als in 1906 een aardbeving talloze met vissen gevulde potten in gruzelementen op de grond doet vallen, lijkt Jordan wederom onaangedaan. Hij spoedt zich naar zijn lab met naald en draad en probeert te redden wat er te redden valt. Van elke vis die nog naast een potje ethanol ligt, pakt hij snel het papiertje met de naam erop om dat vervolgens direct op de huid van de vis zelf te naaien. Op deze manier redt hij talloze vissen in zijn collectie van de vergetelheid.
Ook in zijn privéleven zit het Jordan niet mee, maar na elke tegenslag pakt hij de draad weer op. Het heeft allemaal te maken met zijn zelfverklaarde 'schild van optimisme'. Miller duikt in psychologisch onderzoek naar veerkracht en komt tot de conclusie dat een valse illusie van controle over de wereld, hoezeer ook niet geworteld in de werkelijkheid, mensen toch kan helpen beter om te gaan met de Chaos.
Hoe meer onderzoek Miller doet naar Jordan, hoe meer ze echter ook te weten komt over zijn duistere kanten. Jordans grote voorliefde voor hiërarchische ordening zorgt ervoor dat hij al in een vroeg stadium gecharmeerd raakt van de eugenetica. In de Italiaanse Aosta-vallei bezoekt hij een dorp waar mensen met beperkingen liefdevol worden verzorgd. Wat een mooi initiatief, denkt Miller, maar Jordan vindt het juist een doembeeld. Hij noemt het een voorbeeld van 'degeneratie': precies wat er gebeurt als je niet de sterkste mensen laat overleven maar de zwakkeren gaat helpen. Het eugenetisch gedachtegoed uit Amerika zal later worden omarmd door Hitler en de nazi's, maar al lang vóór die tijd leiden deze ideeën in de VS tot gruweldaden tegen mensen die zogenaamd'unfit'zijn voor de samenleving. Vooral vrouwen worden opgesloten, mishandeld of gedwongen gesteriliseerd. Miller kan er niet over uit dat Jordan zijn hele leven achter deze standpunten is blijven staan en dat hij hier nooit op is aangesproken. Aan Stanford University stonden tot voor kort zelfs nog verschillende standbeelden van Jordan als eerste rector. Een halfjaar na de verschijning van Millers boek zijn deze beelden weggehaald. Voor Miller is duidelijk dat Jordans obsessie met categoriseren en zijn verkeerde interpretatie van het werk van Darwin tot levensgevaarlijke waanideeën hebben geleid.
Hoe kan ze in het licht van dit duidelijke kwaad van mensen als Jordan nog zin ontdekken in haar eigen leven? Ze komt tot een vergelijkbare conclusie als Fox. Variatie was in het werk van Darwin essentieel. Dat je van tevoren nooit zal weten waar een bepaalde eigenschap nuttig voor zal blijken is de kern van evolutie. Want een paardenbloem kun je beschouwen als onkruid, maar in een ander licht kan dit doodgewone bloemetje plotseling geneeskrachtig blijken te zijn. Het idee dat je de evolutie 'een handje kunt helpen', zoals de eugenetica voorstond, is waanzin omdat je als mens nooit kunt weten welke onderdelen allemaal een rol kunnen spelen. Je eigen zicht is per definitie beperkt en je zal nooit het hele plaatje kunnen zien.
Hoewel niet zo'n fervent voorstander van de eugenetica als Jordan, veroordeelde Beebe deze krankzinnige leer evenmin. Zo droeg hij zijn belangrijkste boek op aan zijn vriend en eugeneticus Madison Grant. 'Tegen de tijd dat Grant overleed waren meer dan 30.000 Amerikanen gedwongen gesteriliseerd op grond van wetten waarvoor hij campagne had gevoerd', schrijft Fox.
Waar Fox het antwoord op de chaos van het onbekende zachtjes legt bij het bewustzijn van de eigen tekortkomingen als individu, een overtuiging die ook Beebe zelf al had, rekent Miller in haar boek keihard af met Jordan. Ze gaat op bezoek bij slachtoffers van de Amerikaanse eugeneticawetten en komt tot de conclusie dat zij ertoe doen. Dat zij er zelf toe doet. Dat de lezer ertoe doet. Misschien niet in het grotere geheel van het universum, want we zullen allemaal ten onder gaan aan entropie, maar wel in de draden van relaties die rond ons eigen leven zijn geweven. 'Dat was het wat Darwin zijn lezers duidelijk probeerde te maken: dat er nooit maar één manier is om organismen te categoriseren.' Daar ligt dan ook een aanwijzing voor het antwoord op de mysterieuze titel van Millers boek: waarom vissen niet bestaan.
BRAD FOX Het licht van de diepzee Vertaald door Nico Groen. Thomas Rap, 240 blz. LULU MILLER Waarom vissen niet bestaan Vertaald door Lidwien Biekmann. Lebowski Publishers, 224 blz.