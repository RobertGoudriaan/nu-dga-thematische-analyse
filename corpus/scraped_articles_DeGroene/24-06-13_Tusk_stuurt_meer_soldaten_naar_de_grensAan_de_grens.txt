Tusk stuurt meer soldaten naar de grens Aan de grens

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
13 juni 2024
'De situatie aan de Pools-Belarussische grens escaleert', concludeerde de hoogste baas van de Poolse politie zaterdag. Een open deur. Afgelopen week overleed een 21-jarige soldaat die vanuit Belarus door het grenshek met een mes werd gestoken. Drie andere soldaten werden in hechtenis genomen nadat ze in strijd met de veiligheidsregels waarschuwingsschoten losten.
Het is 'politiek goud' voor de nationalistische oppositie, die de regering ervan beschuldigt 'onze jongens' aan de grens in de steek te laten. De nationalisten van Recht en Rechtvaardigheid (PiS) likken hun wonden nadat ze onverwacht de parlementsverkiezingen verloren in oktober vorig jaar.
De nieuwe regeringscoalitie van premier Donald Tusk probeert de nationalistische oppositie de wind uit de zeilen te nemen door zelf de nationale veiligheidstrom te roeren. Zo ook vorige week, tijdens zijn toespraak voor de Europese verkiezingscampagne. Termen als 'nationale gemeenschap', 'patriottisme' en het 'vaderland in je hart' komen om de haverklap terug. Hij vervoegt het woord 'veiligheid' met alle naamvallen die de Poolse taal rijk is.
Een groep demonstranten roept 'schande!' Met tromgeroffel eisen ze een humanere ontvangst van migranten aan de oostgrens, die tevens de buitengrens van de EU is.
'Het breekt mijn hart als ik zie hoe deze democratische- en pro-Europese regering de politiek van haar voorgangers voortzet', zegt Szymon Ruczynski. Als vrijwilliger gaat hij regelmatig het bos in om gestrande migranten te helpen. 'Iedereen heeft het over die soldaat die stierf, maar niemand maakt zich druk over de ruim vijftig dode migranten die in het bos langs de grens zijn gevonden sinds de crisis in 2021 begon.'
Veel Polen voelen zich echter bedreigd door de 'hybride oorlog' met Rusland en Belarus en dus stuurt Tusk meer soldaten naar de grens. Er ligt opnieuw een plan om de grenszone af te sluiten voor hulpverleners en journalisten. En de pushbacks gaan gewoon door: onmiddellijke deportatie van migranten zonder dat hun asielaanvraag in behandeling wordt genomen.
'Daar aan de grens woedt een oorlog', houdt Tusk zijn aanhang voor. 'We zullen er alles aan doen om met een zuiver geweten te kunnen zeggen dat de grens beveiligd is en dat tegelijkertijd Polen een goede plek is voor mensen die hier als gast terechtkomen.'
Het aantal in 2024 getelde doden en vermisten aan de Europese buitengrenzen, volgens het Missing Migrants Project (IOM): 1455