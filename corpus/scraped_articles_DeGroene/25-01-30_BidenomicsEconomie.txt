Bidenomics Economie

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
30 januari 2025
Dat Joe Biden vooral als vergeetachtig herinnerd wordt, is een groot onrecht. Hij gooide namen door elkaar - Kamala Harris werd vicepresident Trump - en de president liep met onvaste tred. Maar wat maakt het uit dat Biden weleens van een trapje viel en mompelde? Obama speechte briljant en viel nooit. Maar hij gaf de VS ook niet de grootste impuls aan lonen en innovatie sinds de Tweede Wereldoorlog. Biden deed dat wel.
Biden lanceerde drie wetten die 1600 miljard dollar de Amerikaanse economie in moesten pompen. De Chips Act moest ontwikkeling van biobrandstoffen, batterijtechnologie en kwantumcomputers aanjagen. Via de Infrastructure Bill zouden wegen, bruggen, havens en waterleidingen worden aangelegd, waterstofbussen rijden en vervuilde grond worden gereinigd. De Inflation Reduction Act (IRA) financierde alles. Biden was op dit gebied de meest ambitieuze president sinds Franklin Delano Roosevelt.
Het werkte. In april, toen de helft van het Chips-geld besteed was, waren er 31 projecten met een miljard aan investeringen opgestart. Per augustus 2024 waren dankzij de IRA 646 energieprojecten aangekondigd of uitgevoerd, goed voor 334.565 nieuwe banen. Zo investeerde het Zuid-Koreaanse Qcells 2,5 miljard in Dalton (Georgia) in de productie van 5,1 gigawatt aan zonnepanelen per jaar. Het bedrijf creëert tweeduizend banen in een regio waar de oude industrie was weggevaagd. De twee snelst groeiende beroepsgroepen in de VS zijn de installateurs van zonnepanelen en windmolens.
Waarom heeft de kiezer Biden niet omarmd? Eén probleem was, schreef Brent Cebul van de Universiteit van Pennsylvania inThe New York Review of Books,dat Bidens beleid moest worden uitgevoerd in een neoliberaal economisch systeem. De grondregel is: er moet een winstgevend bedrijf zitten tussen elke beleidsdoelstelling en de realisatie ervan. Ook de veelgeprezen Obamacare was niet een publieke ziektekostenverzekering, maar een subsidiesysteem voor private verzekeraars. Neoliberalisme betekent niet meer markt en minder overheid, maar vooral meer winst, juist via de overheid. Het beleid is niet zozeer marktconform, eerder winstconform. Bidenomics was een verzameling belastingvoordelen, subsidies en publiek-private partnerships voor bedrijven, ngo's, banken en universiteiten.
Zo gaf de 45X Advanced Manufacturing Tax Credit, onderdeel van de IRA, subsidie aan bedrijven in de productieketen van zonnepanelen, van de producent van polysiliconen tot aan het bedrijf dat het paneel in elkaar zet. Bij elkaar verlaagt dit de kosten met veertig procent. Die 1600 miljard dollar worden dus allereerst winsten, voordat ze iets anders teweegbrengen. Het geld vloeit in een systeem waar bedrijven dividenden aan aandeelhouders geven uit winsten die de overheid financiert. Daardoor merkten de werkende Amerikanen er te weinig van, stelt Cebul.
Bidenomics was veel ambitieuzer en concreter dan Nederlands beleid. Hier werd geprutst met topsectoren en een vaag groeifonds. Maar er zijn helaas ook overeenkomsten. Tussen overheidsuitgaven aan Nederlands openbaar vervoer en de burger die er gebruik van maakt moet een winstgevend bedrijf zitten. Dus krijgen de NS te weinig geld, zodat ze de prijzen verhogen en treinen inkorten, teneinde winst te maken. Tussen het Nederlandse pensioenbeleid en de ontvangen pensioenen staan asset managers die astronomische 'beheerskosten' vangen, sinds 2006 (verder gaan de cijfers niet terug) gemiddeld jaarlijks tien procent van onze pensioeninleg. Tussen het woonbeleid en de burger die een huis moet vinden staat de eis tot financieel rendement. Bouw van een sociale huurwoning met een maximum huur van negenhonderd euro per maand is bijna altijd verlieslatend in de grote steden, berichtte deNRCdit weekeinde. Dus bouwen de corporaties te weinig, en worden in Nederland vooral grotere en duurdere huizen gebouwd, met winst.
Alleen de Chips Act functioneert sinds Trumps inauguratie voorlopig nog. Als Biden ergens over gestruikeld is, dan niet over een vliegtuigtrap of zijn eigen woorden, maar over de eerste wet van het neoliberalisme: Er Moet Wel Winst Gemaakt Worden. Dan wordt het moeilijk om overheidsgeld effectief bij de burger te krijgen, ook in Nederland. Als OV, pensioenen en wonen altijd privaat winstgevend gerealiseerd moeten worden, blijven de voordelen voor burgers beperkt, of het gebeurt helemaal niet.
In de VS is andersoortig beleid eigenlijk niet voorstelbaar - te socialistisch. Europa heeft wel andere tradities, bijvoorbeeld op het gebied van woningbouwcorporaties en gratis publiek vervoer. Kunnen we daar nog uit putten?
Biden gaf wél een impuls aan lonen en innovatie
Reageren?bezemer@groene.nl