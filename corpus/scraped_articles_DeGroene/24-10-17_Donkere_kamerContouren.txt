Donkere kamer Contouren

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
17 oktober 2024
De foto's van Caroline Kist getuigen van nabijheid. Ze zeggen bijvoorbeeld dat het iets bijzonders is om een broer te hebben.
De werkelijkheid is gereduceerd tot grijstinten die niet ver uit elkaar liggen. Een vel papier en links een dunne lijn van de ondergrond waarop het is neergelegd. EÃ©n hand. En niet eens een hele. De bovenste helft van een blijde groet. Vier drankjes aan de bar.
Een andere hand, hier alleen als suggestie aanwezig, heeft om de vingers een lijn getrokken en de contouren op het papier achtergelaten. Het proces is onvoltooid gebleven. De lijn stopt, zo lijkt het, vlak voordat hij de top van de pink bereikt. Of was dat waar hij begon?
Had ik zonder de voorkennis waarover ik beschik meer uit dit beeld kunnen destilleren? Had ik kunnen zien dat die korte vingers, kort door die kleine onderste kootjes, niet aan een kind toebehoren? Ik had het kunnen afleiden aan de dikke, wilde haartjes die helemaal onderin op de rug van de hand het beeld in kruipen. Maar zelfs als ik dat had gezien, had ik dan de sprong gemaakt en beseft dat het de hand van een volwassene met het syndroom van Down kon zijn?
Het boek waarin ik de foto aantrof, heeft een dikke kaft van grijs karton. Op het omslag staat alleen een kleine foto van een lege tafel en een dun gordijn waardoor het tegenlicht het beeld in stroomt. Naam van de fotografe en het boek vind je pas binnenin. Caroline Kist.Dat jij er bent. Die jij is Reinoud, de broer van de fotografe. Al werkt het misschien ook twee kanten op.
Het boek bevat portretten van Reinoud. Gedetailleerde foto's van alleen zijn handen of voeten, van zijn nek, zijn haren, van wat, denk ik, zijn huis zal zijn. De beelden worden afgewisseld met kleine tekeningetjes. Simpele lijnen waarin net wel of net niet iets valt te herkennen. Ik moest aanLa lineadenken, een Italiaanse animatieserie uit de jaren zestig. De foto's zijn intiem. Zelfs als niet direct duidelijk is wat ze tonen. Het zijn zachte beelden, tactiel. Ze zitten heel dicht op de fysieke werkelijkheid. Schaduwen en muren trekken heldere lijnen, maar het contrast blijft overal ingetogen.
Reinoud was vijf toen zijn zusje werd geboren. Is het vreemd in zo'n relatie de jongere te zijn? Jonger dan iemand die zeker meer maar misschien ook vooral zo anders heeft geleefd? Nu doe ik volgens mij wat het boek zo subtiel vermijdt. De foto's verhalen niet van een onoverbrugbaar verschil. Ze getuigen van nabijheid en samenzijn. Ik denk niet dat ik iets heel schokkends zeg als ik zeg dat dit een boek over liefde is en een boek waarin de ander wordt heel gelaten. Een boek waarin een ander niet wordt geobserveerd, niet wordt gedeconstrueerd of uitgelegd of verklaard. Als het iets wil zeggen, dan is het dat het iets bijzonders is om een broer te hebben. Vanonder de naar binnen gevouwen achterflap kruipt een bekend gedicht van Vasalis naar buiten:
Als je een landschap was waar ik doorheen kon lopen, stil staan en kijken met mijn ogen open en languit op de harde grond gaan liggen, er mijn gezicht op drukken en niets zeggen. Maar 't meeste lijk je op de grote lucht erboven, waar ruimte is voor buien licht en donkre wolken en op de vrije wind daartussen, die in mijn haren woelt en mijn gezicht met kussen bedekt, zonder te vragen, zonder te beloven.
Het gedicht deed me eerst stilstaan en toen terugbladeren naar het begin. Daar, onder de naar binnen gevouwen voorflap, vond ik een kleine tekening. De contouren van twee handen, over elkaar heen gelegd. Die van hem, denk ik, maar het kostte geen moeite me voor te stellen dat er een van hem was en een andere van haar.
Caroline Kist,Dat jij er bent(2024).
Het is niet schokkend te zeggen dat dit een boek over liefde is
De tentoonstelling
A World Shaped Differently
met werk van Kist is t/m 19 oktober te zien in Atelier K84 in Amsterdam,https://atelierk84.com
Caroline Kist | Caroline Kist, uit: Dat jij er bent