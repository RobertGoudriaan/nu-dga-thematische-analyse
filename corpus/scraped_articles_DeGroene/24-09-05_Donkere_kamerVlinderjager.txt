Donkere kamer Vlinderjager

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
5 september 2024
Zou je in het leven maar zo kunnen stilstaan bij een vluchtig moment, het kunnen vasthouden, omdraaien en betasten voordat het verdwenen is.
Hoeveel nachtvlinders zijn dit? Ik tel er negen. Of tel ik hetzelfde beestje negen keer? Heel even speelde ik met de gedachte dat het er misschien twee waren. Een eerste die zich in vijf fasen omhoog werkt en een tweede die met vederlichte gelatenheid, als een droeve fee, naar rechts beweegt, om daar te eindigen als een kleine spookverschijning. Maar nee, het zal er gewoon één zijn. Op de vleugels lijkt een terugkerend patroon te ontwaren. En hoewel ik geen idee heb of het waar is, geloof ik, nu ik het eenmaal heb bedacht, dat dat is wat iedere mot uniek maakt; dat hun vleugels als vingerafdrukken zijn.
In Rogier Maaskants boekSense of presenceis het onrustige gefladder van deze bijna kleurloze nachtvlinders met behulp van een stroboscoop niet tot stilstand gedwongen maar in al zijn beweeglijkheid vastgelegd. Alsof een vlinderjager, gekweld door zijn geweten, zijn vlinders niet langer in de vriezer een langzame dood laat sterven maar een manier heeft gevonden om de lucht in een glazen stolp zozeer te verdikken dat de vlinder blijft leven maar zijn vleugelslagen zich tot een bijna stilstand vertragen. (Nu ik het opschrijf besef ik dat mijn fantasie wreder is dan die van de wreedste lepidopterist.)
Het is net de chaos van de schepping zelf, dacht ik bij het zien van een van de foto's plotseling. Het is hoe wetenschappers de oerknal of het dagelijkse geknetter in een nieuw sterrenstelsel voor de leek inzichtelijk maken. Explosies van licht en kleur in een onmetelijke duisternis, vol onzichtbare maar overal aanwezige turbulentie.
Dat is het fijne aan foto's, hè? Dat je ernaar kunt blijven kijken en dat op den duur zelfs het meest willekeurige moment zich langzaam begint bloot te geven. Dat het hele verhulde gebeuren, dat wat voortdurend overal de hele tijd zo ongrijpbaar is, zich bijna altijd wel een beetje laat afpellen. Het is een kunst die ik graag wat meer zou beheersen in het echte leven. Zo kunnen doordringen in de intensiteit, het kunnen vasthouden van een moment met niets anders dan je onverdeelde aandacht. Het gebeuren kunnen vasthouden en het kunnen omdraaien en betasten, kunnen voelen wat de mogelijkheden en implicaties ervan zijn en ze langzaam onder woorden brengen. Hoe onrustig je ook bent, je ogen en je gedachten kunnen naar een foto altijd terugkeren. Verder gaan met kijken. Of juist opnieuw beginnen.
Vorig week lag ik in een hangmat en las ik over een glazen pot die ergens lang geleden in een lokaal op het bureau van een lerares in Pittsburgh stond. In de pot zat een cocon en in de cocon zat wat een prachtige polyphemusmot moest worden. (Tooide de Nederlandse koopman Pieter Cramer het dier in de achttiende eeuw met die naam omdat midden op iedere vleugel een oog als dat van de cycloop prijkte?) Hoe dan ook: de schrijfster herinnert zich hoe de mot op een dag uit zijn omhulsel kroop. Het ging pootje voor pootje en duurde een uur. Ze wist dat de aderen in de vleugels van het dier zich pas zouden vullen moet bloed nadat die waren uitgespreid en dat het vocht uit de cocon de vleugels daarna zou doen uitharden.
Maar de pot was te klein voor deze specifieke soort, waarvan de vleugels een spanwijdte van zo'n vijftien centimeter hebben. De pot was te klein en de vleugels werden afzichtelijke, gekreukelde en geklonterde dingen. De lerares bracht, met de hele klas in haar kielzog, het onfortuinlijke dier naar buiten, waar het op zes zwakke beentjes maar met ogenschijnlijk fris gemoed zijn weg in de wereld begon te zoeken. Ik wist toen ik in die hangmat lag en dat las niet dat deze vlinders na het ontpoppen niets meer eten en maar een zeer kort leven leiden. Een kleine troost. Ook als alles goed was gegaan, was deze wedergeboorte slechts een laatste schittering voor de dood geweest. Zoals ook een ster feller wordt voordat hij sterft.
Rogier Maaskant -Sense of presence(2024), The Eriskay Connection, 112 blz.
Hoe onrustig je ook bent, je ogen en je gedachten kunnen naar een foto altijd terugkeren
Rogier Maaskant