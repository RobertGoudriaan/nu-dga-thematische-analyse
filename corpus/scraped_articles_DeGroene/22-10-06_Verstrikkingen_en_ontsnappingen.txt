Verstrikkingen en ontsnappingen

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
6 oktober 2022
Verleiding en verraad,zo zou de lezer de minibio's en karakterbeschrijvingen kunnen noemen die Elizabeth Hardwick inSlapeloze nachten(1979) verwerkt heeft. Misschien is die kenschets van de roman - die via anderen ook nadrukkelijk over het ik-personage Elizabeth gaat - al allitererend nog uit te breiden met 'voortdurende verhuizing'. 'Alles is mij overkomen en mij ontnomen doordat ik van de ene plaats naar de andere trok.' En de andere kernzin luidt: 'Als je reist is de eerste ontdekking dat je niet bestaat.' Er staan veel meer gedenkwaardige zinnen in haar boek.
Slapeloze nachtenschreef Hardwick nadat haar toenmalige echtgenoot, de manisch depressieve (bipolaire) dichter Robert Lowell, haar had verlaten in 1972 en, vijf jaar later, in een New Yorkse taxi op weg naar haar was overleden. Lowell was veel meer dan een last geweest in haar leven. Hij, die van tijd tot tijd in een inrichting verbleef, bestond het om ongevraagd brieven, bewerkt of niet, van haar op te nemen in eigen werk(The Dolphin, 1973), ondanks felle protesten van dichters als Adrienne Rich en Elizabeth Bishop. Het was een literair schandaal, in New Yorkse kringen. MaarSlapeloze nachtenis toch geen persoonlijke afrekening vol persoonlijke anekdotiek, veel meer een staalkaart door de jaren heen van messcherpe observaties van anderen. En die heldere waarnemingen zeggen meteen veel over Hardwicks eigen levensinstelling. De zin 'Alles gaat gebukt onder verraad' kan de lezer bijvoorbeeld verbinden met een andere levenservaring van Hardwick (ik lees haar roman als een a-chronologisch autobiografisch essay dat associatief wisselt van tijd en plaats en steunt op gestileerd geheugenwerk): 'Altijd, mijn hele leven lang, heb ik de hulp gezocht van een man. Vaak is die gekomen, vaker niet.'
De studente Elizabeth Hardwick (1916-2007) vertrok in 1939 met de Greyhound vanuit Lexington, Kentucky naar New York. Na een paar jaar aan de University of Colombia legde ze zich vooral toe op het schrijven. Een van haar eerste daden in Manhattan schijnt het kopen van James Joyce's pas uitgekomenFinnegans Wakete zijn geweest. Dat pleit voor haar. Hardwick is dan al hardhandig met het leven in aanraking gekomen want een oudere man had haar als provinciale achttienjarige meegetroond naar een plek waar zij 'neertuimelde in een diepe put van ontering'. Ze kwam uit een gezin met negen kinderen, haar moeder leek geen geheugen te hebben. Ergens noteert ze de zin: 'De smet van de herkomst.' Confronterende woorden. In Manhattan bivakkeert ze in het niet meer bestaande, morsige en artistiekerige hotel Schuyler, West 45th Street. Daar krijgt ze ook een keer bezoek van een door drank en drugs en dubieuze mannen verteerde jazzzangeres: Billie Holiday. Van haar schrijft ze in een paar bladzijden een indringende levensbeschrijving met treffende beelden: 'Soms verfde ze haar haar rood en dan lagen de krulletjes plat op haar schedel, als opgedroogd bloed.'
New York, Boston, Amsterdam, Maine; het zijn betekenisvolle plekken voor de jongere en oudere Hardwick, vrijgezel of gehuwd, die zich ook in brieven aan M of J richt tot de lezer. Zeer nauwgezet beschrijft ze haar kamerinterieurs, haar woonomgeving, de mensen die ze observeert. Daarbij is ze erg goed in het integreren van haar lectuur door her en der citaten in te lassen van lievelingsauteurs, steevast mannen, onder veel meer auteurs: Apollinaire, Baudelaire, Ibsen, Flaubert, Henry James en... Rilke. En die naam had ik wel verwacht, vanwege de overeenkomst met het plotloze en fragmentarische waarnemersboekDe aantekeningen van Malte Laurids Brigge. Niet alleen Rilke's beroemde openingszin 'Zo, dus hierheen komen de mensen om te leven, ik zou eerder denken dat hier gestorven werd' is een verwijzing naar al die kleine en treffende levensbeschrijvingen van mensen die door het lot en de dood worden getroffen, nog meer Rilke's herhaalde zin 'Ik leer zien'.
Hardwick, een intellectuele en aanvankelijk marxistische schrijver, stond met Lowell begin jaren zestig aan de wieg vanThe New York Review of Booksomdat zij het peil van de Amerikaanse literaire kritiek te laag vond. Ze heeft alleen al in haar eentje dat peil inThe Reviewomhoog weten te krijgen. InSlapeloze nachtenblikt ze terug op het troosteloze, sektarische activisme vanThe Daily Workeren de Amerikaanse Communistische Partij. In treffende bewoordingen merkt ze op dat radicale mannen maar al te vaak rijke vrouwen uitkozen. En dan waren er ook die sappelende, geïsoleerde families met hun pamflettenstapels vol sovjet-idealen en levend 'in een dromerswereld vol ideeën; ideeën die tot hen leken gekomen als een verkeerd bezorgde brief, als zo'n boodschap in een fles die hele werelddelen wegdrijft op de stromingen van de zee'.
Maar de mooiste en meest betrokken fragmenten inSlapeloze nachtengaan niet over studenten, kunstenaars, schrijvers of artistieke intellectuelen. Hardwicks heldinnen zijn de serveersters, winkeljuffrouwen, werksters en schoonmaaksters, want zij hielden in Lexington of de metropool de boel draaiende. Aan het slot van haar boek schrijft ze niet minder dan een hommage aan enkele harde werkers die hun lot geduldig dragen. Uiteindelijk gaatSlapeloze nachten'over verstrikkingen en ontsnappingen' of over 'uitingen van een rusteloosheid' die verlokken. 'En mijzelf daar aanwezig, de dag markerend met mijn Ik.' Door al haar verhalen dringt de waarnemer door die zij was. De ander, die was zijzelf ook.
'Altijd, mijn hele leven lang, heb ik hulp gezocht van een man'
Yvonne Hemsey / Getty Images | New York, 1983 ELIZABETH HARDWICK Slapeloze nachten Vertaald door C.A.G. van den Broek. Nijgh & Van Ditmar, 131 blz.