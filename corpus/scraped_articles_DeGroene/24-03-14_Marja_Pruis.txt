Marja Pruis

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
14 maart 2024
Iemand zei me: 'Je moet naarSamsaragaan.'
Het was een onverdacht advies, in een gesprek over film. Zij, krankzinnig jong, was bang voor de dood tót ze deze film zag. Haar ogen glommen toen ze uitlegde wat het spectaculaire was. Halverwege de film word je gevraagd je ogen te sluiten, ze pas weer te openen als je geen geluiden meer hoort.
'Ik ben niet bang meer.' Ze zei het wel drie keer.
Ben ik bang voor de dood? De vraag stellen is er nu al een uur of wat het zwijgen toe doen. Terwijl. Ik wilde iets schrijven over een veilig en tastbaar onderwerp, een film die bij mijn weten nog steeds in de bioscoop te zien is.
Ik ging ernaar toe met degene die me langer kent dan vandaag. We hadden een afspraak. Hij zou z'n ogen openhouden, ik zou me laten meevoeren. Dit is wat mij betreft altijd de beste rolverdeling.
Mocht er een teken voor niet-schrijven bestaan, voor zwijgen en staren naar je beeldscherm alsof je leven ervan afhangt - een letter of een woord, een kras of een punt, íets - dan had ik nu in een hangmat gelegen, tevreden terugkijkend op mijn productieve bestaan, niet-bang-wezende voor de dood. O ja, ach, die. Ik had naar hem gewuifd, zuigend aan een rietje. Dag hoor.
Ik was in Paradiso voor een optreden van Lucinda Williams. Ze liet even op zich wachten, haar roadies richtten het podium in, gitaar hier, gitaar daar. Naast de centrale microfoon werd een krukje geplaatst, op armlengte. En pal ervoor een groot ding met een zwarte doek eroverheen, het werd een tafel, er werd een flesje water op gezet. En nog een kleiner flesje. Doekjes. Een pluche beestje? O, dat werd weer weggehaald.
Ik dacht aan de eerste keer dat ik haar zag, dat was in Groningen. Ook toen in gezelschap van degene die me nog zo beloofd had de regels te tarten en zijn ogen open te houden bijSamsara. Lucinda destijds. Er was iets waarvan ik schrok, toen. Ik wist niet dat ze dat gezicht had, laat ik het daar bij houden. Liefde komt altijd te laat.
Wat er nu in Paradiso gebeurde. Er kwam een broze figuur aan de arm van een roadie het podium op geschuifeld. Ze moest worden bij geschenen om niet te struikelen over de snoeren. Was ze iemand anders geweest, dan was er een rollator aan te pas gekomen. Nu volstonden die arm, het krukje, de tafel.
Flesje water, zorgzaam van tevoren al een keer opengedraaid. En dat kleinere flesje? Tussen de nummers door spoot ze ermee in haar keel. Na ongeveer een uur zei ze dat het geen drugs waren. Er verscheen iets op haar gezicht wat leven deed vermoeden.
Ik ga niet zeggen dat haar stem sterker dan ooit was. Zo voor de hand liggend en waar. Iedereen wilde getuige zijn. Paradiso was afgeladen vol, vanuit links voor in de zaal zag ik ze staan, achter me, naast me, eerste balkon, tweede balkon.
Samsara.Je zit in de bioscoop en je moet je ogen dichtdoen om met de gestorvene mee te gaan, kun je het je voorstellen? Híj zou opletten, ik zou mijn ogen dicht doen, ik dééd mijn ogen dicht.
Wat zal ik zeggen. Ik was alleen in den vreemde, ik was een kind dat van huis was en haar tranen probeerde te verbijten. Kom me halen alsjeblieft, ik heb buikpijn, ze kennen me hier niet.
Toen de geluiden eindelijk verstomden, waren m'n wangen nat en had ik een zielsverhuizing doorgemaakt. Ik keek naast me en trof iemand in diepe slaap verzonken.
Wanneer was dat, de eerste keer dat ik Lucinda Williams zag? Ik doe niet aan jaartelling, denk alleen: wat had ik toen aan m'n hoofd? Hoe feestelijk dat we naar Groningen gingen. We waren net verhuisd, iedere winkel in die vreemde stad leek schatten te bergen. Barkrukken! Ze zouden de smalte van de keuken een wereldse allure geven. CD-rekjes! Kon je je iets stijlvollers voorstellen? De laarzen waar ik op liep waren rood suède, met hoge hakken. Ik huil harder om die laarzen dan om de dood, weet je dat.
'Maar dan is de volgende vraag: is de lezer ook klaar voor je verhaal?'
Hilary Mantel,Schrijver zijn