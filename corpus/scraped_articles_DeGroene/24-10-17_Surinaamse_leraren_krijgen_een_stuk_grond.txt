Surinaamse leraren krijgen een stuk grond

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
17 oktober 2024
Paramaribo- In Suriname neemt het tekort aan leerkrachten steeds ergere vormen aan en de regering van president Chandrikapersad Santokhi heeft daar geen pasklaar antwoord op. Met name de ervaren onderwijzers kiezen een andere baan of vertrekken naar het buitenland. Surinaamse leerkrachten verdienen zo'n driehonderd euro per maand en met de steeds stijgende kosten voor levensonderhoud is het al geruime tijd moeilijk voor hen om rond te komen.
'Met een stukje creativiteit probeer je ervoor te zorgen dat het tekort aan leerkrachten op een paar scholen structureel wordt opgelost, maar dit probleem gaan we voorlopig blijven houden in ons systeem', zei Henry Ori, minister van Onderwijs, Wetenschap en Cultuur afgelopen week tijdens een regeringspersconferentie. Vooral voor de vakken natuurkunde, wiskunde, Engels en Spaans is het nu moeilijk onderwijzers te vinden. Voor Spaans is een voorlopige oplossing gevonden: enkele Cubanen die in Suriname wonen worden opgeleid om voor de klas te staan. Daarnaast volgen 65 onderwijzers die nu biologie en scheikunde als specialiteit hebben de opleiding tot natuurkundeleraar.
De grootste zorg is echter dat de aanwas van jonge leerkrachten flink is afgenomen. Zo hebben dit jaar slechts 25 leerlingen zich ingeschreven bij het Surinaams Pedagogisch Instituut. Op het Christelijk Pedagogisch Instituut, waar leerkrachten voor het kleuter- en basisonderwijs worden opgeleid, heeft tot op dit moment niemand zich aangemeld voor een nieuwe inschrijving. 'Dit is een van de laagste instromen die we gezien hebben. Dit is een teken dat het imago van dit beroep schade lijdt', reageert Ori.
De minister erkent dat gebrek aan geld het grootste probleem is waarmee het onderwijs al geruime tijd kampt. Slechts negen procent van de totale Surinaamse begroting voor 2025 (totaal ruim vijftig miljard Surinaamse dollar, anderhalf miljard euro) gaat naar het onderwijs. Daarvan wordt meer dan driekwart opgeslokt door salarissen en schoolvervoer voor leerkrachten en leerlingen. Weinig structurele onderwijsprogramma's, slecht onderhoud van schoolgebouwen en regelmatige stakingen van onderwijsbonden die meer geld eisen, zijn het directe gevolg. 'Zonder internationale donoren hadden we een groter probleem', zegt Ori.
In een poging om de leerkrachten tevreden te stellen en zo het vertrek naar het buitenland tegen te gaan heeft president Santokhi hun onlangs een stuk grond beloofd bij indiensttreding. Daarnaast kunnen ze bij de overheid ook subsidie aanvragen om een woning te bouwen. 'We moeten de waarde van onderwijs goed begrijpen. Leraren vormen onze toekomst', zegt de president.