Are you sure you don't want any meatballs? Iduna Paalman

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
5 oktober 2023
Het is niet met vleeseten begonnen. Het is begonnen met gebakken eieren en smakeloze jarennegentigtofu. Met deHannabal,vernoemd naar mijn moeder en in wezen niets anders dan het restje avondeten van de dag ervoor, geblenderd en van ei en paneermeel voorzien gebakken tot vleesvervanger. Het is begonnen met de vanzelfsprekendheid van dieren in leven laten. Natuurlijk laat je geen kip voor je sterven als je zin hebt om te barbecueën, je grilt maar een paprika. Het is begonnen met de totale afwezigheid van knakworsten in knakworstvocht, happy meals, de scherpe geur van dieproze salami. Het is begonnen met lieve maar onwrikbare ouders. En hoewel ik van deze column geen excuusbrief wil maken, wil ik maar zeggen: het begon met een even logisch als kinderlijk evenwicht: jij bent een mens en eet geen dieren, want dat zijn dieren en die eten geen mens.
Dat ik in mijn studentenjaren niet dagelijks aan het bier, maar aan de droge worst ging, is natuurlijk iets wat ik mezelf direct moet vergeven. Net als met mijn stijltang wilde ik er iets weerbarstigs uit mijn jeugd mee rechtzetten, iets inhalen. Ergens voelde ik de doffe noodzaak om te bewijzen dat de mens een carnivoor is en dat dat zogenaamde evenwicht helemaal niet bestaat. Waarom verlangde ik anders zo naar die geur, die smaak, al die plakken en ballen en poten die mij al die jaren waren ontzegd? Maar achteraf voelde ik me altijd slecht. Vlees als porno, twijfelachtig in zijn komaf, uiteindelijk niet bevredigend in zijn rammelende lust.
In haar prachtige dichtbundelDiamant zonder ronderzoekt Maria Barnas haar Poolse wortels. Jeugdherinneringen aan haar grootmoeder, tante, de achterbank van de auto, aan regionale gerechten, verborgen oorlogstrauma's en het leren van vreemde talen, maken in haar gedichten de weg vrij naar een nieuw land dat helemaal niet nieuw is, maar toch nog eigengemaakt moet worden. Indringend zijn de gedichten over vlees, over vegetariër zijn tussen mensen bij wie dieren eten in het DNA lijkt te zitten. 'Eet je wel het zwijn misschien dat onze buurman/ speciaal voor jouw komst heeft geschoten?' Of: 'Are you sure you don't want any meatballs/ in your soup?' Barnas schrijft over de Nederlandse kalveren, die 'zo snel zo goedkoop mogelijk opgroeien', om even later, in een ander gedicht, te concluderen: 'We zijn in de holle vacht allen rood/ en ergens een kloppend hart'.
De taal van vleeseten is er eentje van geweld en schaamte. Maar het is ook een afgevlakte taal. Slachten is de meest meedogenloze manier van doodmaken, maar het lijkt ons weinig te doen. Zolang er slachthuizen bestaan zullen er slagvelden zijn, schreef Tolstoj en hoogstwaarschijnlijk heeft hij gelijk. Ik wil mezelf dat hunkerende jeugdgemis afleren, het verheerlijken van al dat vettige gesis in de pan, van knapperige korstjes en nachtenlang gegaarde draadjes en dungesneden filetjes. Misschien moet ik ook zoeken naar een nieuwe taal.