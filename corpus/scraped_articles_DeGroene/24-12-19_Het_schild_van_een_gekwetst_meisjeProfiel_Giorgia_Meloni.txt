Het schild van een gekwetst meisje Profiel Giorgia Meloni

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
19 december 2024
Het leven is een bikkelharde strijd, leerde de Italiaanse premier Giorgia Meloni al op jonge leeftijd. Toen ze op haar vijftiende het fascistische jeugdhonk om de hoek binnenstapte, vond ze haar vrienden voor het leven.
Het is niet waarschijnlijkdat er over 77 jaar een muurschildering van Giorgia Meloni wordt onthuld in het hart van de Garbatella, de rode arbeiderswijk waar ze is opgegroeid en waar ze haar zwaar Romeinse tongval vandaan heeft.LaGarbatella, zoals de Romeinen zeggen, is het sprookjesachtige tuindorp dat begin jaren twintig van de vorige eeuw verrees op de landerijen van een aantal adellijke families aan de zuidkant van Rome. De 47-jarige premier van Italië Giorgia Meloni heeft er vanaf haar vierde gewoond, en voert haar authentieke, volkse Garbatella-verleden op als een van de dragende pilaren onderIo sono Giorgia,haar 'waarom ik ben geworden wie ik ben'-autobiografie. 'De Garbatella is mijn wijk, niet alleen omdat ik er ben opgegroeid en er heel lang heb gewoond, maar omdat de plek waar je vandaan komt de manier bepaalt waarop je op de wereld staat.'
Ingebed in het groen, zoals alle tuindorpen die begin 1900 in Europa rond grote steden werden gebouwd ter verbetering van het ongezonde leven in de verpauperde arbeiderswijken. Maar zo prachtig als de inmiddels felbegeerde Garbatella bestaat er geen ander tuindorp in Europa, een architectonische parel in een unieke bouwstijl diebarocchetto romanoheet, een soort lokaal-Romeinse interpretatie vanlibertyen art deco. Een superromantisch arbeidersparadijsje, waar 'fascist!' altijd het ergste scheldwoord was - en nog steeds is.
Het gezicht van de Garbatella is het gezicht van de verzetsheld Enrico Mancini, dat drie jaar geleden als muurschildering werd onthuld op een groot sociale-woningbouwcomplex aan het centrale plein ter herdenking van zijn gruwelijke dood in de Ardeatijnse grotten, 77 jaar geleden. Een morele gigant met heldenmoed, Enrico Mancini, meubelmaker in de Garbatella, vader van zes kinderen, en toch zo dapper om zich niet in te schrijven bij Mussolini's Partito Nazionale Fascista, zoals vanaf begin jaren twintig van de vorige eeuw verplicht was in Italië wilde je überhaupt een bestaan hebben, hoe schamel ook. Zijn meubelwinkeltje en werkplaats werden als laatste waarschuwing tot de grond toe door de fascisten afgefikt. Enrico Mancini liep vanaf toen levensgevaar en verdween ondergronds.
Voor en tijdens de oorlog was hij een spil in het verzetswerk tussen de Garbatella en de twee belendende volkswijken Ostiense en Testaccio. Na de wapenstilstand van 8 september 1943 die de Italiaanse interim-regering na de val van Mussolini had ondertekend met de geallieerden, brak de gevaarlijkste tijd in Italië aan. Hitler wilde zijn belangrijkste bondgenoot Italië niet laten gaan en stelde de machteloze Mussolini aan als hoofd van de Republiek van Salò, een marionettenstaat waarmee Hitler Italië vanaf het noorden tot en met Rome nog anderhalf jaar in de wurggreep van de gruwelijkste naziterreur wist te houden, hierbij geholpen door de vele Italianen die zich bleven vastklampen aan het fascisme.
Enrico Mancini voegde zich na 8 september bij de ondergrondse Partito d'Azione en verrichtte levensgevaarlijk informatief werk voor de geallieerden, tot hij werd gearresteerd door de nazi's. Hij werd gemarteld in de gevangenis van Regina Coeli, maar hield zijn mond. Op 24 maart 1944 werd Mancini samen met 334 andere gevangenen en willekeurig van straat geplukte burgers naar de Ardeatijnse grotten gebracht, een verlaten puzzolaangroeve op een steenworp afstand van de Garbatella. Met de handen op de rug gebonden kregen de 335 gijzelaars een nekschot, ze werden in ordentelijke lijkenstapels achtergelaten in de groeve. Een vergeldingsactie voor de 33 leden van een SS-korps die de dag ervoor in hartje Rome waren vermoord door de partizanen. Tien Italianen voor iedere SS'er, en dat er per ongeluk vijf man te veel naar de Ardeatijnse grotten waren gebracht was geen probleem. Die kregen gewoon ook een nekschot.
De familie Mancini is het symbool van de Garbatella. Twee dagen voor de muurschildering werd onthuld, op 22 maart 2021, stierf zijn jongste en laatste zoon, Riccardo Mancini, die zes was toen zijn vader werd vermoord. Een geliefd man in de wijk, vakbondsleider, communist in hart en nieren, een groot strijder voor het behoud van de sociale-woningbouwappartementen voor wie ze waren gebouwd, en niet voor de happy few uit Rome die zich de wachtlijsten probeerde binnen te ellebogen via de speciale contacten die in Italië altijd voorrang krijgen, van links tot rechts. De kleinzoon van Mancini, Massimiliano Smeriglio, is in Rome momenteel cultuurwethouder in het linkse gemeentebestuur van burgemeester Roberto Gualtieri. De muurschildering van Enrico Mancini prijkt sinds drie jaar prominent op het centrale plein van de wijk, het portret van een juist en dapper man, de trots van de Garbatella.
Giorgia Meloni schrijft in haarautobiografie, die gaat over haar jeugd waarin de eindjes moeizaam aan elkaar moesten worden geknoopt, niet over Enrico Mancini en alles waar hij voor staat. Het was een tamelijk eenzame jeugd aan het randje van de Garbatella, waar de schitterende architectuur ineens overvloeit in kale woonblokken zoals je er zoveel hebt rond de grote steden in Italië. Het heet nog Garbatella, maar het monumentale mediterrane groen in het hart van de wijk heeft plaatsgemaakt voor asfalt, de sfeer is die van een periferie waar het zomers niet uit te houden moet zijn van de hitte.
'Ik woonde niet in het magische en geheime deel van de Garbatella, maar een paar honderd meter verderop, in het moderne gedeelte', schrijft Meloni in haar autobiografie. Ze schreef de biografie tijdens de in Italië superstrenge quarantaine van het eerste dramatische covidjaar 2020 en het boek kwam uit in mei 2021, ruim een jaar voordat Meloni premier zou worden, in oktober 2022. Goed gepland, zoals alles in haar leven, en ook goed verkocht. Van de hoog opgetaste stapels bij de kassa's van de supermarkten en de vele benzinestations langs de Autostrada vloog haar autobiografie de top-tienlijstjes binnen om daar een flinke tijd te blijven hangen.
Tegen de tijd dat er in september 2022 gestemd moest worden, wist iedereen die er benieuwd naar was alles van het Assepoesterverhaal van de kleine Giorgia, die opgroeide zonder vader en samen met haar twee jaar oudere zusje door haar grootouders werd grootgebracht in de Garbatella, in een tweekamerappartementje van 45 vierkante meter.
De zorgvuldig gekozen versie van haar leven die de opmaat was naar haar premierschap was een versie met grote hiaten. Het raadsel van wat ze niet vertelt zegt zeker net zoveel over haar als wat ze wel vertelt, maar om daar achter te komen moet je eerst het leven van Giorgia 'volgens de waarheid, zonder trucs en zonder bedrog' tot je nemen, zoals ze belooft in het voorwoord van haar boek. 'Alles', schrijft ze, 'speelde zich af in de keuken, die tegelijk ook de eetkamer was. Er waren geen banken of makkelijke stoelen, want die pasten er niet in. Er stond alleen een tafel waaraan we aten, ons huiswerk deden, speelden en tv keken. En dan was er nog een krappe gang met een uitklapbed, dat we 's avonds openklapten om op te slapen. Als kind heb ik vele nachten doorgebracht op dat gangetje met de voeten van mijn zus in mijn gezicht, want we sliepen om en om, hoofd-voeten.'
Ze was een eenzaam kind dat moeilijk vriendinnetjes maakte, omdat ze een bloedserieus, achterdochtig karakter had. Wanneer een meisje uit haar klas tegen haar zegt dat ze 'niet praat met kinderen die geen vader hebben', timmert ze erop los, wat op zich een gezonde reactie is, maar bij haar leidde tot een nog groter isolement.
'Wat ook niet hielp was mijn uiterlijk. Voor mijn oma, die grote honger had geleden tijdens de oorlog, was een volle maag hebben het allerbelangrijkste in het leven. Iedere avond gaf ze ons een kom warme melk waarin we zoveel koekjes mochten soppen als we maar wilden. Dat was ons avondeten. Gevolg: op mijn negende woog ik 65 kilo. Ik zag eruit als een walvis, en om het nog erger te maken knipte onze moeder onze haren zelf in coupe bloempot. Vooral bij mij dramatisch, want ik heb een groot hoofd. Als kers op de taart liepen we altijd rond in van die pastelkleurige trainingspakken die eruitzien als pyjama's en die mijn oma spotgoedkoop op de groei voor ons kocht bij het buurtmarktje. Onnodig om te zeggen dat ik het niet van mijn uiterlijk moest hebben, en andere kinderen, het is bekend, doen niet aan politiek correct wanneer je dik bent en rondloopt in loserskleren. Mijn enige vriendin was mijn zus, die wel veel vriendinnetjes had omdat ze mooi en sympathiek was en mij, het knolgewas, genereus op sleeptouw nam.'
De kentering treedt in op het moment waarop ze de bodem van de put bereikt. 'De herinnering aan die dag is heel scherp. We waren aan het strand, ik was dus in badpak, een groepje tieners was aan het volleyballen en ik vroeg of ik mee mocht doen. Maar zij schreeuwden me toe: "Nee vetzak! Jij mag niet spelen!", en ik kreeg een bal midden in mijn gezicht. Ik wilde dood.'
Dat is het moment waarop Giorgia Meloni wordt geboren. 'Met een afstand van jaren ben ik die rotzakken op het strand enorm dankbaar. Zij hebben me als eersten geleerd dat vijanden nuttig zijn. Plutarchus zegt het veel beter dan ik wanneer hij over "het nut van vijanden" schrijft. Alleen uit de mond van je vijand krijg je de waarheid te horen, niet uit de mond van een vriend, en zo is het dankzij dat groepje tieners dat ik een karakter heb ontwikkeld waarmee ik alle problemen en angsten recht in de ogen durf te kijken. Het was toen dat ik besloot om op dieet te gaan, en tien kilo in drie maanden tijd verloor. Ik zou ook volleyballen, zeker weten, en dat deed ik ook, nog voordat die zomer voorbij was.'
Ze heeft haar overlevingsmechaniek gevonden. Met ijzeren discipline zet ze zichzelf levenslang op dieet en stort zich op de enige sport die je kunt doen als er thuis geen geld is en er ook geen vriendjes en vriendinnetjes zijn die je bij een team vragen. Het solo-afzien van de eenzame doorzetter, ze rent iedere dag haar rondjes door de Garbatella, maar blijkbaar leidt dat niet tot aansluiting met de hartelijke wijkbewoners die overal op straat, in de perkjes en schitterende binnentuinen van de volkscomplexen, hun luidruchtige Italiaanse leven leiden.
De Garbatella is ook de historische wijk van de grote sociale bolwerken, waar van alles wordt georganiseerd en waar wie er ook maar binnenstapt welkom is. Je kunt er muziek maken, theater, je kunt schilderen, meepraten in discussieclubjes, krantjes drukken, je kunt je aanmelden voor vrijwilligerswerk, je kunt er ook gewoon een beetje rondhangen. Bijna onmogelijk dat je daar geen vrienden maakt.
Maar de jonge soldaat Giorgia rent langs al dat vrolijke leven linea recta terug naar haar grootouders, om keihard te gaan zitten blokken aan de keukentafel, want bij de besten horen op school is onderdeel van haar eenzame verdedigingsstrategie tegen de wereld. Ze is zich aan het voorbereiden op de strijd, al weet ze nog niet welke.
Het is haarYou talkin' to me?-fase. Je ziet haar als het ware in haar eentje staan oefenen voor de spiegel, als Robert De Niro's fenomenaleTaxi DriverTravis Bickle. Tegen wie heb je het? Tegen míj? En pats, het pistool uit de mouw.
Haar oproep voor de strijdkomt op een hete zondagmiddag in juli 1992, door Meloni als volgt omschreven in haar autobiografie: 'Ik weet het moment nog precies, ik zat in mijn eentje voor de tv, het was een heel hete zondag in juli en de beelden van de moord op Paolo Borsellino kwamen langs. De puinhopen van de bomaanslag op het parkeerterrein voor de flat van zijn moeder in Palermo, zijn verwoeste auto, het verkoolde lijk dat eruit werd getrokken. Ik kan de woede nog steeds voelen, de emotie. Als een lichtknopje dat aanfloepte in mijn hoofd. Ik wilde niet meer machteloos toekijken, ik wilde iets doen. En voor mij betekende iets doen maar één ding: me aansluiten bij diegenen die ik beschouwde als model en als het enige alternatief. Bij het Jeugdfront van de msi dus.'
Ze is dan vijftien. Waarom de toen nog in het verdomhoekje van de Italiaanse maatschappij weggestopte fascisten voor haar 'het enige alternatief' zijn, wordt niet opgehelderd in haar autobiografie. Alternatief van wat? De twee bomaanslagen van mei en juli 1992 op de twee belangrijkste antimaffia-onderzoeksrechters van Italië, Giovanni Falcone en Paolo Borsellino, kwamen van de maffia, uiteraard. Van de Cosa Nostra, de toen nog oppermachtige Siciliaanse tak van de maffia onder leiding van 'het beest' Totò Riina, die op 15 januari 1993 eindelijk werd gearresteerd en tot zijn dood in 2017 achter de tralies verdween. Wat is de link met je inschrijven bij de fascisten?
Hoe dan ook, meteen de volgende dag belt de vijftienjarige Giorgia naar de centrale partijzetel van de msi, de Movimento Sociale Italiano, de mimicry-naam die de door Mussolini opgerichte partij direct na de Tweede Wereldoorlog aannam, en vraagt naar een adres bij haar in de buurt om zich in te kunnen schrijven. 'De sectie van de Garbatella bevond zich, als je over het lot spreekt, exact om de hoek van waar ik woonde, in de Via Guendalina Borghese, een klein straatje waar ik nooit doorheen liep. Toen ik op de geblindeerde deur klopte van het Jeugdfront van de msi in de Garbatella, kon ik nog niet weten dat ik daar mijn nieuwe, tweede familie zou vinden. Een veel grotere familie dan mijn eigen.'
Het fascistische jeugdhonk van de 'Nucleo Garbatella' ligt er nog altijd, achter twee ijzeren rolluiken. Het is de begane grond van een flatgebouw met vele balkons waar smoezelige lakens al heel lang te drogen hangen. Het stukje stoep voor het honk is afgezet met rood-witte tape waaraan briefjes hangen met 'hier niet parkeren aub', maar daar lijkt niemand zich iets van aan te trekken. Deze plek is, zou je kunnen zeggen, de bakermat van de huidige Italiaanse regering en van alle andere hoge posten die de leden van Meloni's jeugdhonk inmiddels bekleden in Italië en Europa. Zo'n beetje iedereen die door haar op het pluche is beland heeft ze hier ontmoet, schrijft ze ontroerd in haar autobiografie.
Als er iets duidelijk wordt uitIo sono Giorgia,dan is het de waarde die het jeugdhonk voor haar heeft. Zodra ze over de drempel stapt is ze meteen verkocht, door de achterdochtige figuren die dat kleine meisje met dan nog donkerbruin haar een beetje verbaasd naar binnen laten. Bijna allemaal mannen.
Vol liefde somt ze één voor één op: 'Il Lungo', 'De Lange', Marco Marsilio, vandaag voorzitter van de regio Abruzzen. 'Il Noto', 'De Beruchte', Marco Scurria, vandaag senator in de Eerste Kamer. 'Lollo', Francesco Lollobrigida, minister van Agricultuur, Italiaanse Voedselsoevereiniteit en Bossen (serieus). 'Spugna', 'Spons', Giovanni Fazzolari, vandaag toegevoegd staatssecretaris van de premier, Meloni's directe rechterhand. Giovanna 'La Terribile', 'De Verschrikkelijke', haar huidige perswoordvoerster. Enzovoort, enzovoort, een oneindige lijst van namen die alleen zij kent en die allen de meest excellente karaktereigenschappen hebben die een mens maar kan hebben. Razend intelligent, dapper, eerlijk, bescheiden, maar bovenal: trouw, trouw, trouw.
'Zeker, ik had mensen met meer professionele ervaring om me heen kunnen kiezen, maar ik heb altijd de voorkeur gegeven aan de band met personen die mijn ideeën en idealen delen', schrijft ze. Wanneer ze op een avond haar eerste vergadering mag bijwonen in het honk, wordt haar hart definitief gestolen door de vraag die een jongen aan het einde stelt: 'Moet er nog iemand naar huis worden begeleid?'
'Ik begreep daar, op dat moment, dat iedereen op deze plek verantwoordelijk was voor de ander. Iedereen was familie van iedereen. Veel van ons die het politieke activisme hadden omarmd kwamen uit moeilijke families; veel gescheiden ouders, of lastige situaties thuis. De jongeren die zich helemaal gaven aan de politieke zaak, die altijd tijd hadden voor welk klusje ook, waren op zoek naar referentiekaders, naar een dimensie, naar iets waar ze bij konden horen.'
En dat is natuurlijk ook haar eigen verhaal, maar hoezo stapt ze koersvast af op deze verstofte club die haaks op de tijd staat en waar een weinig aantrekkelijke mensheid zijn toevlucht toe heeft gezocht? Wat had ze ermee, met die types in het souterrain van de geschiedenis, wanneer je bent opgegroeid in een coole wijk als de Garbatella, waar het wemelt van de hippe jongens en meisjes die verderop, in het mooie deel van de wijk, in de open lucht met elkaar het leven aan het vieren waren? Of was dat misschien juist het probleem?
'Aan het einde van de donkere gang lag een hokje dat eruitzag als het secretariaat, waar de secretaris van de sectie Garbatella mij plaats liet nemen. Een zekere Peo, een type met lang haar, een baard en een leren jack waarop een speldje van The Ramones flonkerde. "Ik ben toch niet per ongeluk terechtgekomen in een sociaal bolwerk?" zei ik geschrokken.' Maar nee, godzijdank, 'Peo' blijkt ook een fascist in hart en nieren, en bezet vandaag als Andrea De Priamo een zetel in de senaat voor Meloni's partij Fratelli d'Italia.
Hoe kom je op je vijftiende alzo allergisch voor het mainstream model van de jeugd, universeel links zeg maar, zeker in een wijk als de Garbatella? Want links zijn was tot voor kort in Italië ook gewoon handig. Op school, op de universiteit, voor alles wat je wilde worden kon je beter links zijn. Links zijn was hipper, cooler, intellectueler,
artistieker, het opende ook in Italië zeker makkelijker deuren, zoals overal - tot voor kort.
'Ik denk dat Giorgia Meloni een narcistische persoonlijkheidsstoornis heeft', zegt ﬁlmregisseur Francesca Archibugi, die op een bepaalde manier te maken heeft met dat deel van het verleden van Giorgia Meloni dat ze verzwijgt in haar Assepoester-autobiograﬁe. 'Giorgia Meloni wil zich onderscheiden, wil bijzonder zijn, en zij vond in de fascistische MSI de manier om zich te onderscheiden van de massa lefty's die in de Garbatella zeker de hoofdmoot zijn. Op dat moment was omgaan met de neofascistische outsiders een goede manier om je te onderscheiden van de massa. Een makkelijke manier ook, want met haar intelligentie en podiumtalent viel ze binnen die gelederen natuurlijk heel snel op. Talent is daar wat dunner gezaaid, om het eufemistisch te zeggen.'
Francesca Archibugi (64) maakte in 1990 de ﬁlmVerso sera('Tegen de avond'), waarin Giorgia Meloni's grootmoeder van vaders kant, de actrice Zoe Meloni, een belangrijke rol vervult als de huishoudster van de communistische professor Bruschi, een alweer onvergetelijke Marcello Mastroianni. Zijn huishoudster Elvira is een diamant van het volk, analfabeet, redderend van 's morgens vroeg tot 's avonds laat volgens de in graniet gebeitelde wetten van het chique huishouden van de weduwnaar-professor. Hun beider bestaan wordt opgeschrikt door de komst van zijn kleindochtertje 'Papere' ('Eendjes') en haar recalcitrante, slonzige hippie-moeder, gespeeld door Sandrine Bonnaire. Een clash tussen oud solide links en nieuw stuurloos links helemaal aan de linkerzijde van het spectrum, waar ook leven en werk van Francesca Archibugi zich altijd hebben afgespeeld. Dat de actrice die Elvira speelt - in 1991 bekroond met de David di Donatello en de Nastro d'Argento voor beste bijrol, de twee hoogste Italiaanse ﬁlmprijzen - de grootmoeder van Giorgia Meloni is, weet zo ongeveer niemand in Italië.
Je gaat het pas zien als je het doorhebt, maar dan zie je het ook heel goed. De trekken van Zoe Incrocci-Meloni zijn onmiskenbaar de trekken van Giorgia Meloni. Die iets puilende ogen, de stompe neus, de prominente kaak, de besliste mond. En ook de manier van praten, van gesticuleren, van bewegen. Haar theatrale talent heeft Giorgia Meloni van deze grootmoeder, een behoorlijk bekende actrice in de jaren vijftig, zestig en zeventig, waarin ze rollen speelde in decommedia all'italiana.Alle grote regisseurs uit die periode hebben met haar gewerkt: Scola, Comencini, Monicelli, Germi, Risi, Petri, Totò, Eduardo De Filippo. Allemaal linkse regisseurs, met linkse thematieken. Een grootmoeder hebben die deel uitmaakte van dat grote tijdperk van decinema italianais nogal een dimensie erbij. Waarom lezen we alleen over de zielige, eenzame Giorgia op dat uitklapbedje in de gang van de Garbatella?
'Ik heb Zoe Incrocci gewoon gekozen uit een acteursboek, puur omdat haar gezicht me perfect leek voor de rol van Elvira', vertelt Francesca Archibugi. 'Ik had geen idee van Giorgia Meloni, en dat kon ook niet, want in 1990 was zij pas dertien. Maar ik heb Zoe ook nooit horen vertellen over deze twee kleindochters uit de Garbatella. We hadden enorm goed contact, soms gebeurt dat, dat je heel diep contact krijgt met acteurs tijdens de draaitijd. Ik heb ontzettend gelachen met Zoe en over alles gesproken, vooral ook over politiek, wantVerso serais natuurlijk een politieke ﬁlm, verborgen in de verhouding tussen professor Bruschi en zijn lastige hippie-schoondochter. Zoe had deel uitgemaakt van het verzet in Brescia, waar ze vandaan kwam, net als haar broer Age, de grote scenarioschrijver van het duo Age & Scarpelli. Twee echte partizanen, Zoe en Age, die na de oorlog overtuigd communist zijn geworden, zoals iedereen uit die gelederen. Mensen aan wie Italië zijn vrijheid te danken heeft, de vrijheid die we nu opnieuw zo vrolijk aan het verkwanselen zijn onder anderen dankzij de onzinverhalen van Giorgia Meloni.'
Een belangrijk elementvan Meloni's narratief over de moeizame, lange weg uit het duister die de fascisten hebben moeten aﬂeggen om het Italiaanse daglicht weer te mogen betreden is dat van de 'underdog'. Daar schermt ze graag mee, met de underdog. Een heel volk dat wachtte op zijn bevrijding uit de ketens van de geschiedenis en dat dankzij haar, de 'underdog' Giorgia Meloni, eindelijk weer met opgeheven hoofd over straat kan.
'Het is natuurlijk niet zo dat Giorgia Meloni de dingen gewoon maar kan vertellen zoals haar goeddunkt, hè', zegt Francesca Archibugi geïrriteerd. 'Underdog, schei toch uit! Het fascisme is een Italiaans fenomeen dat heel lang heeft geduurd, veel langer dan het naziregime van Hitler. Van 1922 tot 1943, een dikke twintig jaar. Generaties Italianen hebben veel baat gehad bij het fascisme, want fascist zijn gaf toegang tot een grote hoeveelheid privileges.
En al die mensen, die waren er echt nog wel na de oorlog. Het fascisme als zodanig is als een nachtkaars uitgegaan tijdens de Tweede Wereldoorlog, omdat Mussolini Hitlers schoothondje was geworden en zichzelf en zijn land mee had laten slepen in een mechaniek dat hij helemaal niet kon overzien. Maar dat het fascisme er eventjes slecht op stond heeft misschien twee jaar geduurd, van 1943 en 1945. Direct na de oorlog, met het algemeen pardon van Palmiro Togliatti(oprichter van de communistische partij en vlak na de oorlog minister van Justitie - ab)in 1946, kon iedereen weer uit de holen komen. Wie onder Mussolini"podestá"was geweest werd gewoon weer burgemeester, het leven is voor de Italiaanse fascisten altijd bijzonder clement geweest. Italië is een land dat altijd voor de helft fascistisch is geweest en voor de andere helft niet.'
En daar staat Giorgia Meloni nu, op de uiterste rechterﬂank van de diepe Italiaanse identiteitskloof, voor eeuwig onbereikbaar voor wie niet tot de haren behoort. Zoals de rap die twee geestige dj's uit Milaan in 2019 monteerden op de riedel die ze opdreunt voor de menigte:Io sono Giorgia! Sono una donna! Sono una madre! Sono cristiana! E non me lo toglierete!('Ik ben Giorgia! Ik ben een vrouw! Ik ben een moeder! Ik ben christelijk! En jullie zullen me dat niet afpakken!'). Een grote hit in Italië, de rapIo sono Giorgia,met een geslaagde beeldmontage van haar brullende motoriek en het armpje dat steeds de lucht in schiet. 'Maar zie de paradox: wat was bedoeld als een wapen tegen mijn ideeën, werd juist een machtige verspreider ervan. En ik was van saaie politieke vertegenwoordiger ineens een soort popfenomeen geworden', schrijft Meloni tevreden in haar autobiograﬁe.
Dat 'mijn ideeën' neerkomen op dat je Giorgia heet, geboren bent als vrouw, een kind hebt en van christelijke origine bent zoals vrijwel iedereen in Italië, lijkt niet een erg ambitieus politiek programma. Maar wat ze er werkelijk mee bedoelt snappen degenen voor wie haar identiteitsrap is bedoeld heel goed. Het is hetBlut und Boden-gedachtegoed dat alle fascisten ter wereld regeert. Identiteit als belangrijkste kenmerk van ieder mens, trouw aan je eigen club als schild naar de buitenwereld.
UitIo sono Giorgia:'Heel lang heb ik voor mezelf ontkend dat de verhouding met mijn vader een probleem was. Tot ik op een avond op de bank voor een onbetekenende Amerikaanse liefdescomedy hing, en het kwartje eindelijk viel. De hoofdrolspeelster struikelt van de ene verhouding met een onbetrouwbare rotzak naar de andere en huilt zich de ogen uit het hoofd. Tot een echte vriend tegen haar zegt: "Wij accepteren alleen de liefde die we waard denken te zijn." Op dat moment begreep ik ineens hoeveel de onverschilligheid van onze vader jegens mij en mijn zusje Arianna heeft gewogen. Wat mij voor het leven heeft getekend, is zijn absolute gebrek aan belangstelling voor ons geweest. Daarom ben ik iedere dag bang dat anderen zullen ontdekken dat ik niet goed genoeg ben. Daarom moet ik steeds bewijzen dat ik het wel ben, vooral in een mannelijke omgeving. Daarom ervaar ik het leven als een competitie, daarom zoek ik voortdurend de goedkeuring, de vriendschap, het respect, van de mensen voor wie ik van jongs af aan voor altijd heb gekozen. Dankzij die onbetekenende ﬁlm heb ik begrepen hoe diep het zwarte gat is waarin ik mijn verdriet van niet geliefd te zijn geweest heb begraven.'