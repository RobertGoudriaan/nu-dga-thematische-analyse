Simon Fieschi 3 november 1983-17 oktober 2024 Het einde

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
14 november 2024
Simon Fieschi raakte in 2015 tijdens de terreuraanslag op de redactie vanCharlie Hebdozwaargewond maar was vastbesloten om te herstellen: 'Ik wil niet dat ze winnen.'
Hij was de eerste van de redactie vanCharlie Hebdoop wie de broers Kouachi op 7 januari 2015 hun kalasjnikovs leegschoten. Tien redacteuren van het satirische Franse weekblad werden vermoord. Webmaster Simon Fieschi overleefde de aanslag, zij het met gebroken ribben, verbrijzelde schouderbladen en volledig verlamde armen en benen.
Wakker worden in een doodskist.Het was de titel van Fieschi's verslag van de aanslag vijfenhalf jaar later.
'Ik word op 14 januari langzaam wakker uit de coma. Mijn moeder vertelt me wat er is gebeurd, wie er dood is, leeft of gewond is. (...) De doktoren zwijgen, maar hun gezichten spreken voor zich. Onmacht vermengt zich met vernedering als ik besef dat ik mezelf niet meer kan wassen. Een gevoel van totaal verval. Wakker worden is een nachtmerrie, een nachtmerrie die echter voortduurt, het blijkt geen nachtmerrie, het is de realiteit. En die realiteit is mijn lichaam waarin ik gevangen zit. En dan de pijn. (...) Heel wat keren zou ik eruit gestapt zijn als ik de minste beweging had kunnen maken, ik zou hebben geschreeuwd als ik geen slang in mijn keel had. (...) Ik kon me niet onttrekken aan de pijn. Die was zo intens dat ik wilde sterven zodat het lijden voorbij zou zijn.'
Er was een moment waarop hij werkelijk dacht te sterven. Hij zag zijn voorouders voorbijkomen, piraten van Saint-Malo, Poolse joden en zwijgzame Corsicanen die hem vervloekten. Hij maakte een eind aan de familielijn omdat hij geen kinderen had gekregen. Hij voelde het in het diepst van zijn wezen: 'Je hebt je genen niet doorgegeven, je leven heeft nergens toe gediend.'
Ondanks zijn verlangen een eind aan zijn leven te maken, zal hij zich altijd zijn dierlijke, instinctieve reactie herinneren: 'Met heel mijn wezen kwam ik in opstand tegen de dood.'
Zijn lichaam was zwaar beschadigd, dus begon hij met mentale arbeid. Psychologen konden niets voor hem doen. 'Ik kon niet praten, ik kon niet lezen, me moeilijk concentreren, en mijn geheugen liet het afweten. Ik was niet boos, voelde geen haat maar had angstaanvallen, was verdrietig of moedeloos door de pijn.'
Langzaam leerde hij zichzelf andere technieken aan tegen de pijn: 'Rustig ademen of kalm blijven als mijn gedachten de verkeerde kant uitgingen. Ik moest ophouden met steeds te herhalen "beweeg je been" terwijl het niet bewoog, dat was te deprimerend.' Dus begon hij te lopen in zijn hoofd. Roerloos op zijn bed legde hij vele kilometers af. 'Gek genoeg word je daar heel moe van. Het was een mentale krachtmeting, het begin van mijn revalidatie.'
'Coco, wie is er erger aan toe van ons tweeÃ«n', schreef Fieschi in een sms-bericht vanuit het ziekenhuis aan cartooniste en collega Corinne Rey. 'Ik gewond, of jij die de deur voor de terroristen moest openen?' De cartooniste, eerder dit jaar opnieuw met de dood bedreigd na haar spotprent over een dreigende hongersnood in Gaza, rookte tijdens de eerste redactievergadering van januari 2015 buiten een sigaretje toen de twee zwaar bewapende broers Kouachi haar naar binnen dwongen. Ze moest hen naar cartoonist Charb brengen die met zijn spotprenten de profeet Mohammed had beledigd. Simon Fieschi zat aan zijn bureau bij de entree en was hun eerste doelwit.
Omdat hij niet wilde sterven, moest hij het leven weer oppakken. 'Wanhoop is niet het ongeluk, maar het gebrek aan hoop, of specifieke verwachtingen, goede dan wel slechte. Mijn wanhoop heeft me geholpen, ik had niets te verliezen, het heeft me bevrijd.' Zijn vrienden vanCharlievochten buiten voor hun krant, hij had alles gegeven om bij hen te kunnen zijn. 'Maar in dit bed, mijn strijdveld, moest ik het zelf doen. Dus heb ik al mijn kracht ingezet, niet wetend of het ergens toe zou leiden. Het is de enige keer in mijn leven dat ik zoiets waanzinnigs heb ondernomen. Ik herhaalde steeds weer dezelfde twee zinnen, "ik wil niet dat ze winnen" en "ze hebben me niet te pakken gekregen".'
In september 2020 tijdens het proces tegen de verdachten van de aanslag, verklaarde Fieschi in de rechtszaal, ondersteund door krukken en op rustige toon, wat een salvo uit een kalasjnikov met je lichaam doet.
Ook tijdens het laatste proces afgelopen september tegen Peter Cherif, beschuldigd voor zijn rol in de terreuraanslag, was Fieschi elke zittingsdag aanwezig. Opnieuw deed hij kalm zijn verhaal, maar kwam hij uitgeput terug in de getuigenbank, schreef zijn hoofdredacteur Laurent Sourisseau in zijn in memoriam. Niet alleen vanwege de fysieke inspanning, maar omdat de verdachte ontkende, en diens advocaten afwezig waren tijden de getuigenissen van de redactieleden vanCharlie Hebdo,alsof ze hen boycotten. Peter Cherif kreeg levenslang. Hij ging niet in beroep, er zou dus geen nieuw proces meer komen. Fieschi zou nooit meer over zijn martelgang hoeven getuigen en hij reageerde volgens Sourisseau opgelucht, bevrijd.
'2015 was het moeilijkste jaar van mijn leven, en toch heb ik een vreemde nostalgie naar dat jaar omdat ik toen het meest intens heb geleefd, de euforie van leven het sterkst heb gevoeld.'
Op 17 oktober werd het lichaam van Simon Fieschi gevonden in een hotelkamer in Parijs. Hij liet vrouw en kind achter.
'In dit bed, mijn strijdveld, heb ik al mijn kracht ingezet'
Georoy Van der Hasselt / AFP / ANP | 2023