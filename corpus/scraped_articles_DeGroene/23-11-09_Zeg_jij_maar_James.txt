Zeg jij maar James

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
9 november 2023
Koen Peeters schreef een boek, een roman, die bol staat van de Georges, sommigen beroemd en sommigen niet beroemd. Hoe dan ook, de geschiedenis komt op een vrolijke manier tot leven.
Op 5 augustus 1926stapt een Ierse toerist het Oostendse postkantoor binnen. Hij wordt geholpen door postbeambte Georges Vermeire, 28 jaar. Ze raken aan de praat en sluiten vriendschap. De toerist komt regelmatig terug, ze zoeken elkaar soms op en hebben plezier met elkaar. Erg mooie eerste zin: 'Het is de zomer waarin Georges in z'n diepste wezen verandert, omdat er niets verandert.'
Peeters zette me met dit begin direct in de kinderlijke leessfeer waarnaar ik altijd verlang als ik een roman begin te lezen. Wie is wie, waarom, waar, wie is die toerist? En hij stelt het antwoord uit, zoals dat hoort bij een literaire goochelaar zoals hij. De toerist 'draagt een lichte zomerhoed met donkere band, een zwart jasje en een wit ruimzittend hemd. Een ooglapje ook.'
De kenners weten het al, verdomd, het is James Joyce, maar Peeters stelt de introductie nog even uit. Pas op de derde bladzijde komt de aap uit de mouw en vanaf nu neemt hij ons mee met de belevenissen van Joyce in Oostende, waar hij inderdaad een paar maanden met vrouw en dochter woonde. Joyce is een held, een prachtfiguur bij Peeters, een taalverzamelaar, die Franse en Vlaamse woorden in een schriftje schrijft, die Ierse kinderversjes in het Vlaams vertaalt, die de jonge postbeambte woorden laat uitspreken en ze dan nazegt. Hij wil nu eenmaal alles weten op taalgebied. Joyce vindt dat de Vlaamse versie van de naam Georges (Joris) net zo klinkt als zijn eigen naam, Joyce. Het kan niet anders dan dat er een band tussen hen bestaat. 'De schrijver is zeer in zijn hum. 'Zeg jij maar James, als ik jou Georges mag noemen.' En vervolgens maken Joyce en Georges tochtjes door Oostende, ze zitten op het strand, praten in vele talen met elkaar en hebben plezier. Peeters maakte van de gelegenheid gebruik een wonderbaarlijk portret van Joyce te geven, diens speelsheid, gewoonheid, absurde invallen, nieuwsgierigheid, zijn ontroering bij Oostendse kinderliedjes, zijn wandelingen langs het strand daar. Een fraai eerbetoon is deze ontmoeting, vol kleine invallen, terzijdes en bespiegelingen over de toenemende blindheid van de schrijver. Peeters kruipt in diens hoofd, loopt mee, zingt met hem mee. 'Hij drinkt en luistert, hij steelt woorden en noteert.' Schitterend allemaal!
Pas verderop, in het tweede hoofdstuk, brengt Peeters zijn eigen herinneringen aan Oostende in het geding en dan blijkt dat die Georges Vermeire de grootvader van zijn vrouw was. Echt gebeurd, daar in Oostende? Met Joyce? Joyce was er, daarover bestaat informatie, maar de ontmoeting met Vermeire? Nee, dus, maar het had allemaal wel gekund en je hebt er een schrijver als Peeters voor nodig om het allemaal echt te laten zijn, en vrolijk, en dromerig mooi. Joyce en Vermeire, waarom ook niet! In het volgende hoofdstuk laat Peeters eind jaren vijftig ene Paula Otten in Leuven toevallig kennismaken met een eigenaardige priester die tussen de middag op een bankje in een park een pauze neemt. Ze ontmoeten elkaar vaker, Paula geeft haar net geboren baby zelfs de borst, terwijl ze daar op het bankje bij elkaar zitten en met elkaar over van alles babbelen. Die oude priester is dus Georges Lemaître, vermaard geleerde. 'Hij is een der grootste Belgische geleerden van het moment. Kosmoloog en astronoom, thomist en priester. (...) Sommigen noemen hem de uitvinder van de bigbangtheorie.'
Hij heet (alweer) Georges. Dit is dus een
Georges-boek. En wie is Paula Otten? De moeder van de vrouw van Koen Peeters, blijkt verderop. En met wie was zij getrouwd? Met ene Georges Otten. En met deze Georges zat Georges Lemaître, samen met Georges Vermeire, ook dat nog, tijdens de Eerste Wereldoorlog in de Belgische loopgraven. Toeval? Nee, literatuur.
Dit is dus een boek, een roman, die bol staat van de Georges, beroemd en niet beroemd en waarin geschiedenis op een vrolijke manier tot leven komt. Peeters trok zich niks aan van echt en niet echt. Hij ontpopt zich als een verzamelaar van de geschiedenis. Een plaatjesmaker. We lopen met Lemaître mee, we zitten op een bankje, betreden de collegebanken, we zien hem voor ons. En daar heb je Paula Otten, met haar kind. Nee, het kan allemaal niet, en toch kan het en bleef ik bereid overal in te geloven.
Dat zit 'm uiteraard in Peeters' schrijfwijze, zijn zinnen(zie de citaten hierboven)zijn zo precies als doorzichtig glas, niet opschepperig, er hangt een melancholieke sfeer in, ze willen graag in zichzelf geloven. Peeters is voorzichtig en peinzend. Herinneringen banen zich een weg. 'Ze zitten samen in de loopgraven, en houden 's nachts vaak samen de wacht. Een toeval: de drie hebben dezelfde voornaam, ze heten alle drie Georges.' En ook verderop kreeg Peeters geen genoeg van zijn Georges-manie (ik ook niet). Hij nam me in deze roman mee naar Georgië (!) naar de tijd dat Stalin er rondliep en de naïeve schilder Niko Pirosmani goed kende (maar niet heus). Kijk, daar lopen ze rond en Peeters loopt met ze mee en veranderde mij in een dankbare gelovige. Dit is de start van een nieuw romangenre: de geschiedenis als een familiefantasie.
Georgian National Museum | Niko Pirosmani, Feast of Gvimradze family, 1904. Olieverf op doek, 123 x 210 cm KOEN PEETERS Georges De Bezige Bij, 283 blz.