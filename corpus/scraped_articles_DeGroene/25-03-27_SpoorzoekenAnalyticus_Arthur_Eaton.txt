Spoorzoeken Analyticus Arthur Eaton

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
27 maart 2025
Psycholoog en filosoof Arthur Eaton beantwoordt levensvragen van lezers. Deze week: leven we in een tijd waarin onze aandacht onder druk staat?
Beste M.,
Denken in stoornissen heeft me nooit aangesproken. Het belooft helderheid, maar in wezen verengt het alleen maar ons begrip van de menselijke geest. Wat we een stoornis noemen, is niets meer dan een beschrijving van gedrag. Geen identiteit, geen essentie. Als je je wil verdiepen in een belangrijk onderwerp als aandacht, heb je er niets aan. Aandacht laat zich niet vastleggen in zulke termen.
Maar je hebt wel gelijk, M. Aandacht is een belangrijk onderwerp in onze tijd. Talloze partijen strijden voortdurend om onze aandacht - bedrijven, algoritmen, individuen. Ik durf te voorspellen dat naarmate technologieën als AI zich verder ontwikkelen, de manier waarop we als mensen aandacht hebben steeds belangrijker zal worden. Hoe en waarop we onze aandacht richten - via verbinding en actief luisteren - zal een steeds grotere rol spelen in het maatschappelijk debat.
In de psychoanalyse is aandacht het hart van de zaak. Luisteren en gehoord worden, zien en gezien worden, dat is wat er gebeurt in de spreekkamer. Om aandacht te begrijpen moeten we niet beginnen bij stoornissen, maar bij iemand die met een open blik naar de ervaring zelf kijkt, zoals de Britse psychoanalytica Marion Milner (1900-1998). Zij bewoog zich tussen disciplines, schreef schitterende dagboeken en verdiepte zich in oosterse wijsbegeerte toen dat nog niet in de mode was. Haar interpretatie van de psychoanalyse is op een inspirerende manier vrijzinnig. Maar waar het hier om gaat is dit: in haar werk maakt ze een mooi onderscheid tussen twee vormen van aandacht, 'nauwe' en 'wijdse' aandacht.
Nauwe aandacht is de vorm die we het best kennen - het gefocuste, doelgerichte waarnemen waarmee we problemen oplossen en taken volbrengen. Milner vergeleek het met een zoekend dier, zijn neus dicht op de grond, een spoor volgend. Dit is de aandacht die ons helpt grip te krijgen op de wereld. Het is een belangrijke, instrumentele vorm van aandacht, maar er zitten ook grenzen aan. Wie te lang op zo'n manier kijkt, verliest het overzicht; raakt, kun je zeggen, opgesloten in de zich herhalende patronen van zijn eigen blik. Mensen komen vaak in therapie omdat ze vastzitten in één bepaalde manier van denken of in één verhaal dat ze over zichzelf vertellen. Milner stelt dat zulke mensen vastzitten in de grip van hun vernauwde aandacht. We leven in een tijd waarin we continu worden uitgenodigd om op zo'n manier aandacht te geven en nemen, misschien meer nog dan in Milners tijd.
Daartegenover staat wat Milner wijdse aandacht noemt: een ontvankelijke, open manier van waarnemen, waarin we niet actief op zoek zijn naar betekenis, maar ruimte laten voor wat zich zomaar aandient. Het is de vorm van aandacht die je in staat stelt verrast te worden, iets nieuws te laten opkomen. In wijdse aandacht laat je je geest vrij bewegen, zonder vast te zitten aan een doel of verwachting. Milner sprak in dit verband over 'magie' - het moment waarop iets plotseling oplicht, een gedachte opkomt, een inzicht zich aandient. De spreekkamer was volgens haar een plek waar je je door vrij te associëren kon bevrijden van al te starre vormen van aandacht. Maar wijdse aandacht beperkt zich natuurlijk niet tot de psychoanalytische ruimte. Wandelen in de natuur kan het oproepen, of gewoon stil uit het raam kijken.
Ik vermoed dat Milner zelf een heimelijke voorkeur had voor wijdse aandacht, maar ze geeft wel aan dat psychische gezondheid nooit kan schuilen in het ene óf het andere. Klamp je je vast aan controle, dan verstijf je. Geef je je te veel over aan het ontvankelijke, dan raak je de weg kwijt. Er zit natuurlijk ook waarheid in wat de Amerikaanse psycholoog William James (1842-1919) erover zei: 'Het vermogen om afgedwaalde aandacht steeds weer terug te brengen, is de basis van oordeelsvermogen, persoonlijkheid en wilskracht.' Gezondheid ligt, voor zover je daarvan wil spreken, in de beweging tussen de verschillende vormen van kijken en luisteren - in het kunnen openen en sluiten, focussen en loslaten, richten en dwalen.
Hartelijke groet, Arthur
Heb je ook een brandende levensvraag? Mail dan een korte brief naaranalyticus@groene.nl