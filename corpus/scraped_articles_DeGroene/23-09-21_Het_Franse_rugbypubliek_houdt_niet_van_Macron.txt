Het Franse rugbypubliek houdt niet van Macron

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
21 september 2023
Parijs -Op 8 september vond in het Stade de France van Seine-Saint-Denis de aftrap plaats van het Wereldkampioenschap Rugby tussen Les Bleus van gastland Frankrijk en de All Blacks van Nieuw-Zeeland. Waren de Franse rugbyspelers voorheen afkomstig uit het landelijke Franse zuidwesten, tegenwoordig worden ze ook in deze Parijse voorstad van het meest dichtbevolkte en armste departement van Frankrijk gerekruteerd.
Dankzij de inspanningen van sportclubs ontdekt de plaatselijke jeugd ook hier de officiële deugden van het rugbyspel: moed, altruïsme en creativiteit. Al lijkt die gedragscode nog niet geadopteerd door alle spelers van het Franse nationale team, afgaand op de rel rond Bastien Chalureau voor het wereldkampioenschap. De 31-jarige speler uit Montpellier werd eerder veroordeeld tot zes maanden gevangenisstraf voor geweld en racistische taal. De 2,02 meter lange en 121 kilo zware tweede-rijer heeft het geweldsdelict tijdens een vechtpartij met twee oud-spelers na een bezoek aan een nachtclub bekend, maar ontkent zijn uitspraak: 'Gaat het een beetje, roetmoppen?' Zijn hoger beroep dient in november.
Ondanks het verzoek om uitsluiting door de linkse oppositiepartij La France insoumise achtte de Franse rugbyfederatie, gesteund door minister van Economische Zaken Bruno Le Maire, deelname van Chalureau geen bezwaar zolang zijn schuld niet is bewezen. President Macron verklaarde echter tegenover sportbladL'Équipedat hij ervoor zou kiezen Chalureau niet voor Frankrijk te laten spelen zolang zijn veroordeling 'voor ernstig vastgestelde feiten die de cohesie van de natie aantasten' hangende is. Chalureau verklaarde voor de camera's in tranen: 'Ik ben geen racist.' Hij kreeg steun van oud-ploeggenoot Mohamed Haouas, eerder veroordeeld voor het in elkaar slaan van zijn echtgenote. Haouas weet 'heel goed' wat racisme is, en noemt 'Chalu' een 'goeie gozer'.
Les Bleus wonnen de openingswedstrijd zonder Chalureau. Het oorzakelijk verband is niet vastgesteld, maar feit is dat de openingstoespraak van Macron in het Stade de France werd overstemd door een aanhoudend fluitconcert. Tijdens de tweede wedstrijd in Lille trad Chalureau na drie kwartier op de reservebank alsnog aan tegen Uruguay. De wedstrijd eindigde in een 'teleurstellende overwinning', zei nieuwszender France Info die de 'nerveuze' ploeg typeerde als 'ongedisciplineerd'. 'Chalu' beging zeven van de zestien overtredingen.