Leonard en Remco Opheffer leest

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
31 augustus 2023
Ik kon mijn ogen niet geloven!
Daar, in de etalage van Boekhandel Premsela in de Van Baerlestraat, lag een boekje dat ik absoluut moest hebben.
gedichten van leonard cohen vertaald door remco campert.
Mijn (op een na) lievelingsdichter/zanger die was vertaald door mijn lievelingsdichter. En dan dat moderne omslag van Leendert Stofbergen... En binnen, toen ik het boekje in handen had, werd het nog mooier. Want op de achterkant zag je een schitterende foto van Maya Pejic: Campert in een spijkerpak naast Leonard Cohen. De foto was niet heel scherp. Dat was enigszins mode. Binnen in mijn (nog steeds) allerdierbaarste lp, eigenlijk een dubbelalbum,Blonde on Blondewaren ook welbewust onscherpe foto's van mijn absolute held Bob Dylan. Campert en Cohen rookten een sigaret, leken vrienden van elkaar. Dat werd bevestigd door een mededeling binnenin: 'De gedichten in de eerste afdeling van deze bundel komen uitLeonard Cohen: Selected Poems 1956-1968,The Viking Press, New York.  De overige gedichten zijn gekozen uit een ongepubliceerde bundel (Songs of Disobedience) waarvan Cohen mij het manuscript gaf toen hij in mei 1970 in Amsterdam was. R.C.'
Alles, elke zin, elk woord deed me, net als de foto, van binnen gloeien. Dit was mijn wereld. Althans, dit was mijn wereld helemaal niet, maar die waarin ik wilde verkeren. Dichter zijn, vrienden zijn met iemand als Leonard Cohen, roken, zulke foto's. Ik kocht de dichtbundel en begreep elke regel.
'Een vlieger is het slachtoffer/ waar je zeker van bent.'
En dan het kleine gedicht zonder titel: 'Elke man/ verraadt op zijn manier/ de revolutie/ Dit is de mijne.' Het ontroerde mij.
En deze: 'Waarom bracht je nog/ een nacht met haar door/ terwijl je met Naakte Nellie/ had kunnen slapen/ of een 12-jarige arabische/ had kunnen kopen/ waarom maken ze Viet Nam/ niet waard om voor te vechten.'
In die tijd (1973) verscheen mijn eerste dichtbundel en daar heb ik nog gauw, onder invloed van Leonard en Campert, voor publicatie wat gedichten gewisseld.
Ik moet nog wat citeren, want in die regels zit mijn jeugd.
'Een aantal gedichten/ omgeven zijn hoofd/ zo af en toe valt een regel/ over zijn gezicht/ zoals het erg zachte haar/ van een hollend meisje/ Een van zijn ogen is kleiner en dof/ Dat vind ik helemaal niet leuk.'
Zo'n regel die over zijn gezicht valt... Dat was ook mijn poëtica.
En dit ultra-korte gedicht: 'Wat is beter dan een foto/ dit is beter.'
De modewoorden waarmee mijn vrienden en ik deze gedichten typeerden waren: diep, ver, mysterieus en poëtisch. En 'begrijpen.' Er waren mensen - onder wie mijn ouders - die deze gedichten niet begrepen! Hoe kon dat nou? Het waren 'de anderen, de burgerlijken'!
Het dichtbundeltje had ik altijd op zak en met de voordracht daarvan probeerde ik de liefde te kopen van Saskia en Ruth en menig ander meisje. Een jongen doet er goed aan wat gedichten om voor te dragen op zak te hebben.
Het gekke was: eigenlijk vond ik de gedichten van Campert - van wie ik toen drie bundels kende, veel beter dan die van Cohen.
Maar er was iets tegenstrijdigs aan de hand. Cohen, popster ook, was... 'dichterbij' dan Campert. Hoe leg ik dat uit? Campert was onbereikbaar, zoals Dylan onbereikbaar was, maar Cohen... dat kon ik ook. Dacht ik. Ik kon op m'n gitaar zijn muziek spelen en ik begreep zijn gedichten, terwijl Campert 'te knap' was en in een wereld vertoefde van Amsterdam, Parijs, Antwerpen die ik alleen kende uit verhalen.
Een eenvoudig gedicht van Campert uit die tijd gaat zo: 'Zulke mooie dagen/ maar duizenden angsten besluipen me// Prachtige nachten/ maar monsters beslapen me.'
Dat zou ik nooit kunnen dichten, terwijl het misschien wel lijkt op Cohen. Bereikbaarheid - de illusie van: ja, dat kan ik ook - is een noodzaak voor de jonge kunstenaar. Met vriendjes zocht ik de liedjes van Cohen uit. Met vijf akkoorden konden we alles spelen. Vaak waren er drie genoeg. En zijn teksten... We zagen wel het mysterieuze, het religieuze, het zoeken, maar wij waren hippies. Wij wilden ook, net als Leonard, in een zenklooster verblijven en, net als hij, in een hippiekolonie in Griekenland. En net als hij wilden wij ook veel seks. Heel veel seks. En daarover schrijven.
En opeens...
Opeens vond ik het 'oninteressant', hoewel ik dit woord nauwelijks durf op te schrijven zonder schuldgevoel. Terwijl Campert beter en beter werd.
Die bundel van Cohen en Campert was voor mij een treinkaartje - de richting wist ik wel, waar ik zou uitkomen niet.
Een jongen doet er goed aan wat gedichten op zak te hebben