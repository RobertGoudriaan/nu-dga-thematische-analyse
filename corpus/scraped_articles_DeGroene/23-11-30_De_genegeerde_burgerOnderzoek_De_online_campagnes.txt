De genegeerde burger Onderzoek De online campagnes

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
30 november 2023
Deze zomer stelden de campagneteams hun online vizier scherp af op potentiële stemmers. Nu blijkt dat de man die dat niet deed, Geert Wilders, de grootste verkiezingswinst boekte. Juist in gebieden die door andere campagneteams zijn genegeerd.
Met een rood-groenesjaal en een polaroidcamera om zijn nek staat Frank van de Wolde verslagen naar het uitslagenscherm te kijken, dat is opgehangen in een oud fabriekspand op het Amsterdamse Westergasterrein. De jonge PvdA'er is een onvermoeibare partijtijger, een invloedrijk achtergrondfiguur. Hij was het die na de vorige Tweede-Kamerverkiezingen, voor links desastreus verlopen, besloot dat een fusie met GroenLinks de enige uitweg zou zijn. Twee jaar lang sprak hij met Kamerleden, partijleiders en partijvoorzitters, reed hij door het land om steun te verwerven voor zijn plan en diende hij stapels moties in op congressen. Deze zomer bedankten mensen zoals Frans Timmermans en Jesse Klaver hem in speeches.
Het door hem opgerichte 'RoodGroen' zou het treintje worden dat vanavond had moeten arriveren. Dit, de uitslagenavond van GroenLinks-PvdA op het Westergasterrein in Amsterdam, had zijn feestje moeten zijn.
Maar nu, met de uitslag op het bord, kan hij geen woord uitbrengen. Om hem heen maken bondgenoten van RoodGroen grapjes dat ze 'tenminste de grootste fatsoenlijke partij' zijn geworden, maar hij kan er niet om lachen. Minder dan tien minuten geleden is de eerste exitpoll verschenen en het applaus dat opsteeg na het zien van de winst voor verenigd links heeft slechts enkele seconden geduurd. Daarna verscheen de PVV-uitslag in beeld en slaakte iemand een gil. Een ander lid begon luid te snikken. Terwijl een handvol minder scherpe leden nog stond te juichen om de eigen winst, trokken partijprominenten verspreid over de zaal wit weg.
Zo ook Attje Kuiken.
'Mag ik je wat vragen?'
'Sorry... ik moet even...', een droeve glimlach. 'Nu even niet.' Ze wendt zich tot het scherm en begint in haar hoofd zetels op te tellen. Het spaarzame geluk komt in de vorm van een innige omhelzing van vice-voorzitter in de senaat Mei Li Vos.
'Dit heeft niet aan de samenwerking gelegen', zegt Van de Wolde gesmoord met zijn blik nog altijd gefixeerd op dat scherm. 'Aanonzestappen lag het niet.'
Achter in de zaal loopt de online strateeg van de partij rond. Deze zomer werden in hoog tempo functies samengevoegd zodat er gezamenlijk strijd kon worden gevoerd om de kiezer. Niemand, van welke partij dan ook, gaf zoveel geld uit om mensen te bereiken via sociale media. 688.078 euro (exclusief btw) werd er door hem betaald aan Facebook, Instagram en Google om zo goed mogelijk zichtbaar te zijn. Ze werden er de tweede partij van het land mee.
Nu voelt dat als niet genoeg. De man die online nagenoeg niets deed, Geert Wilders, won glansrijk. Hij zette al zijn geld in op één plaatje
op Facebook van zijn eigen gezicht met daarboven de hashtags #StemPVV #PVV #Wilders. Door in totaal 4500 euro uit te geven aan sociale media kwam hij uit op minder dan één procent van het budget dat GroenLinks-PvdA uitgaf.
In verkiezingstijd zijner drie manieren waarop je als politieke partij in de media kunt opvallen. In vakjargon: er isowned content,berichten die je zelf op sociale media plaatst. Dan is erpaid,betaalde content, reclame waar je geld op inzet. En tenslotte is erearned content,die plaats je niet zelf, maar krijg je op basis van de aandacht die je op de een of andere manier hebt verdient met je boodschap en charisma. Dat wordt beloond door journalisten van traditionele media of een ondoorgrondelijk algoritme.
Wie de online campagnes van de afgelopen maanden van alle grote partijen bestudeert ziet dat er een grote kloof gaapt tussen degenen die volledig inzetten op die eerste vormen van aandacht, en een man als Geert Wilders die zowel in online als oﬄine media zo'n aandacht geniet dat hij nagenoeg niets hoefde te doen. Juist de kiezers die niet werdengetargeten daarmee genegeerd door campagneteams, woonden in gebieden die opvallend vaak op de PVV stemden.
Dat blijkt uit onderzoek van dit weekblad samen met data-onderzoekers van de Universiteit van Amsterdam en de Data School (Universiteit Utrecht). In totaal gaven Nederlandse partijen sinds oktober 2.436.329 euro uit aan 7840 advertenties. Om die nauwlettend te volgen tuigden we vroeg in de verkiezingsstrijd een campagnemonitor op om te zien hoe en waar deze gekochte aandacht werd vertoond. Uit de monitor blijkt dat partijen online ideologie verruilen voor lifestyle, dat Brusselse privacyregels worden overschreden door bijvoorbeeld etnisch te proﬁleren, dat sommige partijen veel dieper in de buidel moeten tasten voor aandacht dan andere en dat in het door marketingwetten gedreven doelgroepenbeleid sommige kiezers volledig buiten de boot vallen.
Deze zomer zijnop vrijwel alle partijkantoren rapporten bestudeerd om uit te pluizen waar 'het potentieel' zit voor partijen. Waar in het land zit de vaste basis? Waar zitten de twijfelaars? En welke mensen zullen nooit op ons stemmen en kunnen we passeren? Het bestellen van dat soort informatie is van alle tijden. Al is er in Den Haag wel een opmerkelijke trend gaande. Jaren geleden gebeurde online campagnevoeren nog door een keur aan externe bedrijven in te schakelen die als een soort huurlingen achter kiezers aangingen. Bij partijen met grote digitale ervaring, VVD en GroenLinks bijvoorbeeld, gebeurt veel van dat werk inmiddelsin-house.
'Sinds de verkiezingen van 2021 zijn er een paar zaken echt veranderd', zegt Tom Dobber, onderzoeker microtargeting bij de Universiteit van Amsterdam. 'Echt iedereen doet het nu, het is een belangrijk onderdeel van de campagne geworden.' Door de coronapandemie werden partijen gedwongen om online veel meer te doen, de budgetten voor meet-ups, ﬂyeren en andere oﬄine evenementen stroomden massaal richting online teams. 'Dat heeft een professionalisering veroorzaakt. Op LinkedIn zie je hoe met name grote partijen grote expertise hebben opgebouwd door hier vaste mensen voor aan te nemen.'
Sla op de vierde verdieping van het Tweede Kamergebouw, waar de VVD-fractie huist, eens een andere gang in dan die waar de Kamerleden huizen en je vindt twee aanpalende kantoortjes. Op een van de deuren is het gezicht geplakt van Mark Rutte die de camera in wijst met de woorden 'Online Team'. De afgelopen maanden zaten daar grofweg tien jongens en meisjes met maar één taak: online stemmen trekken. Binnenstappen voor een praatje is uit den boze, dan moet de persvoorlichter eraan te pas komen.'Don't talk strategy.'
Strategie bespreken is dan wel taboe, maar sinds campagne online wordt gevoerd is die gewoon publiekelijk zichtbaar. Onder druk van Brusselse wetgeving zijn bedrijven zoals Meta - eigenaar van Facebook en Instagram - en Google gedwongen tot transparantie. Politieke partijen zijn verplicht om hun betaalde content te oormerken.
Overigens onttrekken partijen zich aan volledige transparantie, zo zeggen campaigners van verschillende partijen. Daar zijn op dit moment twee strategieën voor. De eerste mogelijkheid is door het gebruik van 'op maat gemaakte doelgroepen', waarbij partijen zelf lijsten met informatie uploaden naar een platform. Hoe die lijsten tot stand komen blijft het geheim van een partij. Dat hoeft vooralsnog niet publiek te worden gemaakt. De andere mogelijkheid, en zeer populair tijdens deze campagne, is door te targeten op postcodes.
Politieke partijen weten namelijk op basis van rapporten waar hun (potentiële) kiezers wel of niet wonen, hoe de samenstelling van een buurt is en waar ze op moeten inzetten. Meerdere partijen in Den Haag weten bijvoorbeeld waar de 'migrantenstem' huist en kunnen door in te zetten op bepaalde wijken die ogenschijnlijk neutraal bereiken, geen haan die daarnaar kraait. Een blik op onze campagnemonitor leert dat partijen daarin heel scherpe keuzes maken.
GroenLinks-PvdA stuurt haar online boodschap naar bijna elk gebied in Nederland, behalve de biblebelt en plekken in vrijwel heel Overijssel waar de klein-christelijke, christen-democratische of boerenstem zo sterk is dat er weinig te winnen is. De VVD zet juist heel zwaar in op de Randstad en het zuiden van het land en besteedt opvallend weinig aandacht aan de noordelijke provincies. D66, dat maar liefst 320.000 euro uitgaf aan online campagnes en daarmee de partij is die na GroenLinks-PvdA het meest uitgaf, richt zich heel fors op stedelijke gebieden en hun agglomeratie.
Opmerkelijk is hoe plekken als West-Friesland en de Kop van Noord-Holland deze verkiezingen een waar strijdtoneel zijn, in ieder geval online. Ze behoren tot de meest getargete gebieden. Evenals stadswijken als het Amsterdamse Osdorp en Rotterdam-Alexander. Maar liefst zeven partijen streden hier met diepe zakken om stemmen.
Tot zover de kiezers die actief wél zijn getarget. Want Meta en Google bieden naast het insluiten van kiezers ook een andere opmerkelijke mogelijkheid, namelijk hetuitsluitenvan bepaalde kiezersgroepen. Het CDA koos er bijvoorbeeld voor om steden als Amsterdam, Den Haag en Utrecht grotendeels niet te targeten,
evenals delen van Flevoland en een zeer groot gebied in Oost-Groningen. Dat betekent dat de christen-democraten geld besteedden aan advertenties met de nadrukkelijke instructie om die aan sommige kiezers niet te tonen.
Onderzoekers als Tom Dobber waarschuwen al jaren voor wat ze 'het opknippen van de publieke sfeer' noemen. Campagnetijd is, mits goed vormgegeven, een nationaal groepsgesprek. Een moment waarop partijen met elkaar de degens kruisen om zo verschillende visies en richtingen voor het land te tonen aan groepen burgers. 'Het is en blijft essentieel dat partijen ook ongericht blijven adverteren', zegt Dobber. 'Als je dat niet doet dan loop je het risico dat je je boodschap verbergt voor mensen en dat jij bepaalt wat relevant voor hen is.' Stel dat je als partij roept dat het collegegeld moet worden afgeschaft en je target die boodschap alleen op studenten, zegt Dobber. 'Dat is relevant voor studenten, maar óók voor mensen die net student af zijn of voor belastingbetalers die dat moeten bekostigen. Als je zoiets alleen maar aan studenten vertelt, dan is dat niet zo netjes.'
Wie in Amsterdam woonde deze verkiezingen en nieuwsgierig was naar wat Henri Bontenbal als CDA-leider voor hem of haar in petto had, moest zowat de gemeentegrens oversteken om de verkiezingsleuzen tot zich te nemen.
Het treurigste voorbeeldis wat dat betreft Winschoten. In het centrum van dit Groningse stadje wonen vierduizend burgers die niet alleen een keer actief zijn uitgesloten van CDA-advertenties, maar die ook door vrijwel alle andere partijen zijn genegeerd tijdens deze campagne. Alleen GroenLinks-PvdA en de VVD toonden hier gericht online advertenties, verder vielen deze mensen kennelijk buiten de rapporten van al die andere campagneteams. In de drie stemlokalen die in of direct aan het centrum van Winschoten liggen is massaal op Geert Wilders gestemd.
Hetzelfde geldt voor postcodegebieden die leiden naar het centrum van Schiedam, delen van Almelo en het Gelderse dorp Zoelen. Uit ons data-onderzoek blijkt: gebieden die door de campagneteams grotendeels zijn genegeerd, stemden bovengemiddeld vaak op de PVV, de partij die haar huidige succes voor een aanzienlijk deel, twaalf procent, dankt aan mensen die bij de vorige verkiezingen nog 'niet-stemmers' waren.
Daarmee is een campagnewet gelogenstraft. Altijd is gedacht dat een lagere opkomst bij verkiezingen in het voordeel is van centrumpartijen en in het nadeel van ﬂanken. Toen bij de gemeenteraadsverkiezingen van 2022 de opkomst historisch laag was, bestelde het ministerie van Binnenlandse Zaken een rapport. Daaruit blijkt: deze mensen zijn niet per se afgehaakt maar hebben ingrijpend andere denkbeelden dan 'wel-stemmers'. Ze geloven niet in 'het probleemoplossend vermogen van de politiek', ze zijn voor veel cameratoezicht, tegen het opvangen van asielzoekers, voor bezuinigingen op kunst en cultuur en tegen windmolens. Kortom: het PVV-verkiezingsprogramma. De onderzoekers van Binnenlandse Zaken besloten in hun zoektocht naar de niet-stemmer vijf gemeenten door te trekken voor interviews en streken zo ook neer in Winschoten, dat valt onder de gemeente Oldambt. Een 41-jarige vrouw vertelt hun dat als ze wel gaat stemmen het enige verschil is 'of je door de kat of door de hond gebeten wordt'.
Of die vrouw deze keer wel of niet is gaan stemmen is onbekend. Maar in haar gemeente, waar de PVV een verkiezingszege boekte, is men tijdens deze verkiezingen vaker gaan stemmen dan bij de laatste Tweede-Kamerverkiezingen. Daarmee gaat het gebied tegen de landelijke trend in.
Voor politieke partijenvan links tot rechts geldt dat politiek bedrijven in toenemende mate onderhevig is aan marketingwetten en de advertentiemogelijkheden van Meta en Google sluiten daar naadloos op aan. Die zijn in de kern ooit ontwikkeld voor het verkopen van consumptiegoederen, maar worden in verkiezingstijd naadloos omgekat tot publicatiecentra voor politieke propaganda.
Sterker nog, ze ontsnappen er niet aan. 'Facebook verspreidt nog altijd organische content, ook buiten bubbels, maar ze knijpen dat verkeer steeds meer af', zegt Dobber. 'Jemoetals partij betalen om mensen te bereiken. Ondertussen weten partijen niet hoe dat werkt, niemand weet dat echt, je bent overgeleverd aan het algoritme.'
Een online campagnevoerder van een middenpartij beaamt dat. 'Het is voor iedereen een ondoorzichtig systeem', zegt hij. 'Maar je moet het doen omdat iedereen het doet. Het is een invloedrijk systeem zonder gezicht.' Strategen van andere partijen zeggen soortgelijke dingen.
Wie in die machinekamer gluurt, ziet hoe scherp partijen inmiddels hun doelgroepen voor ogen hebben, hoe ze hun partijen aan de man brengen alsof het schoenen zijn. Zo target de BBB mensen met een belangstelling voor zeer speciﬁeke paardenrassen - Fries, Koninklijk warmbloed, Mustang, Arabisch volbloed - en verder vooral agrarische interesse. De partij BVNL mikte op kiezers die zich op hun online proﬁelen ooit hebben laten ontvallen geïnteresseerd te zijn in vechtsporten als kickboksen,martial artsen K1.
D66 koos voor burgers die graag hockeyen, elektrische auto's besturen, vegetarisch eten, een doctoraat hebben en geïnteresseerd zijn in musea en mensenrechten. Eerder dit jaar sloot de partij mensen uit met een interesse in het kledingmerk 'Stone Island', bekend vanwege dikke gewatteerde jacks.
Bij GroenLinks-PvdA deden ze iets vergelijkbaars in het verleden. Lezers vanAutoweekenDe Telegraaf,maar ook liefhebbers van John Deere-tractoren en Jerry Springer werden uitgesloten. Inmiddels is de partij daarmee gestopt, ze sluiten niet meer uit. Wat ze wel doen is online jagen op kiezers die houden van Patagonia-kleding, bankieren bij Triodos, aan yoga doen, deHappinezeen leuk blad vinden, naar festivals gaan, lezen en van de VPRO houden. De VVD heeft ergens in haar dashboard de keuze gemaakt om in te zetten op topinkomens, mensen geïnteresseerd in vastgoed, tuinieren en wandelen. Een partij als Denk zette stevig in op het ook in Nederland polariserende conﬂict tussen Israël en Palestina door advertenties te tonen aan burgers met een interesse in de Gazastrook en 'Gaza City'.
Deze vorm van targeting omvat voor BBB, BVNL, CDA en GroenLinks-PvdA maar een klein deel van het totale advertentiebudget. Dat geldt niet voor D66 en Denk; daar werd rond de veertig procent ingezet op microtargeting. Veel partijen delen niet meer dan het gezicht van hun lijsttrekker, vergezeld door lege leuzen over 'staan aan jouw kant' of 'het land terugpakken'.
Dat politieke partijen verder vooral inzetten op hobby's, levenshouding - dat wat jelifestylezou kunnen noemen - past in een wereldwijde trend waarbij politieke partijen zich er toenemend bewust van zijn dat het uitbrengen van een politieke stem in hoge mate is gedreven door emotie. Dat zegt politicoloog Martin Rosema van de Universiteit Twente, gespecialiseerd in de psychologie van het stemmen. 'De tijd van de grote theorieën over stemgedrag is voorbij', zegt hij. 'Als je wil snappen waarom mensen stemmen wat ze stemmen, is toch de eerste vraag: wat vinden ze van een partij, wat is hun emotionele band daarmee?'
Ook valt het hem op dat veel politieke partijen vooral een gevoel communiceren en in mindere mate concrete standpunten. 'Wat echt is veranderd is dat politieke voorkeuren vroeger heel scherp konden worden verklaard vanuit een links-rechtsschema en vanuit morele waarden, vaak gerelateerd aan religie. Nu zie je dat werk en inkomen nog altijd voor grote verschillen zorgen, maar dat bijvoorbeeld die religieuze en morele component bijna is weggevallen. Het is goed voorstelbaar dat nieuwe scheidslijnen als leeftijd en opleiding sterker samenhangen met lifestyle. Ondertussen hebben partijen de beschikking gekregen over systemen als Facebook waarbij ze actief op zoek kunnen naar wat mensenleukvinden.' Of zoals een campagnestrateeg het zelf samenvat: 'De beste campagne is een campagne waar je je in thuis voelt.'
Een van de meest cruciale fouten die de online campagneteams in hun targeting gemaakt lijken te hebben is dat ze opvallend vaak hun advertenties hebben verstuurd naar mensen die 'een interesse hebben' in'politics',de interesse waar partijen het felst om concurreren. Met als tragisch resultaat dat juist de man die dat allemaal niet deed ze allemaal ver voorbij is gestreefd.
Deze verkiezingen warende laatste keer dat partijen zo gericht op doelgroepen mochten adverteren. Begin deze maand, twee weken voor de stembusgang, kondigde Brussel aan strengere regels in te voeren voor online politieke advertenties. Er mag dan geen gebruik meer worden gemaakt van 'kwetsbare identiteitskenmerken' zoals seksuele geaardheid, religie of etniciteit. Ook politieke aﬃliatie of vakbondslidmaatschap mogen niet meer worden gebruikt. Die nieuwe regels zullen van kracht zijn bij de Europese verkiezingen in juni volgend jaar, maar Europese privacywaakhonden riepen in een gezamenlijk statement op om de beperkingen al direct te eerbiedigen.
De nieuwe regels zouden ervoor moeten zorgen dat gevoelige persoonlijke gegevens niet meer mogen worden ingezet, en dat partijen ook niet meer een zo speciﬁek op maat gemaakte doelgroep kunnen selecteren aan wie ze hun boodschap laten zien. Zelfs niet wanneer die doelgroep bestaat uit bijvoorbeeld de eigen ledenlijst. Zo kunnen partijen in de toekomst minder goed onderscheid maken tussen wie ze welke boodschap laten zien.
Die regels zijn onderschreven door Nederlandse politieke partijen, maar dat weerhoudt hen er niet van om tonnen in te zetten om nu nog even met grof geschut te kunnen targeten. Daarmee overtreden ze niet alleen toekomstige regels, maar ook bestaande. Momenteel is het al niet toegestaan om reclame te vertonen op basis van persoonlijke gegevens die zijn aangemerkt als 'te gevoelig' en 'onthullend' over iemands religieuze, politieke of levensbeschouwelijke overtuigingen. En toch is dat wat onder meer Denk en de ChristenUnie de afgelopen verkiezingen deden.
Zo kiest Denk als interessecategorieën mensen met abonnementen bij Turkse telecomproviders, die geïnteresseerd zijn in Turkse cinema,
een Turkse comedian en een Turkse conservatieve volkszanger die populair is onder gastarbeiders in Europa. De ChristenUnie wil dat campagnemateriaal terechtkomt bij onder meer studenten van christelijke hogescholen, mensen die geïnteresseerd zijn in woorden als 'pastor' en'biblical theory'.
Is zoiets als wat Denk doet, mensen targeten met een Turkse afkomst, niet gewoon een vorm van etnisch proﬁleren? 'De grote vraag in de komende jaren gaat zijn: waar leggen we de lijn', zegt Max van Drunen. De jurist en wetenschapper aan de Universiteit van Amsterdam werkte de afgelopen jaren mee aan de nieuwe Europese wetgeving die de online advertentiemarkt moet reguleren. 'Het Europees Hof van Justitie heeft vorig jaar voor het eerst gezegd dat ook afgeleide data gevoelige data is.'
Als Denk duidelijk zou targeten op mensen van Turkse afkomst, dan is het duidelijk etnisch proﬁleren. Maar zoals het nu werkt bouwt de partij een soort proxy: er is een proﬁel gemaakt van iemand die er alle schijn van heeft Turks te zijn, maar dat nog niet hoeft te zijn, en zo scheert Denk langs de randen van de huidige wetgeving. 'Als we verder gaan en zeggen dat zulke afgeleide data ook gevoelig is, dan mag dat niet', zegt Van Drunen. 'Dat gaat vanzelf als er steeds meer kenmerken bijkomen, als een partij op zoek is naar mensen in die en die buurt met deze simkaart, die ook nog eens heel veel Turkse websites bezoeken. Dat is proﬁleren.'
Het geval van de ChristenUnie, dat target op mensen met interesse in dominees en de bijbel, is volgens Van Drunen heel helder. 'Je kunt zeggen dat dat gewoon gevoelige data is. Maar dan is de volgende vraag: wie is verantwoordelijk? Is dat Meta, de ChristenUnie, of zijn ze het allebei? De Algemene Verordening Gegevensbescherming legt in principe de meeste verantwoordelijkheden op aan het sociale medium, in dit geval Facebook. Die stelt de regels vast, maar de adverteerder gaat ook niet vrijuit. De European Data Protection Board zegt: ze zijn allebei verantwoordelijk. Die manier van proﬁleren is verboden voor zowel Meta als de politieke partijen.'
Daar komt nog bijdat de online advertentiemarkt schimmig is. Meta discrimineert enorm in de prijs die het rekent voor politieke reclame, volgens eigen cijfers. Zo rekent het voor een advertentie van de SGP dertig keer zoveel als eentje van de VVD. De VVD betaalt per duizend bereikte gebruikers meestal maar veertig cent, terwijl de SGP voor hetzelfde aantal bijna twaalf euro moet betalen. GroenLinks-PvdA betaalt twee euro en negentig cent.
Het platform is niet transparant over de manier waarop prijzen worden berekend. De gegevens zijn bovendien warrig. Over het algemeen zou moeten gelden: hoe meer je op een advertentie inzet, hoe meer mensen ermee worden bereikt. Dat komt boven op andere factoren: het moment waarop een bericht wordt geplaatst, hoe goed het op zichzelf aanslaat en of het wordt geoptimaliseerd om bijvoorbeeld unieke mensen te bereiken, of juist veel clicks te genereren. Toch zien we dat campagnemateriaal van de PVV, die bijna geen geld inzette, gaat vliegen. Dat betekent dat het algoritme van Facebook bepalender is voor het succes van een ﬁlmpje dan hoeveel geld erop wordt ingezet.
Maar zelfs als de ene reclame willekeurig wordt gematst ten opzichte van de andere, levert dat een ongelijk speelveld op. Uit onderzoek door UvA-onderzoeker Fabio Votta blijkt dat het verschil er ook is wanneer accounts van politieke partijen precies op hetzelfde moment hetzelfde plaatje aan dezelfde mensen willen laten zien, wat suggereert dat er wordt gediscrimineerd op basis van accounts en wellicht politieke kleur.
'Op Facebook zit denk ik vooral een rechtse doelgroep, kiezers van VVD en PVV ', zegt Lotje Beek, beleidsadviseur van burgerrechtenorganisatie Bits of Freedom. 'Daarom zijn hun advertenties ook goedkoper.'Realtime bidding,het systeem dat bepaalt wie welke advertentie te zien krijgt voor welk geld, werkt op basis van vraag en aanbod. Is er een grote doelgroep, dan is een advertentie minder duur. 'Maar het kan ook zijn dat Meta een vinger in de pap heeft. Dat systeem is idioot: je aandacht wordt verkocht zonder dat iemand daar iets van invloed op kan uitoefenen.'
Beek is een voorstander van de nieuwe Brusselse wetgeving. Ze maakt zich met name zorgen om de mogelijkheid die partijen nu hebben om stemmers uit te sluiten. Ze kent het geval van het CDA , dat heel Amsterdam expliciet negeert. 'Natuurlijk denk ik ook: die CDA-stemmer zit niet in de Randstad. Maar door plaatsen volledig te negeren polariseer je alleen maar erger, dan gaan mensen verder tegenover elkaar staan. En door bijvoorbeeld op hogeropgeleiden te targeten sluit je een groep uit die al best weinig engagement heeft met politiek.'
Het wrange is dat de wetgeving die politiek microtargeten verbiedt, datzelfde niet doet bij politieke posts waar geen geld op is ingezet. Slaat het algoritme aan op een niet-betaalde boodschap, bijvoorbeeld omdat die opruiend is, dan gaat zo'n ﬁlmpje viraal. En wanneer partijen vanaf volgend jaar niet meer de mogelijkheid hebben om zelf te sturen door geld in te zetten op een speciﬁeke doelgroep, zijn ze compleet overgeleverd aan een algoritme waarvan niemand de precieze werking kent
Het volledig uitbannen van betaalde advertenties brengt weer een ander risico met zich mee, voorspelt Beek. 'Dan wordt het succes van een campagne plots sterk afhankelijk van wie het beste communicatieteam heeft, wie het beste TikTok-trends in de gaten houdt.' Dan wordt het volgens haar lonender om in te zetten op opruiende content. 'Welke berichten het wel of niet goed doen kun je niet controleren en dat is doodeng.'
Een social medium dat al lange tijd op die ondoorgrondelijke manier functioneert is TikTok, dat door slechts enkele partijen wordt gebruikt. Partijen als Forum voor Democratie bespelen het algoritme, ook in niet-campagnetijd, goed door doorlopend content te plaatsen. TikTok beloont organisaties en personen die trouw blijven posten, en dan het liefst controversiële content.
Ook Geert Wilders doet het zeer goed op dat platform, dat door twee miljoen Nederlanders wordt gebruikt. Wie in Nederland een vers account opent wordt binnen no-time geconfronteerd met fragmenten waarin hij bijvoorbeeld naar collega's uithaalt in de Tweede Kamer, of dansﬁlmpjes met zijn gezicht erover geshopt. Niet gemaakt of gedeeld door het campagneteam van de PVV of Wilders zelf, maar door fans. Wat van Wilders viraal gaat, is gratis aandacht. Op Facebook heeft Wilders alleen een eigen pagina, er is geen PVV, en die pagina heeft hij al vanaf het prille begin. Logisch dus dat dat ook door Facebook wordt beloond. 'Die volgers blijf je vasthouden en die blijven loyaal', zegt Beek. 'De lange adem is veel eﬀectiever dan wanneer je als nieuw campagneteam zegt: we beginnen vanaf september met inzetten op onze kanalen GroenLinks-PvdA en Frans Timmermans, van wie iedereen vergeten is wie hij was.'
Het persoonlijke account van Timmermans, op wie 28.800 euro is ingezet, is het enige dat deze verkiezingen volgers is verloren.