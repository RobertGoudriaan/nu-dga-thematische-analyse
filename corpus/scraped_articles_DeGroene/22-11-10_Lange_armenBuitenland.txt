Lange armen Buitenland

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
10 november 2022
In maart 2021 maakten de Amerikaanse inlichtingendiensten een rapport openbaar dat ging over Russische inmenging in verkiezingen in de Verenigde Staten. Hierin werd uit de doeken gedaan hoe, in 2020, Russische infiltranten zich de Trump-campagne binnen werkten. Ze deden de suggestie de Democraten af te schilderen als een club die corrupte deals sloot in Oekraïne. Trump ging inderdaad de boer op met dit verhaal (en verloor de verkiezingen). Eerder had Trump ook beweerd dat de verkiezingen van 2016 niet ontregeld waren door Russische inmenging, maar vanuit Oekraïne. Ook had Trump gedreigd defensiesteun aan Oekraïne stop te zetten, tenzij Zelensky zou verkondigen dat hij een onderzoek zou doen naar de zakelijke verwikkelingen van de familie Biden in zijn land.
Trumps obsessie met Oekraine heeft altijd iets opmerkelijks gehad - het was in die tijd niet een land waar Amerikanen zich al te veel mee bezighielden. Pas nu vanuit Rusland de propagandastroom vol in het zicht staat, als zogenaamde rechtvaardiging voor de inval, begint een en ander helder te worden. 'Poetins aanval op Oekraïne en zijn aanval op de Amerikaanse democratie zijn tot nu behandeld als twee verschillende verhaallijnen', schreefThe New York Timesonlangs in een uitgebreide reconstructie over hoe deze twee kwesties verband houden. De twee verhaallijnen horen bij elkaar, zo wordt duidelijk. De verbindende schakel is het zogeheten 'Marioepol-plan' van het Kremlin om een zo groot mogelijk deel van het industriële oosten van Oekraïne onder controle te krijgen.
Dat Trump brak met jarenlang Amerikaans beleid en verkondigde dat hij niet de 'Derde Wereldoorlog' wilde riskeren ter verdediging van Oekraïne was een stap in de richting van de verwezenlijking van dat plan. Met Trump aan de macht kon het Kremlin het uitroepen van een pro-Russische, onafhankelijke republiek in het oosten forceren, zonder dat de VS in de weg zouden staan. Dat Trump zijn tweede termijn niet haalde, was een streep door die rekening. Wat niet lukte via een een-twetje met een Kremlin-gezinde president moet nu verwezenlijkt worden met militaire agressie.
De reconstructie vanThe New York Timeswas een herinnering dat autoritaire regimes hun macht niet enkel binnen de eigen landsgrenzen proberen uit te oefenen. Naast de militaire agressie zoals Rusland die toont in Oekraïne bestaan er ook zachte beïnvloeding en subtiele ondermijning.'Making the world safe for democracy',zo luidde het motto voor Amerika's internationale politiek dat president Woodrow Wilson muntte. De wereld 'veilig' maken voor autocratie bestaat ook. Autoritaire leiders hebben er immers baat bij als andere landen ze niet tegenwerken. Net zo min willen ze dat hun burgers elders in de wereld een rol spelen in het bestrijden van die dictatuur.
Geen land blijft gespaard in het machtsspel waarbij de lange armen uit onder meer Moskou en Beijing over de wereld reiken. Het doorgeven van uitzendingen van het televisiekanaal Russia Today was een manier waarop de geesten in Nederland gekneed werden om positief over Rusland of in ieder geval sceptisch over het Westen te denken. Pas toen het een propagandazender van een vernietigingsoorlog bleek, ging de stekker eruit. Nu heeft Nederland te maken met de vraag of een aantal Chinese instellingen hier enkel dient als kantoor voor paspoorten en rijbewijzen, zoals Beijing beweert, of dat het gaat om politiekantoren waarmee Chinezen in Nederland in de gaten worden gehouden. Bij twijfel is de vuistregel dat een dictatuur zelden iets goeds in de zin heeft een handige om op te varen. Terecht riep minister Hoekstra van Buitenlandse Zaken op om de Chinese instanties te sluiten.
Die lange armen reiken naar binnen via zwakke plekken. In het geval van westerse democratieën is dat de overtuiging dat alle meningen en opvattingen een platform moeten krijgen. Het idee dat het altijd beter is om de dialoog open te houden, is ook een zwakke plek. De legitimiteit die dat geeft aan autoritaire regimes zal uiteindelijk het autoritarisme alleen maar versterken. De invasie van Oekraïne en het toenemende bewijs dat Rusland westerse democratieën probeert te ontregelen hebben die naïviteit doen versmelten.
Dat is niks te vroeg. Bescherming van de democratie betekent ook de routes afsnijden waarmee antidemocratische opvattingen naar binnen komen.
Trumps obsessie met Oekraïne heeft altijd iets opmerkelijks gehad