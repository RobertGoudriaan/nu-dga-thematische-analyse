Met Said in de hand De campusprotesten

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
23 mei 2024
De erfenis van de Palestijns-Amerikaanse literatuurwetenschapper Edward Said klinkt door in de huidige debatten over de kwestie Israël-Palestina.
'Columbia, waarom moet ikprofessor Edward Said lezen als jullie niet willen dat ik het gebruik?' Met dit handgeschreven bord staat een gemaskerde jonge vrouw met zonnebril te midden van tientallen pro-Palestijnse demonstranten op de campus van Columbia University. Hier gaf de Palestijns-Amerikaanse literatuurwetenschapper Edward Said veertig jaar lang les.
In 2001 organiseerde hij hier een bescheiden demonstratie, waarbij hij studenten aanspoorde om hun stem te verheffen, standvastig te blijven en door te gaan totdat ze een vrij Palestina zouden zien. 23 jaar later zijn de demonstraties een stuk massaler: talloze studenten hebben vorige maand Hamilton Hall bezet. Vanaf deze plek is de kamer zichtbaar waar Said ooit werkte, zoals zijn dochter Najla in een video-interview vertelt aan het Turkse staatspersbureau Anadolu. 'Velen van hen hielden het boek van mijn vader,The Question of Palestine, vast met een vinger ertussen en omgevouwen pagina's', zegt ze. 'Ze passen hun onderwijs toe en gebruiken het. Dit is wat ze leren. Zo heeft het werk van mijn vader onze manier van geschiedenis lezen veranderd.'
Geïnspireerd door de pro-Palestijnse demonstraties op campussen in de VS, bezetten studenten van verschillende Europese universiteiten zalen en faciliteiten en eisen een einde aan de oorlog in Gaza en het verbreken van de banden tussen universiteiten en Israëlische instellingen en bedrijven. Op Cambridge en Oxford hebben de actievoerders tentenkampen opgezet. In een kampement op Newcastle University vertelt een docente volgens de bbc aan een veertigtal studenten over Edward Said. Hoe zijn werk toegepast kan worden op de representatie van Palestijnen in de westerse media, die hij altijd bekritiseerde.
Ook in Nederland werkt Saids erfenis inspirerend voor demonstranten. De studenten bezetten universiteitsgebouwen in Leiden, Delft, Utrecht en Amsterdam. Langs de grachten van de UvA-campus Roeterseiland verzamelen honderden studenten en personeelsleden zich rond sprekers die een einde eisen aan de oorlog in Gaza. Ze roepen gedachten op van denkers zoals Angela Davis, Cornel West en Edward Said. 'Hoe komen wij tot een gedeelde toekomst?' vraagt Sinan Çankaya, assistent-professor aan de VU. 'Door koppig te wijzen op onze gemeenschappelijkheid, onze onderlinge verbondenheid en ons gedeelde lot als mensheid. Het doel zal een gezamenlijke strijd tegen racisme en neofascisme moeten zijn.' Onder een groot spandoek met'No land grab, no apartheid, no genocide'tonen twee jonge mannen prominente boeken. De een houdt een bord omhoog met het omslag van SaidsThe Question of Palestine, de ander het boekThe Iron Cage: The Story of the Palestinian Struggle for Statehoodvan Rashid Khalidi, de huidige bekleder van Saids positie aan Columbia University.
Sinds 7 oktober wordt het debat over Palestina in westerse landen gedomineerd door twee tegengestelde visies. Aan de ene kant is er de aanpak van Netanyahu, die politiek en veiligheid ziet in termen van verhoogd geweld, waarbij elke Palestijnse actie als rechtvaardiging dient voor strengere Israëlische maatregelen. Aan de andere kant wordt het conflict vaak voorgesteld als een strijd tussen binaire tegenstellingen zoals onderdrukker en onderdrukte, West en Oost, kolonialisme en antikolonialisme. Binnen dit laatste discours speelt Edward Said een belangrijke rol. Hoe interpreteerde hij het conflict in zijn thuisland?
Tot zijn overlijden in 2003 was Said een vocale voorvechter en een van de invloedrijkste stemmen voor de Palestijnse zaak. Hij wijdde een aanzienlijk deel van zijn werk aan het informeren van westerse lezers, zoals hij ook aangaf in de inleiding van zijn in 1980 uitgegeven boekThe Question of Palestine. Said spande zich in om de westerse publieke opinie voor zich te winnen. Dat is hem gelukt. Of zoals zijn dochter het verwoordde: 'Zijn perspectieven zijn diep doorgedrongen in het bewustzijn van iedereen die Palestina steunt.'
'Het is niet eenvoudig om te wetenhoe men moet reageren op zulk kwaad', schreef deGuardiancolumnist Moustafa Bayoumi over het handelen van Israël in Gaza. In zijn recent verschenen column noemde hij Said 'een blijvende inspiratiebron'. Dit gevoel leefde al lang bij invloedrijke stemmen. De Palestijnse dichter Mahmoud Darwish beschouwde hem als 'ons geweten en onze ambassadeur voor het menselijk bewustzijn'. Voor de Britse journalist Robert Fisk was Said de meest effectieve stem in de verdediging van de Palestijnse zaak. En volgens de Amerikaanse filosoof en politiek activist Noam Chomsky wist zijn goede vriend de Palestijnse kwestie op een ongeëvenaarde wijze op de internationale agenda te houden.
InThe Question of Palestine, geschreven tijdens de onderhandelingen van de Camp David-akkoorden, verdedigt Said het zelfbeschikkingsrecht van de Palestijnen. In de inleiding bekritiseert hij de westerse steun aan Israël die zijn oorsprong vindt 'in koloniale neigingen', een thema dat ook centraal staat in zijn eerdere belangrijke werkOrientalism. Said beschrijft Israël als een product van oriëntalistische visies en verbindt de zionistische beweging met westers koloniaal beleid en imperialisme.
Said zag het zionisme niet als een joodse bevrijdingsbeweging, maar als een joodse koloniale vestigingsbeweging in het oosten. Westerse imperialistische opvattingen spelen een fundamentele rol in het zionistische wereldbeeld en hun perceptie van de 'ander'. In de uitgebreide studieZionism from the Standpoint of Its Victims, die oorspronkelijk in 1979 verscheen in het Amerikaanse wetenschappelijk tijdschriftSocial Texten recent uitgegeven werd als boek, vergeleek Said ook het zionisme met de mythe van de blanke kolonisator die 'beschaving' bracht naar het 'onbeschaafde' land. Hij beschreef hoe zionisten worden gezien als de moderne manifestatie van negentiende-eeuwse kolonialisten. Tegelijkertijd worden Palestijnen gereduceerd tot stereotypen van woeste, irrationele moslims. Volgens hem versterkt deze beeldvorming, mede onder invloed van de media, het beeld van de anti-zionistische Palestijn als terrorist en antisemiet.
Said werd geboren in Jeruzalem, in een rijk christelijk gezin met een Palestijns-Amerikaanse vader en een Palestijns-Libanese moeder. Tijdens de Nakba vluchtten ze naar Caïro, waar Said opgroeide te midden van wereldliteratuur en opera, pianospeelde en theaters bezocht. Op vijftienjarige leeftijd vertrok hij naar New York om te studeren. Daar voelde hij zich verloren en meer vervreemd dan ooit, zoals hij beschreef in zijn memoiresOut of Placeuit 1999: 'De immense omvang van New York en de stille, gesloten wolkenkrabbers reduceerden mij tot een verdwaald deeltje. Ik begon me af te vragen wat mijn plaats was in dit alles. Palestina flitste voorbij in een oogwenk en verdween snel uit mijn leven.'
Op 32-jarige leeftijd werd hij diepgaand beïnvloed door de Arabische nederlaag tegen Israel in de Zesdaagse Oorlog in 1967. Tot die tijd had hij zich gewijd aan academisch onderzoek, maar het zien van de gevolgen van deze oorlog op televisie en de Amerikaanse viering van Israels overwinning wekten ingrijpende innerlijke conflicten en complexe herinneringen bij hem op. Hij besloot zich in de politiek te mengen. In zijn eerste politieke artikel, The Arab Portrayed,uit 1968, uitte hij kritiek op de stereotyperingen van Arabieren in westerse media. Hij liet zien hoe Arabieren vaak worden afgeschilderd als sadistisch, verraderlijk en verachtelijk. Zijn visie op het conflict doorliep verschillende fasen. Aanvankelijk was Said een fervent voorstander van een tweestaten-oplossing. Hij werkte zelfs mee aan het opstellen van de Proclamatie van de Staat Palestina in 1988. Drie jaar later stapte hij echter uit de Palestijnse Nationale Raad. Said was veertien jaar lang een onafhankelijk lid van dit Palestijnse parlement. Zijn vertrek was een protest tegen de Oslo-akkoorden. In zijn boekOslo 2: Peace Without Landbekritiseerde Said de akkoorden fel. Volgens hem zouden ze nooit leiden tot een echte Palestijnse staat, maar eerder tot een kleine lokale regering. In het door deLondon Review of Booksgepubliceerde essayThe Morning Afteruit 1993 noemde hij de akkoorden 'een instrument van de Palestijnse overgave, een Palestijns Versaille'. Hij schreef dat Bill Clinton tijdens de ondertekening optrad als een Romeinse keizer die vazalkoningen naar zijn keizerlijke hof bracht om hen tot een handdruk te dwingen.
De Oslo-akkoorden voldeden niet aan de verwachtingen van beide partijen: ze brachten Israël geen veiligheid en leidden niet tot een Palestijnse staat. Zoals Said voorspelde, hield Israël zich niet aan de belofte om binnen vijf jaar na ondertekening een Palestijnse staat te vestigen. In zijn kritiek, vooral in zijn bundelGaza-Jericho: An American Peace,hekelde hij de Palestijnse Autoriteit voor het gebrek aan bekwaamheid tijdens de onderhandelingen, wijdverbreide corruptie en de dictatoriale stijl van de overleden leider Arafat. Hij wees op toenemende armoede en werkloosheid, overheersing door veiligheidsdiensten, en bekritiseerde de plo voor het onderhandelen zonder heldere visie. De plo kreeg volgens hem slechts financiële compensaties, terwijl Israel doorging met het bouwen van nederzettingen en het slopen van Palestijnse huizen.
Waar Said minder oog voor had was de rol van groepen als Hamas, die de Oslo-akkoorden actief ondermijnden. Onder leiding van Yahya Ayyash, een van de militaire leiders, voerde Hamas aanvallen uit binnen Israël, zowel tijdens de onderhandelingen als na de ondertekening van het akkoord, die resulteerden in een flink aantal doden en gewonden. Dit onderstreepte het onvermogen van de Palestijnse Autoriteit om het akkoord uit te voeren, verzwakte de steun voor vredesvoorstanders in Israël en gaf de rechtse krachten daar een steviger voet aan de grond.
Tijdens zijn bezoeken aan Palestina in de jaren negentig besefte Said dat de tweestaten-oplossing niet langer haalbaar was. Hij kwam tot de overtuiging dat het onmogelijk was de grenzen en de staat te herstellen. Said pleitte voor een seculiere, binationale staat waarin iedereen gelijk behandeld zou worden. Hij zag dit als de enige vruchtbare en genezende mogelijkheid tot culturele co-existentie tussen Palestijnen en Israëliërs.
Said heeft onmiskenbaareen diepgaande invloed gehad op het debat rond kolonialisme, politieke representatie, nationalisme en identiteit. Zijn stem weerklinkt nog steeds op de campussen, waar veel studenten en docenten zijn theorieën levend houden door ze te bespreken en toe te passen. Al introduceerde hij volgens critici een analytisch kader voor het Israëlisch-Palestijnse conflict dat de complexiteit ervan reduceert tot een culturele analyse. Maar door de oorlog in Gaza voort te zetten heeft Netanyahu het gelijk van Said bewezen. Zijn focus op veiligheid heeft uiteindelijk de veiligheid ondermijnd die hij poogde te waarborgen. De mogelijkheden voor dialoog en vrede zijn verder afgenomen. De recent gesloten vredesakkoorden tussen Israël en de Verenigde Arabische Emiraten, Bahrein, Marokko en Soedan - akkoorden die Israël na decennialange inspanningen heeft bereikt - staan nu onder druk.
Het huidige debat doet denken aan een gesprek uit 1986 tussen Salman Rushdie en Edward Said, te vinden op YouTube. Said haalt een ontmoeting aan met Netanyahu, toen Israëls ambassadeur in de VS. 'Hij weigerde niet alleen in dezelfde kamer als ik te zijn', vertelt Said, 'hij wilde zelfs in een ander gebouw zijn.'
Waar Said minder oog voor had was de rol van Hamas, die de Osloakkoorden ondermijnde