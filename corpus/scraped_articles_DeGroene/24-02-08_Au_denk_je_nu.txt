Au, denk je nu

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
8 februari 2024
Derek Jarman was niet alleen filmmaker, regisseur, schilder en homoactivist. Hij schreef ook een dagboek,Moderne natuur,over zijn door aids aftakelende lijf en zijn tuin. Door en door Brits.
In Derek Jarman's Garden staat:'When I came to Dungeness in the mid-eighties, I had no thought of building a garden.'Het leek onmogelijk. Prospect Cottage stond midden in een onafzienbare grindbak. Er was geen aarde, er waaiden zoute winden, er groeide geen enkele boom. In de verte, maar niet heel ver, stond een kerncentrale. Op een dag vond Jarman een mooie langwerpige kei. Die zette hij rechtop in het grind, op een plek waar ooit iemand geprobeerd had een rotstuintje aan te leggen van kapotte bakstenen en cement. Na die ene kei volgden er meer, tot alle bakstenen en brokken cement vervangen waren door een kring van keien, die leken op drakentanden. Toen was het klaar, dacht Jarman. Mogelijk mede vanwege de diagnose die artsen in 1986 hadden gesteld. Niet alleen de natuur, ook zijn lichaam zou hem gaan tegenwerken.
Maar nee, op een dag bond hij een hondsroos op aan een stuk drijfhout en groef hij een gat dat hij volplempte met mest van een naburige boer. Daar zette hij de eerste plant in, waarschijnlijk zeekool. Dat moet een koddige aanblik geleverd hebben: overal in het wild groeide zeekool. Hij maakte van onkruid kruid en van troep die hij aansleepte kunst. Er kwam geen hek om de tuin heen want een hek is burgerlijk.Derek Jarman's Gardenis uit 1995, een postuum boek. Het moet door iemand samengesteld zijn, maar nergens wordt vermeld door wie, de teksten zijn van de 'erven Derek Jarman'. Een beetje raadselachtig is het, schimmig misschien zelfs. Het boek barst uit zijn voegen van de foto's. Voor mensen die een beeld willen hebben bij het onlangs uitgekomenModerne natuur:schaf vooral ook dat boek aan.
Alles wat ik hiervoor schreef komt uit andere bronnen en bovendien beschrijft het de tijd voor het dagboek datModerne natuurvormt. Is dat omdat ik me ineens afvraag hoe je dat eigenlijk doet, een dagboek bespreken? Autobiografie? Bij een biografie zit de biograaf er nog tussen en een biograaf mag je zelfs, zo werd een tijdje geleden duidelijk, een lelijke lesbo noemen als je het niet eens bent met het beschrevene, die bovendien, als niet-hetero, onbekend zou zijn met 'zinderende seksualiteit'. Maar wat moet je met een dagboek aan? Het is jij en de dagboekenschrijver. Er zit niets tussen: geen verhaal, geen fictie, geen plot.
Toen ik het boek las, een maand of twee geleden al en bovendien in het Engels, was mijn eerste indruk: die Jarman is volstrekt humorloos. Maar Olivia Laing noemt hem in haar voorwoord juist 'vrolijk' en een 'schalkse plaaggeest'. Maar goed, Laing is Brits, ik ben een droge Noord-Hollander. Daarnaast begint hij in januari 1989 plompverloren te schrijven alsof er geen enkele aanleiding is tot introductie, uitleg of context. Alsof hij ervan uitgaat dat wij hem, zijn leven en werk, kennen. Dat leverde bij mij aanvankelijk verwarring en zelfs tegenzin op, maar toen dacht ik: trut, altijd alles maar begrijpen willen, en zette ik door. Het werd zo'n boek dat je met plezier op je nachtkastje ziet liggen omdat je weet dat je er eenmaal in bed mee door kunt gaan. Deels had dat te maken met het besef een dagboek te lezen dat bijna 35 jaar oud is. Autobiografie uit een compleet andere wereld. Ik merkte dat ik bij deze man wilde zijn, ik wilde zelfs een rolletje in een van zijn films en wijntjes drinken met Tilda Swinton.
Het is een door en door Brits boek, ondanks en dankzij Jarman. Hij verzet zich tegen van alles, maardeep downis hij zelf ook doortrokken van britsheid. Hij deed me denken aan een Britse vriendin van mij die ik altijd als zeer tegendraads en kritisch had ervaren tot ze op een dag tegen me zei:'Och yes, I always forget that the Netherlands is also a monarchy.'Met andere woorden: er gaat niets boven het Britse koningshuis. Dat maakt de tekst op het met zaden gevulde buikbandje van Olivia Laing - net als die ene zeekool in een zee van zeekool - een tikje koddig: 'Het mooiste en meest furieuze boek aller tijden.' Maar goed, je moet, denk ik, blurbs op boeken altijd met een korreltje zout nemen.
Zo vergeet hij regelmatig een mooi punt te scoren. Hij schrijft dat Sir John Gielgud een rol weigert omdat hij niet geassocieerd wil worden met een licht pornografische film, maar hij kopt 'm niet in omdat hij nalaat te melden dat diezelfde Gielgud tien jaar eerder inCaligulaspeelde, een film vol sterren die niet lijken te beseffen dat ze in een regelrechte pornofilm zitten. En hij vindt dit al een 'charmant moment': twee buitenlandse meisjes die verbijsterd toekijken als een lichttechnicus een wit vel ophoudt naast de camera. Gaan die mensen nou dat witte vel filmen? In deze jaren werkt Jarman aanThe Gardenen treft hij voorbereidingen omEdward IIte gaan filmen. Collega Peter Greenaway wordt 'controversieel maar veilig' genoemd. Jarman is ook controversieel, maar n√≠et veilig. Immers: vrijwel al zijn films zijn homoactivistisch. Hij had daardoor, dus, veel minder geld tot zijn beschikking.
Terugkijkend is Jarman minder bekend dan Greenaway. Wellicht vanwege dat 'controversieel maar niet veilig', maar waarschijnlijk ook door de hypocrisie van het Verenigd Koninkrijk: iedereen weet dat vrijwel alle mannen daar homo zijn of willen zijn, maar als dat dan op film getoond wordt, staan ze op hun achterste benen. Het is de tijd van Section 28, een wetsartikel op grond waarvan het geven van voorlichting en informatie over homoseksualiteit strafbaar werd. Dat maakt Jarman een enigszins tragische figuur: zijn rol alsgay rights activistheeft, achteraf, zijn andere werk overschaduwd. Hij was een moderne homo universalis. Schilder, schrijver, filmmaker, tuinier, set decorator,activist. Maar alleen de allergrootsten kunnen het zich veroorloven een universele mens te zijn. Voor je het weet verwateren alle afzonderlijke onderdelen.
Dan wordt het 1990 en wordtModerne natuursteeds pijnlijker. Jarman wordt ziek en het dagboek toont hoe weinig artsen wisten van hiv en aids. 'Het is niet gerelateerd!' noteert hij verheugd als hij tbc oploopt, een longontsteking of akelige uitslag. Au, denk je nu. Artsen deden en zeiden en dokterden ook maar wat. Hij wordt steeds vaker in het ziekenhuis opgenomen. Zijn vrienden en kennissen sterven bij bosjes. De aantekeningen worden korter. In een tv-interview uit 1991 laat hij vallen dat hij het overleefd heeft. Hij ziet er goed uit en misschien denkt hij werkelijk dat hij er 'doorheen' is. Hij sterft in 1994.
De vertalers hebben geweldig werk geleverd. Het Engels van Jarman is niet altijd even helder en hij springt graag van het een naar het ander. In het Nederlands leest het een stuk fijner.
Ik merkte dat ik bij deze man wilde zijn, wilde drinken met Tilda Swinton
Geraint Lewis / RexFeatures / ANP | Derek Jarman bij zijn huis Prospect Cottage in Dungeness. Engeland, 1992  DEREK JARMAN Moderne natuur: Aantekeningen uit een tuin aan de rand van het bestaan Vertaald door Henny Corver & Nico Groen. Das Mag, 400 blz.