Dood door schuld? Oliebazen voor de rechter

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
6 maart 2025
Juristen en activisten willen het strafrecht inzetten om 'klimaatcriminelen', die slachtoffers maken met hun fossiele wanpraktijken, te vervolgen. Maar wie zijn dan deze criminelen en wat is hun misdaad?
Hij had Rosa pas een paar dageneerder leren kennen, op een kamp in de Ardennen voor jeugdige wereldverbeteraars. Benjamin van Bunderen Robberechts was een veertienjarige scholier die graag muziek maakte - piano en contrabas - en genoot van een kamp dat aanvankelijk verliep zoals je dat van een zomerkamp mag verwachten: pingpongen, lachen rond het kampvuur en overdag een beetje nadenken over hoe ze de beschaving van de ondergang kunnen behoeden. Het was de eerste 'gewone' zomer na de coronacrisis, dus de jongeren waren opgetogen dat er eindelijk weer een beetje sociaal leven mogelijk was.
Alleen het weer zat niet mee: het stormde en regende onophoudelijk en het beekje dat over het kampterrein kronkelde begon steeds wilder te stromen. Daar in dat beekje had hij Rosa voor het eerst zien staan, met haar voeten in het water. 'We werden direct vrienden en praatten de hele dag over hoe we de wereld zouden veranderen.'
Als de storm op de avond van 14 juli tekeer blijft gaan, besluit de groep hun toevlucht te zoeken in het huisje van de leiders, hoger op de heuvel, maar om dat te bereiken moeten ze het beekje oversteken dat inmiddels is getransformeerd tot een woeste rivier. Ze lopen richting het bruggetje en opeens zakt de grond onder Rosa's voeten vandaan. Benjamin springt achter haar aan het water in en grijpt haar beet. Ze knallen tegen een balk aan, een pijnscheut flitst door Benjamins schouder en hij voelt Rosa's hand uit de zijne glippen.
Drie dagen later vindt een boer haar lichaam in zijn weiland, zo'n zeven kilometer van het kamp. Rosa is een van de 39 mensen die in België om het leven zijn gekomen door de overstromingen in de zomer van 2021.
Benjamin heeft weinig zinom alle details van die traumatische ervaring op te rakelen. Dat heeft hij al zo vaak gedaan, in interview na interview, dus als journalisten hem nu vragen om nog eens te vertellen over hoe dat dan precies ging op dat kamp, wat er nu zo bijzonder was aan dat meisje, of wat er allemaal door hem heen ging na haar dood, verwijst hij liever door naar een toneelstuk,For Rosa,dat hij schreef samen met regisseur Nic Balthazar en waarin een acteur Benjamins verhaal aangrijpend vertolkt.
Het begint met een scène waarin hij het Vlaams parlement mag toespreken. Vlak voordat hij het woord krijgt begint hij te twijfelen, of hij zijn verhaal, of beter gezegdhaarverhaal, hier wel kan vertellen. Of hij geen misbruik maakt van Rosa's dood, door het zo nadrukkelijk te verbinden aan een politieke hartenkreet, want wat hij wil zeggen is dat zulke overstromingen steeds dodelijker worden door de klimaatcrisis. Hij heeft zijn speech geoefend, maar eenmaal achter het spreekgestoelte hapert hij. Totdat hij haar aanwezigheid voelt, alsof ze een hand op zijn schouder legt en hem geruststelt.
Benjamin hoopt dat hij dat verhaal straks niet alleen in het parlement of op het toneel kan vertellen, maar ook in de rechtszaal, want #ClimateJusticeForRosa - de slogan waarmee hij sinds haar dood campagne voert - betekent voor hem dat Patrick Pouyanné, de CEO van TotalEnergies, achter de tralies belandt.
De rechtszaak tegen het Franse oliebedrijf werd vorig jaar aangespannen door drie milieuorganisaties en Rosa is niet het enige slachtoffer dat ze hebben gevonden. De Pakistaanse Khanzadi verloor haar zus bij de extreme moessonregens die in 2022 aan meer dan zeventienhonderd Pakistanen het leven kostten en een groot deel van het land compleet verwoestten. Het huis van de Australische Jann ging in vlammen op tijdens de 'zwarte zomer' van 2019, toen de zon door bosbranden zestien dagen niet zichtbaar was en tienduizenden koala's levend verbrandden. Hilde uit Zimbabwe overleefde de tropische cycloon Idai, die duizenden dodelijke slachtoffers maakte en miljoenen mensen ontheemd achterliet. En zo zijn er nog vier aanklagers, die allemaal persoonlijk getroffen werden door extreem weer.
Voor hen is het duidelijk waar de schuld ligt: bij de fossiele industrie, die ondanks de kennis dat hun verdienmodel het broeikaseffect versterkt, door blijft gaan met het verkopen van olie, kolen en gas. En dus vroegen ze het Franse Openbaar Ministerie om over te gaan tot de vervolging van de bestuurders en aandeelhouders van Total. 'Het zou een krachtig signaal zijn als de topman in de gevangenis belandt', zegt Benjamin. 'Dan zien ook de CEO's van andere oliemaatschappijen dat het fout is wat ze doen.'
De afgelopen jarenwerd de rechter wel vaker ingeschakeld in de strijd tegen klimaatverandering. In Nederland werden de baanbrekende klimaatzaken van Urgenda en Milieudefensie wereldnieuws, maar dat waren civielrechtelijke zaken, bedoeld om de overheid of een vervuilende oliemaatschappij te dwingen tot een andere koers. De zaak tegen Total is een kwestie van strafrecht. 'Dood door schuld' luidt de aanklacht tegen de bestuurders en aandeelhouders.
Is dat een logische volgende stap in de juridische strijd tegen klimaatverandering? Kunnen we milieumisdadigers laten boeten? Maar wie zijn dan deze criminelen en wat is precies hun misdaad? Je hoeft geen jurist te zijn om te bedenken hoe de advocaten van
Total hun verdediging kunnen voeren: ze zullen niet ontkennen dat ze fossiele brandstoffen verkopen, of dat er broeikasgassen vrijkomen bij het verbranden daarvan, maar onder de huidige wetgeving is dat niet verboden. Iedere automobilist kan tanken zonder beboet te worden, de gascentrales die ons land van stroom voorzien zijn volstrekt legaal, dus als er al een misdaad wordt begaan, dan zijn we toch zeker allemaal medeplichtig.
'Oei', zegt 'Benjamin' op het toneel. 'Hebben jullie Rosa vermoord? Door met de auto te rijden, door het vliegtuig te nemen, door biefstuk te eten? Nee.' Hij wijst naar de zaal. 'Niemand hier heeft de dood van Rosa op zijn geweten... Maar wie dan wel?'
De fossiele industrie,vindt Donald Braman, hoofddocent strafrecht aan The George Washington University. Vorig jaar publiceerde hij een artikel in deHarvard Environmental Law Review: 'Climate Homicide: Prosecuting Big Oil for Climate Deaths'.De kern van het betoog is zo helder als de titel doet vermoeden: fossiele energiemaatschappijen zijn al heel lang op de hoogte van de risico's en gevaren bij het verbranden van hun producten en hadden moeten weten dat er daardoor doden zouden vallen. Dat maakt hen schuldig. 'Dat is eigenlijk een vrij basale redenering', zegt Braman. 'Het enige wat we in ons artikel hebben gedaan is de wet toepassen op de feiten.'
Aanvankelijk twijfelde Braman nog of collega's zo'n pleidooi wel serieus zouden nemen, maar daar hoefde hij zich geen zorgen om te maken. 'Iedereen nam dit heel serieus. Ook openbaar aanklagers', zegt hij. 'Natuurlijk vonden sommigen dat aanklagers zich niet met dit soort kwesties bezig moeten houden, maar bijna niemand maakte bezwaar tegen de juridische kant van ons betoog. De bedenkingen waren vooral praktisch: deze bedrijven zijn zo machtig en hebben zoveel middelen, dat je wel erg stevig in je schoenen moet staan om een onderzoek tegen hen te beginnen.'
Ook in Nederland buigen juristen zich over de vraag of het strafrecht kan helpen om de opwarming van de aarde af te remmen. Sjoerd Lopik heeft zich er de afgelopen vijf jaar als promovendus aan de Universiteit Leiden in verdiept. Als het goed is verschijnt deze zomer zijn proefschrift en hij kan alvast verklappen dat zijn bevindingen een stuk genuanceerder zijn dan het betoog van Braman. 'Het strafrecht is een laatste redmiddel, bedoeld voor de ernstigste gevallen', zegt Lopik. 'Het is een rechtsgebied waar de gevolgen enorm zijn: mensen kunnen levenslang de bak in draaien. Daardoor heeft het een sterk normerend effect. Maar de keerzijde van de medaille is dat de juridische eisen in het strafrecht heel hoog zijn.'
Lopik zit in een vergaderzaal van advocatenkantoor De Roos op een bedrijventerrein in Amsterdam-Noord. Een paar jaar geleden maakte hij de overstap van het Zuidas-kantoor Allen & Overy, waar hij grote bedrijven bijstond, naar deze praktijk met een groener en socialer profiel. 'Ik begon me steeds meer zorgen te maken over klimaatverandering en wilde mijn expertise inzetten om daar wat aan te doen. Nou, dan moet ik bij het milieustrafrecht zijn, dacht ik. In het algemeen denken we bij het milieu al snel aan het klimaat, toch? Maar in het strafrecht ligt dat anders, merkte ik al snel, daar ging het over vervuiling of ontbossing, maar niet over de uitstoot van broeikasgassen. Toen ben ik zelf gaan onderzoeken of die koppeling te maken valt.'
Dat bleek nog niet zo eenvoudig. Bij veel milieuzaken, zoals die in Nederland tegen Tata Steel of Chemours, is de vervuiling tastbaar en ondervinden de omwonenden van de fabrieken de gevolgen aan den lijve. Een bedrijf dat illegaal afvalstoffen loost of zonder toestemming bomen kapt, kun je relatief eenvoudig vervolgen, maar bij een mondiaal probleem als klimaatverandering ligt dat een stuk ingewikkelder. Lopik ziet het dan ook nog niet zo snel gebeuren dat directeuren van oliemaatschappijen in de gevangenis belanden.
Dat heeft alles te maken met het 'legaliteitsbeginsel': mensen, of bedrijven, kunnen alleen worden vervolgd voor gedragingen die wettelijk strafbaar zijn. Juist omdat de straffen zo ingrijpend kunnen zijn, moet het voor de samenleving helder zijn wat wel en niet door de beugel kan. 'Als ik iemand een klap geef, dan weet ik dondersgoed dat ik daar straf voor kan krijgen', zegt Lopik. 'Maar bij het uitstoten van broeikasgassen is dat niet zo evident.'
Je kunt het moreel verwerpelijk vinden dat Shell of Total blijven boren naar nieuwe olieen gasvelden, maar zolang ze daar vergunningen voor krijgen van overheden, wordt het lastig om ze daarvoor te vervolgen. 'Kijk naar de uitspraak in het hoger beroep van de Shell-zaak', zegt Lopik. 'Dat was niet eens een strafrechtelijke zaak, maar daarin was de rechter al niet bereid te bepalen met welk percentage Shell haar CO2-uitstoot moet terugdringen. Hoe zou een strafrechter, voor wie het legaliteitsbeginsel zo zwaar weegt, dat dan moeten doen?'
Dan is er nog een tweede drempel voor het vervolgen van fossiele bedrijven: causaliteit. Kun je een direct verband aantonen tussen hun CO2-uitstoot en de ontstane klimaatschade? Of concreet geformuleerd: in hoeverre is de dood van Rosa toe te schrijven aan het handelen van Total? 'Daarvoor moet je eigenlijk kunnen bewijzen dat die ramp niet gebeurd zou zijn als het oliebedrijf die broeikasgassen niet had uitgestoten', zegt Lopik. 'Dat is aan de hand van de huidige klimaatwetenschap simpelweg onmogelijk.'
In het Amerikaanse rechtssysteem ziet Donald Braman wel kansen. De uitdaging daar, zegt hij, is een jury ervan te overtuigen dat een oliebedrijf roekeloos heeft gehandeld. 'De relevante vraag is: was het bedrijf zich ervan bewust dat er een aanzienlijk en ongerechtvaardigd risico was dat hun gedrag zou resulteren in doden? Ze hoeven niet precies te weten wie er dood zou gaan, maar gewoon: dat er mensen om het leven komen. Daar kun je volgens mij best een overtuigend pleidooi voor houden. Het bewijs is te vinden in de interne communicatie van oliemaatschappijen: zij wisten heel goed dat het winnen en verkopen van fossiele brandstoffen een wereldwijde catastrofe kon veroorzaken.'
'Ja, dit is wel even wat andersdan de Zuidas', zegt Maikel van Wissen terwijl hij door de gangen van een halfleeg kantorencomplex loopt. Versleten tapijt op de vloer, onbestemde vlekken op de muur. Sinds de gemeente Amsterdam dit pand een paar jaar geleden verliet, nam een aantal ideële organisaties hier tijdelijk hun intrek, waaronder de ngo die Van Wissen vorig jaar is begonnen: Advocates for the Future. Hij is op zijn hoede als hij vertelt over zijn oude werk als advocaat bij De Brauw, een baan met een mooi salaris op een kantoor waar alles tiptop geregeld was. Hij wil er niet te veel op afgeven, want hij kent genoeg ex-collega's die met plezier naar hun werk gaan en oprecht geloven dat wat zij doen zinvol is,
maar in de coronaperiode, toen de wereld een pas op de plaats maakte, begon Van Wissen daar zelf steeds meer aan te twijfelen. Dus besloot hij iets anders te gaan doen.
'Ik ben niet het type om op de A12 te zitten of verf tegen een schilderij te gooien, voor mij was dit een logischere route.' Met zijn ngo wil hij nu de grenzen van het rechtssysteem verkennen. Het voornaamste doelwit op dit moment is het havenbedrijf van Rotterdam, een knooppunt voor de fossiele economie. 'In het verleden zat ik vaak aan de andere kant van de tafel na te denken: voor welke belangen komen we hier nu op? Beschermen we niet te veel de status quo? Nu wil ik met diezelfdebrainpowernadenken over: welke routen kunnen we bewandelen om het systeem te laten schuiven?'
Over hun juridische strategie geeft hij niet veel prijs, maar de inzet van het strafrecht sluit hij niet bij voorbaat uit. Een voordeel van die route is dat bestuurders individueel verantwoordelijk gehouden kunnen worden voor hun beleid. En dat kan een verschil maken, zag Van Wissen in zijn vorige baan, toen hij zich vooral bezighield met Europees mededingingsrecht: 'In Nederland hebben we sinds 2007 persoonlijke boetes voor leidinggevenden. En in het Verenigd Koninkrijk heeft de wetgever op een gegeven moment gezegd: als we boetes geven aan een bedrijf voelt niemand zich verantwoordelijk, dus nu gaan we via het strafrecht handhaven met gevangenisstraffen. Ik denk wel dat zoiets bijdraagt aan de naleving van de wet.'
Voor veel klimaatactivisten is het ook een morele kwestie: het probleem ligt niet bij een abstracte, anonieme entiteit als een 'bv', maar bij de bestuurders, mensen van vlees en bloed die beslissingen nemen. Zolang zij buutvrij blijven, is er weinig reden om te verwachten dat ze hun leven zullen beteren. Juist de afschrikwekkende werking is voor klimaatactivisten een argument om een beroep te doen op het strafrecht. Omdat de gevolgen zo ingrijpend zijn, zullen directeuren wel twee keer nadenken over dubieuze beslissingen.
Maar Daan Doorenbos, advocaat-partner bij Stibbe, gelooft er niets van dat het zo werkt. 'Ik heb nog nooit een bestuurder meegemaakt die zei: ach, we betalen die boete en dan gaan we gewoon verder waar we mee bezig waren.' Als strafpleiter heeft Doorenbos de afgelopen decennia menige onderneming verdedigd die vervolgd werd voor schending van het milieurecht, vertelt hij op de achtste verdieping van een modern kantoor met marmeren vloeren en abstracte kunst aan de muren. Hij is kritisch op activisten die het strafrecht 'misbruiken' voor hun eigen agenda, en wil alvast één ding duidelijk maken. 'Ik werk óók voor de goede zaak. Door scherp toe te zien op een eerlijk proces, en ervoor te zorgen dat te gemakkelijk geuite beschuldigingen geen doel treffen. Dat ik bedrijven bijsta die worden beticht van milieucriminaliteit, betekent natuurlijk niet dat ik tegenstander ben van een schoon milieu.'
En het gebeurt in zijn ogen regelmatig, dat er gemakkelijk beschuldigingen worden geuit tegen bedrijven, zelfs als die keurig voldoen aan alle wet- en regelgeving. Natuurlijk vindt hij het een goede zaak dat er wordt opgetreden tegen 'evidente misstanden'. En dat steeds meer mensen zich zorgen maken over het milieu juicht hij toe. 'Maar soms slaat het door', zegt hij. 'Dan zou het ineens onacceptabel zijn dat bedrijven bepaalde stoffen hebben uitgestoten, terwijl ze daar gewoon een vergunning voor hadden. Dat vind ik een zorgelijk verschijnsel. We willen allemaal het milieu verbeteren en klimaatverandering oplossen. Maar het strafrecht is geen actiemiddel. Als je politieke doelen wil bereiken moet je bij de politiek zijn.'
Ook Sjoerd Lopik komt in zijn proefschrift tot de conclusie dat het strafrecht niet het meest voor de hand liggende juridische breekijzer is voor klimaatactivisten. De reden dat de klimaatzaken van Urgenda en Milieudefensie de geschiedenisboeken in zijn gegaan, is dat ze een beroep deden op het civiel recht, waar de normen open zijn en de rechter meer vrijheid heeft om de grenzen op te rekken. Dankzij die strategie bestaat er nu stevige jurisprudentie die stelt dat klimaatverandering een mensenrechtenkwestie is. Zelfs in het hoger beroep dat uitviel in het voordeel van Shell, onderstreepte de rechter dat ook bedrijven hier een verantwoordelijkheid in hebben. 'Waar het civiel recht zich leent voor baanbrekende klimaatjurisprudentie, heb je voor het strafrecht eerst baanbrekende klimaatwetgeving nodig', zegt Lopik.
Als het gaat over baanbrekendemilieuwetgeving zingt er al meer dan vijftig jaar één woord rond: 'ecocide'. Overal ter wereld voeren juristen en natuurbeschermers campagne om deze misdaad strafbaar te stellen. Over de precieze definitie wordt nog weleens gesteggeld, maar het gaat in elk geval over het toebrengen van ernstige en grootschalige schade aan de natuur. Want niet alleen mensen kunnen lijden, zo is de gedachte, ecosystemen kunnen dat ook. En zij hebben betere bescherming nodig in ons antropocentrisch ingerichte rechtssysteem. Ecocide kan het ontbrekende puzzelstukje zijn, vinden de pleitbezorgers.
Al jarenlang lobbyen zij om ecocide erkend te krijgen bij het Internationaal Strafhof. In verschillende landen, waaronder België en Frankrijk, is het al opgenomen in het nationale strafrecht en in de recente herziening van de EU-richtlijn over milieucriminaliteit wordt het veroorzaken van 'wijdverbreide en aanzienlijke' ecologische schade strafbaar gesteld. Dat komt dicht in de buurt van de definitie van ecocide.
Toch verwacht Stibbe-advocaat Daan Doorenbos niet dat zulke wetswijzigingen een wezenlijk verschil maken. 'Het is allemaal heel interessant om over ecocide te debatteren, maar hebben we nou echt zo'n aparte bepaling nodig? Het hele wetboek staat vol met regels om milieudelicten aan te pakken.'
Dat mag in theorie dan zo zijn, toch blijven veel van die delicten onbestraft, ziet Ingeborg Koopmans, 'milieuofficier' bij het functioneel parket. Het is haar taak om milieumisdadigers te vervolgen, maar waar het aan ontbreekt zijn de middelen om bewijslast te verzamelen. 'In veel landen is milieucriminaliteit een beetje een hobbyproject voor officieren van justitie, iets wat ze er op een vrijdagmiddag bij doen, als ze een paar uurtjes over hebben.'
Wat dat betreft heeft Nederland, waar speciale milieuofficieren bestaan met een eigen parket, het relatief goed voor elkaar. 'Op papier is het allemaal prima geregeld', zegt Koopmans. 'Maar echte prioriteit heeft milieucriminaliteit natuurlijk niet. Kijk, als iemand een moord pleegt hoef ik niet uit te leggen waarom dat erg is. Maar als bedrijven illegaal lozen op het oppervlaktewater of als boeren te veel mest uitrijden, is het lang niet voor iedereen duidelijk waarom dat kwalijk is. Het blijft een afweging tussen ecologie en economie - en dan krijgt de economie toch vaak voorrang.'
Een vraag waar zelfs de pleitbezorgers van ecocide nog niet uit zijn, is hoe deze wet nu precies toepasbaar is op klimaatverandering. Bij het platwalsen van een oerbos of dumpen van giftig afval zijn er, in elk geval in theorie, duidelijke daders aan te wijzen. Maar wie draagt de schuld voor het afsterven van de koraalriffen? Wie is er verantwoordelijk voor het smelten van de poolkappen? Ook hier botsen juristen op de drempels van legaliteit en causaliteit.
Het lijkt er dan ook niet op dat dit de baanbrekende wet is waarvan de CEO's van oliemaatschappijen beginnen te bibberen. 'Nee, ik weet niet of het direct makkelijker wordt om milieucriminelen op te pakken', zegt Koopmans. 'Maar symbolisch maakt het wel een verschil. Bij een woord als "genocide" denk je ook direct: o shit, dit is heel ernstig. Als je het label "ecocide" plakt op grootschalige milieudelicten heeft dat in elk geval effect op de beeldvorming.'
De kracht van termenals 'ecocide' of 'klimaatdoden' is dat ze de aandacht trekken. Een zaak waarin de directie van een oliemaatschappij wordt aangeklaagd wegens 'dood door schuld' haalt nu eenmaal makkelijker de kranten en journaals. Deels is dat precies de reden waarom actiegroepen het recht op deze manier aanwenden: meer nog dan om het precieze vonnis, hopen ze een maatschappelijk debat op gang te brengen over rechtvaardigheid in tijden van klimaatverandering.
Maar misschien kan het strafrecht eerder van pas komen in laagdrempelige zaken en zijn het wetten met minder sexy namen als CSRD of CSDDD die het verschil maken. Die laatste twee richtlijnen zijn onderdeel van de Europese Green Deal, een juridisch pakket van regelgeving over bijvoorbeeld plastic verpakkingen en een 'taxonomie' voor groene investeringen, dat er uiteindelijk voor moet zorgen dat Europa de omslag maakt naar een circulaire en klimaatneutrale economie. 'Langzaamaan sluit het juridische net rondom grote uitstoters zich', ziet Sjoerd Lopik.
Zo verplicht de CSRD-richtlijn bedrijven om te rapporteren over hun milieu-impact. Nu is transparantie bieden niet hetzelfde als vervuiling tegengaan, maar klimaatwaakhonden zullen de duurzaamheidsrapportages met interesse bestuderen. Als daar dingen in staan die niet kloppen, biedt dat namelijk mogelijkheden om vervuilers aan te klagen voorgreenwashing.
Tot nu toe lopen de greenwashing-zaken in Nederland vooral via de civiele weg. Zo tikte de rechter KLM op de vingers, omdat de luchtvaartmaatschappij in haar reclames een wel erg ruime invulling gaf aan het begrip 'duurzaamheid'. Ook Maikel van Wissen, van Advocates for the Future, won bij de Reclame Code Commissie een zaak, namelijk die tegen cruisemaatschappij MSC vanwege hun misleidende reclames. 'Op zich een mooi succes', zegt hij, 'Maar er varen nog steeds evenveel cruiseschepen als vóór dat vonnis.'
Misschien is de impact groter als greenwashing-zaken strafrechtelijk kunnen worden aangepakt, denkt Lopik. De nieuwe Europese wetgeving biedt juristen in elk geval meer handvatten. 'En ernstige vormen van misleiding horen van oudsher thuis in het strafrecht.' In het buitenland zijn er al voorbeelden te vinden die ter inspiratie kunnen dienen. De investeringstak van Deutsche Bank werd in 2023 aangeklaagd omdat de bank zijn financiële producten ten onrechte een groen stempel zou hebben gegeven. In de VS trof de bank een schikking van negentien miljoen dollar, in Duitsland loopt het strafrechtelijk onderzoek nog.
'Ter verduidelijking: wij kijken ook echt niet alleen naar aanklachten als dood door schuld', zegt de Amerikaanse jurist Donald Braman. 'Fraude, samenzwering, misleiding... dat zijn allemaal strafbare feiten waarmee je de fossiele industrie volgens mij voor de rechter kunt slepen. De reden dat het artikel in deHarvard Environmental Law Reviewde nadruk legde op klimaatdoden, is dat we de boel op scherp wilden zetten met de ernstigste aanklacht.'
Op een pleintje in het Brusselsestadsdeel Elsene staat een boom, met daaronder een herdenkingssteen voor Rosa. Op 15 juli 2024, drie jaar na die rampdag in de Ardennen, kwamen daar zo'n zeventig mensen bijeen voor een ceremonie voor klimaatslachtoffers. Dankzij Benjamin heeft de Europese Unie deze herdenkingsdag officieel erkend. 'Rosa is een van de vele slachtoffers van de klimaatcrisis, de meeste vallen op plekken in het mondiale zuiden. Die mensen hebben niets gedaan, zij hebben de crisis niet veroorzaakt. Ik wil aandacht vragen voor hun lot. De slachtoffers moeten erkenning krijgen.'
Benjamin heeft goede hoop dat ook de Verenigde Naties zich binnenkort achter zijn initiatief scharen. 'Het is een symbolische eerste stap', zegt hij. 'Een belangrijke, want we kunnen dit probleem pas oplossen als we het erkennen. Maar klimaatrechtvaardigheid? Nee, dat niet. Bij Total weten ze al sinds de jaren zeventig welke schade hun acties veroorzaken en het enige wat ze doen is het ridiculiseren van wetenschappers en activisten. De bestuurders daar zijn verantwoordelijk voor zoveel leed, ze vinden geld belangrijker dan mensenlevens. Dat moet duidelijk worden.'
Op 20 februari komt het nieuws naar buiten dat het Franse Openbaar Ministerie de zaak tegen Total heeft geseponeerd. De aanklacht van Benjamin en de zeven andere klimaatslachtoffers is onvoldoende gemotiveerd. Het parket betwist niet 'dat elke activiteit die broeikasgassen uitstoot een negatieve impact heeft op de klimaatverandering', maar voegt eraan toe dat die activiteiten 'op zich niet verboden' zijn.
Is het initiatief van de klimaatslachtoffers dan uitgedraaid op een flop? Nee, zegt Benjamin. Dit is een teleurstelling, maar de aangifte heeft al impact gehad. 'Het is belangrijk dat we als maatschappij gaan nadenken over de vraag: is het oké wat deze bedrijven doen? Dat hebben we met deze zaak wel op gang gebracht. Ik heb zo'n beetje elke Belgische en Franse krant gesproken.'
Het is precies waar Stibbe-advocaat Daan Doorenbos voor vreest: het strafrecht dat wordt ingezet als pr-middel, een manier om aandacht te genereren, zelfs al is het juridisch gezien een kansloze zaak. Nog los van wat dat doet met de geloofwaardigheid van het strafrecht, betwijfelt hij of het klimaat daar uiteindelijk bij gebaat is: 'Je kunt wel heel vaak roepen: dit is schandalig, we gaan aangifte doen, maar als het vervolgens stelselmatig tot niks leidt wordt het langzaamaan een holle kreet.'
Voor activisten als Benjamin is het moeilijk te verkroppen dat de bazen van oliemaatschappijen vrijuit gaan terwijl er overal ter wereld onschuldige klimaatslachtoffers vallen. Nu het onrecht schrijnender wordt en er weinig aanwijzingen zijn dat regeringen haast maken met klimaatbeleid, zoeken de activisten naar nieuwe redmiddelen. Maar zoals iedere jurist weet is niet al het onrecht ook illegaal('lawful but awful',in jargon).
Voor de milieuclubs die Total voor de rechter daagden zit daar precies de crux. Want dat de Franse aanklager niet overgaat tot vervolging, is volgens hen een signaal aan de politiek dat het huidige strafboek niet toereikend is. 'Hoe is dit mogelijk?' zegt Benjamin. 'Total moet gestopt worden, wat zij doen kán gewoon niet. Maar kennelijk staat ook justitie machteloos. Deze beslissing pleit de oliemaatschappijen niet vrij, het toont een falen van het systeem.'