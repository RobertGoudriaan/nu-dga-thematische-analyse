Schitterend inefficiënt Holland Festival Le moindre geste

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
19 mei 2022
InLe moindre gestevan het Tunesische choreografenduo Selma & Sofiane Ouissi vergroot de visuele echo de aandacht voor het verhaal.
Echt naar iemand luisterendie iets vertelt is best een kunst. Vooral als het een lang verhaal betreft. Op tv staat luisteren gelijk aan ongeduld: opschieten graag, zeggen in talkshows de toeknikkende interviewers met hun lichaamstaal, we hebben nog meer onderwerpen te behandelen.
Het mooie van theater is dat daar iedereen die het woord neemt helemaal mag uitspreken. Ook als de spreker geen getrainde acteur is, die moet zoeken naar de juiste woorden. Dat gebeurt bijLe moindre geste. De makers van deze voorstelling geven mensen een podium die buiten het theater niet gehoord worden. Personen uit de marge van de samenleving: een vluchteling, iemand die kampt met psychoses. Zij zijn uitgenodigd om hun levensverhaal te vertellen. Ongeredigeerd, dus met aarzelingen, uitweidingen, zijsprongen en onbeduidende details. Zonder tussenkomst van een vragensteller die aanstuurt op kernachtigheid of op het uitvergroten van emoties.
Bijzonder is dat de vertellers in de voorstelling niet te zien zijn. Je hoort alleen hun stem. De toeschouwers kijken naar een groepje performers die, net als zij, naar de verteller luisteren. Die staan frontaal voor ons, dus we zien hun luisterende gezichten. Hun luisterende gestaltes eigenlijk, want het tiental aanhoorders kopieert de gezichtsuitdrukkingen en de vertelgebaren van de spreker, die zij wél zien op een monitor buiten ons gezichtsveld. In het echte leven zou je daar als verteller zenuwachtig van worden. Hier vergroot de visuele echo de aandacht voor het verhaal.
Zo eenvoudig van opzet is de voorstelling van het Tunesische choreografenduo Selma & Sofiane Ouissi. En zo rijk aan gevoel en betekenis. Want hoe vaak kijk je nou naar iemand die alleen maar luistert? Niet eventjes, verlangend om zelf het woord te nemen als de spreker even ademhaalt, maar in totale ontvangststand.
Le moindre geste('Het kleine gebaar') maakt van luisteren een daad. Een activiteit die inspanning kost, want je ziet de luisteraars hun best doen om de spreker zo goed mogelijk te weerspiegelen. Oordeelloos en egoloos, want zonder de ruis van hun persoonlijke reacties tonen ze hoe de verteller indruk op hen maakt. Collectief worden zij de mededragers van dat ene levensverhaal. Dat is ontroerend, ook omdat het hele gebeuren zo ongekunsteld is. De ene luisteraar weerspiegelt de verteller met meer precisie en articulatie dan de andere. Het is duidelijk dat zij eveneens geen podiumervaring hebben. Ze staan daar niet met het zelfbewustzijn van geschoolde acteurs, en beschikken niet over de strakke lijven en de fysieke trefzekerheid van geschoolde bewegers.
In elke stad waar deze internationaal reizende productie speelt, zoekt het choreografenduo plaatselijk zowel een verteller als een groep luisteraars. De laatsten zijn verzameld via een oproep om mee te doen, een oproep die ook het Holland Festival heeft gedaan.
De tijd nemen en plaatsmaken. Dat is het devies van Selma & Sofiane Ouissi. BijLe moindre gesteis het onmogelijk om op tournee 'even' een stad aan te doen. Er moet ruim van tevoren geïnvesteerd worden in het vinden en begeleiden van de lokale vertellers en in het repeteren met de toehoorders. De voorstelling bevat namelijk wel degelijk een choreografie. Niet alle luisteraars staan tegelijk op het podium. Ze vermeerderen en verminderen zich, en de afgesproken momenten waarop er toehoorders bij komen of weggaan, brengen accenten aan in de vertelling.
Bij de Vlaamse vrouw die in de Gentse versie vanLe moindre gesteover de psychoses vertelde die haar overvielen na de geboorte van haar derde kind stond er aanvankelijk maar één luisteraar op het podium, waardoor je even dacht dat het háár verhaal was. Pas toen de vertelster aankwam bij haar eerste psychose kwamen er meer toehoorders bij. En toen de vrouw, opgewekt geamuseerd, uit de doeken deed hoe zij nog knalpsychotisch een opnamekliniek verliet en zich inbeeldde dat de wereld haar dankbaar was voor de baby's die zij in haar waan had gered, stonden alle luisteraars op een rij te applaudisseren.
Plaatsmaken houdt voorde Ouissi's in dat zij zichzelf uit het centrum van hun voorstellingen hebben verwijderd. Dat is een verandering ten opzichte van hun vroegere kunstenaarspraktijk. Selma (1975) en Sofiane Ouissi (1972), die broer en zus zijn, begonnen beiden als professionele dansers. Ze studeerden af aan het Conservatorium voor Muziek en Dans in Tunis, vervolgden hun dansopleiding in Parijs en dansten bij verschillende vooraanstaande gezelschappen. Daarna ontwikkelden ze zich als een succesvol choreografenduo, werden gezien als uitdragers van de hedendaagse Arabische dans en toerden met hun creaties langs het internationale festivalcircuit.
Daar kregen ze na verloop van tijd genoeg van. 'We merkten dat we elke keer voor grofweg hetzelfde publiek optraden', vertelden Selma en Sofiane vijf jaar geleden in een interview met het Vlaamse cultuurtijdschriftRekto Verso,waarbij broer en zus elkaar zo snel aanvulden dat ze als één stem werden opgevoerd. Ze wilden niet de rest van hun carrière 'buigen voor hetzelfde applaus', wat zij vergeleken met verschijnen voor 'een koninklijk hof'. En ze bedachten: 'Is dat nu waar ons werk toe dient? Is dat nu wat we elke avond zo graag willen doen? Dansen voor de bourgeoisie van Tunis? Zo zouden we er nooit in kunnen slagen werkelijk een ruimte van vrijheid te creëren.'
De vrijheid die de choreografen zochten, had alles te maken met hun thuisland Tunesië. Daar ondersteunen de Ouissi's met hun organisatie L'Art Rue kunstinitiatieven, en in Tunis hebben ze een tweejaarlijks festival opgezet onder de titel Dream City, waarbij lokale kunstenaars hun werk tonen op openbare plekken in de stad. Ze startten daarmee in 2007, drie jaar voor de volksopstand die Tunesië zou veranderen in een democratie (zij het nog altijd een zeer corrupte).
Selma en Sofiane, die toen zelf in het buitenland woonden, constateerden bij elke terugkeer dat kunstenaars in hun moederland geen werkplekken en financiële middelen hadden, maar daar alleen maar over klaagden. Met een collectief evenement nodigden ze de kunstenaars uit om te onderzoeken wat er wél mogelijk was. 'Het begon ermee', vertellen ze inRekto Verso,'dat we live op de radio een oproep deden voor een vreedzame mars met Tunesische kunstenaars en kunststudenten omdat we de regering wilden tonen met hoeveel we waren. Dat was wel een beetje naïef van ons. In een dictatuur mag je bepaalde dingen niet uitspreken, zoals "president van de republiek", "regering", "mars", "de publieke ruimte bezetten". En wij hadden die allemaal wel uitgesproken.'
Het gevolg was dat de radio-uitzending direct werd onderbroken en de journalist die het duo had uitgenodigd voor lange tijd uit zijn functie werd gezet. De festivalorganisatie ging ondergronds en koos voor de openingsdag een nationale feestdag uit omdat dan alle agenten bij het presidentiële paleis zouden zijn. De duizenden mensen die het straatfestival op de been kreeg, intimideerden de machthebbers. 'Het aantal mensen heeft ons gered. Maar de les was: die mensen waren er al.'
Een 'artistieke staatsgreep'noemen de choreografen deze eerste editie van Dream City, en een kantelpunt in hun werkende bestaan. Ze besloten te stoppen met de vaste trainingsroutine waarmee ze hun danslijven met aangeleerde discipline onderhielden, namen afscheid van een nagestreefde perfectie om dichter bij het 'alledaagse lichaam' te komen. Dans gaat voor hen nu over de energie-uitwisseling tussen mensen en over een fysieke gevoeligheid voor de ander. 'Zodra we dat zagen, werd het leven zelf ineens een dans.'
Hoe de dans van het leven eruit kan zien, toonden Selma & Sofiane Ouissi eerder in Nederland met hun projectLaaroussauit 2013. De twee choreografen voerden op het toneel de bewegingen uit van traditionele vrouwelijke pottenbakkers uit de Tunesische streek Sejnane, die de kleitechniek waarmee ze schalen en poppenfiguren maken al eeuwen van moeder op dochter aan elkaar doorgeven. Achter de twee performers waren deze vrouwen op film te zien. De bewegingen van hun kleiende handen en kracht zettende ruggen hadden de choreografen in dansante sequenties vervat. En in close-upportretten keken de vrouwen de toeschouwers vanaf het projectiescherm aan.
In interviews vertellen Selma en Sofiane over de drie jaar waarin zij tijd doorbrachten met de vrouwen. Hoe zij de individuele pottenbaksters, die geïsoleerd van elkaar leven in onooglijke dorpjes, uitnodigden tot samenwerken. Waarbij enkelen een crèche opzetten om alle kinderen bezig te houden en anderen de aanvoer van het benodigde water organiseerden dat van ver moest komen. En hoe voor de analfabeten onder de vrouwen een notatie in tekeningetjes werd bedacht, zodat zij de choreografie konden onthouden.
De film waarmee het choreografenduo de vrouwen een weerspiegeling gaven van de schoonheid en waarde van hun kunde leidde ertoe dat de traditie van Sejnane door de Unesco als immaterieel erfgoed werd erkend.
Ze hebben veelaan de dans te danken, zeggen broer en zus Ouissi. Dans doet 'een mystieke, spirituele dimensie in je ontwaken' en zorgt ervoor dat je je eigen lichaam voelt. Het brengt je in contact met de 'ademhaling van het leven'. Sinds ze een stap opzij hebben gedaan, de artistieke ambitie van een eigen choreografisch handschrift hebben opgegeven alsmede het streven naar perfectie, zetten Selma en Sofiane zich af tegen de omloopsnelheid in kunstbedrijven als theaters, festivals en musea. Die willen voortdurend iets nieuws aan de man brengen, dat zo efficiënt mogelijk wordt geproduceerd om wille van de kosten en de baten. 'Het resultaat is een permanente stress. Maar getuigt de grootte van het publiek van de kwaliteit van een project of een proces? Wij willen helemaal niet efficiënt zijn.'
Op het Holland Festival zalLe moindre gesteschitteren van inefficiëntie. Veel performers die optreden in een kleine zaal. En vertellers die helemaal mogen uitspreken. De optelsom van hun verhalen neemt net zo veel tijd in beslag als de vertellers nodig hebben. Extra verdiensten voor de horeca van het Amsterdamse theater zijn er niet. Het programmaboekje vermeldt dat de voorstelling drie uur duurt. Zonder pauze.
Foto's: Sofie De Backere | Mensen die buiten het theater niet gehoord worden krijgen een podium in het stuk