Op naar een economisch én cultureel links Democratie onder druk Tarik Abou-Chadi

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
21 maart 2024
De Duitse politicoloog Tarik Abou-Chadi onderzoekt het verval van sociaal-democratische partijen in West-Europa en kijkt daarbij ook naar Nederland. Hoe wint links stemmen terug van radicaal-rechts? De fusie van PvdA en GroenLinks is een goed begin.
Over de linkse fusiewerd na de Tweede-Kamerverkiezingen van afgelopen november al snel geconcludeerd dat één plus één uiteindelijk toch gewoon twee is gebleken. Maar daar is de Duitse politicoloog Tarik Abou-Chadi het niet mee eens. De tandem GroenLinks-PvdA heeft volgens hem de rol van leidende partij op links weer stevig teruggepakt en wordt na de formatie de onbetwiste aanvoerder van de oppositie. 'Het klopt dat niet alle grote verwachtingen helemaal zijn uitgekomen, maar niet alle voorspellingen waren per se positief.'
Er was ook een ander scenario mogelijk, zegt hij, waarin beide partijen hun oude harde kernen kwijt zouden raken omdat die hun standpunten in de fusiepartij minder vertegenwoordigd zouden zien. 'Men zou dan kunnen weglopen naar bijvoorbeeld de Partij voor de Dieren, maar dat is niet gebeurd. GroenLinks-PvdA heeft het een stuk beter gedaan dan hun samengevoegde zetels bij de vorige verkiezing, toen de PvdA onder Lilianne Ploumen nagenoeg onzichtbaar was.'
Tarik Abou-Chadi - 38 jaar oud, tattoo op de bovenarm - is hoogleraar Europese politiek aan de Universiteit van Oxford. Eerder deed hij onderzoek en gaf hij les in Berlijn, Brussel en Zürich. De laatste vier maanden van 2023 werkte hij bij het Nias-instituut in Amsterdam aan een nieuw boek:Lost in Fragmentation,over het electorale verval van sociaal-democratische partijen in West-Europa. Daar spreek ik hem over de toekomst van progressieve politiek en de druk op de democratie vanuit radicaal-rechts, een dag voordat hij weer teruggaat naar het Verenigd Koninkrijk voor het nieuwe semester.
'Deze verkiezingsuitslag is een absoluut waterscheidingsmoment', begint Abou-Chadi, over de winst van Geert Wilders' PVV. Want wanneer radicaal-rechts de grootste partij wordt, verandert dat de dynamiek van de liberale democratie volgens hem totaal. We zouden blij moeten zijn met af en toe een wisseling van de wacht tussen rechts en links. 'Maar nu moet je bang zijn dat wanneer de PVV de overheid gaat vormen, ze de regels van het spel veranderen', zegt hij. 'Dat is onderdeel van hun strategie en dna.'
Terwijl in Den Haag bij de formatie het kwartetten met de rechtsstaat volop bezig is, trekt hij een parallel met voorland Amerika. 'Verliezen de Democraten de komende presidentsverkiezingen, dan is de democratie acuut in gevaar. Al voordat ze regeren, weten de Republikeinen onder Donald Trump de democratie zélf het politieke krachtenveld in te trekken, als betwistbaar verkiezingspunt. Dat zou hier in Nederland nooit mogen gebeuren.'
Het duale systeem van de Verenigde Staten mag er dan op het eerste gezicht anders uitzien dan de gefragmenteerde kiesstelsels in Europa, ook hier zie je in veel landen een consolidatie rond radicaal-rechts, waarschuwt Abou-Chadi. 'In Italië, bijvoorbeeld, bestaat centrum-rechts nauwelijks meer. Fratelli d'Italia en Lega vormen een radicaal blok en sturen aan op grondwetswijzigingen. Er bestaan geen internationale voorbeelden van een weg terug. Zelfs in Polen, waar de democratische krachten de laatste verkiezingen hebben gewonnen, blijft radicaal-rechts de belangrijkste oppositie en worden veel andere posities, zoals het presidentschap en het Constitutioneel Hof, nog steeds gedomineerd door loyalisten van radicaal-rechts.'
In zijn academisch onderzoek naar politieke strategieën ziet Abou-Chadi dat in steeds meer landen radicaal-rechtse partijen kannibaliseren op mainstream-rechts. 'Veel christendemocratische, conservatieve en liberale partijen hebben beleidsstandpunten van radicaal-rechts over migratie aangenomen om stemmen te winnen, maar dat heeft radicaal-rechts alleen maar versterkt. Dat werd door deze verkiezingen in Nederland eens te meer duidelijk.' Onomwonden spreekt hij met mede-politicoloog Armen Hakhverdian (Universiteit van Amsterdam) in diensStuk Rood Vlees-podcast over 'de clusterfuck van mainstream-rechts'.
Tarik Abou-Chadi verdeelt kiezers in zijn aanstaande boekLost in Fragmentationgrofweg in drie categorieën: loyalen, representatiekiezers en verantwoordelijkheidkiezers. De eerste groep vandiehardsis erg honkvast en kleurt in het stemhokje uit gewoonte of trouw telkens weer dezelfde partij in. Dat gezelschap is vaak wat ouder en sterft langzaam uit; jonge mensen voelen zich nauwelijks meer verbonden met een specifieke partij. De tweede club, representatiekiezers, wordt gedreven door ideologie en wil haar beleidsvoorkeuren weerspiegeld zien in de politiek. De laatste groep, die volgens AbouChadi razendsnel groeit, geeft om bekwaam bestuur en wil beïnvloeden wie regeringscoalities leidt.
'Het is al vaker opgeschreven', zegt hij, 'maar toen Dilan Yesilgöz kabinetsdeelname voor Wilders niet uitsloot, opende ze de deur voor deze laatste groep, de verantwoordelijkheidkiezers, om op Wilders te stemmen.' Als Mark Rutte 'de deur had opengedaan', had dat volgens hem veel minder effect gesorteerd. Bestuurlijke ervaring speelt namelijk een belangrijke rol voor deze kiezers. 'Je zag een duidelijke heroriëntatie op rechts. Wie kan onze ideeën écht tot beleid omzetten? vraagt dit deel van het electoraat zich af.' Het was een perfecte storm voor Wilders, omdat het kabinet viel op het thema waarop hij 'eigenaarschap' heeft: migratie. 'De oude nationalist Jean-Marie Le Pen van het Franse Front National wist begin deze eeuw al: mensen kiezen in zo'n geval voor het origineel en niet voor een kopie.' Het verkiezingsresultaat onderstreept dit: vijftien procent van de mensen die op de PVV stemden, kwam van de VVD.
'Eigenlijk', zegt Abou-Chadi, 'was dit ook een heel simpel verkiezingsresultaat: een extreem onpopulaire overheid verloor veel, de oppositie won fors.' Hij ziet een Europa-brede trend: het is niet de eerste en waarschijnlijk ook niet de laatste keer dat radicaal-rechts er met de overwinning vandoor gaat, zo laten ook de opmars van Alternative für Deutschland, Smer in Slowakije en de SVP/UDC in Zwitserland zien. Centrum-links staat in heel Europa juist op een ingewikkeld kruispunt; er lijkt nauwelijks een intellectuele visie te bestaan voor progressief bestuur in de 21ste eeuw.
Samen met Reto Mitteregger en Cas Mudde schreef Tarik Abou-Chadi een van de meest significante werken over de sociaal-democratie van de afgelopen jaren. InLeft Behind by the Working Class? Social Democracy's Electoral Crisis and the Rise of the Radical Rightweerleggen de auteurs de hardnekkige mythe dat radicaal-rechts de nieuwe bestemming is voor voormalige sociaal-democratische kiezers. Ze stellen dat de links-progressieve partijen juist veel meer steun hebben verloren van middenklassekiezers aan groene en centrum-rechtse partijen dan echt aan radicaal-rechts.
Een 'flinkse' koers, waarbij linkse partijen zich ook harder gaan opstellen op thema's als immigratie en justitie, is totaal niet de weg vooruit, volgens hen. Dat faciliteert rechts alleen maar en levert geen zeteltje meer op. En de dominantie van deze centrum-rechtse verhalen in het publieke debat beperkt de transformerende kracht van links.
'Het verhaal gaat dat wanneer linkse partijen conservatievere identiteitstandpunten zouden innemen, minder kiezers naar rechts zouden overlopen', zegt Abou-Chadi. Dat is volgens hem de grootste onzin. 'De SP is de minst progressieve linkse partij, met haar afkeer van de EU en centrum-opvattingen over bijvoorbeeld integratie, maar zij verloor het meest aan rechts en radicaal-rechts. Zestien procent van de SP'ers stapte over naar zowel NSC als PVV.' Ter vergelijking: bij GroenLinks-PvdA stapte respectievelijk drie procent (van GroenLinks) en vijf procent (van de PvdA) over naar de PVV.
Te veel sturen op de vermeende 'bezorgde burger' werkt dus niet, stelt u. Wat moet links dan wel doen om hieruit te komen?
'Laaggeschoolde kiezers met linkse opvattingen op economisch vlak en een meer rechtse houding op cultureel vlak laten dat eerste, het economische, vaak doorslaggevend zijn in hun keuze. Sociaal-democratische partijen kunnen hen wel degelijk bereiken met een traditioneel links economisch verhaal. De andere groep links-stemmers, de hoogopgeleide kiezers met progressieve culturele standpunten, zijn juist veel meer geneigd om hun stemgedrag te laten bepalen door die culturele kwesties. Hen ben je kwijt met een "flinkse" koers. Een partij die zowel economisch links als cultureel links is heeft als enige kans van slagen. Oudere kiezers vormen een stabiele electorale basis omdat ze minder volatiel zijn. Maar ze leven natuurlijk niet eeuwig. Als jonge kiezers de sociaal-democratie de rug toekeren en electorale banden opbouwen met andere linkse en groene partijen, ziet de toekomst voor sociaal-democraten er slecht uit.'
Dat in Nederland de sociaal-democraten van de PvdA in het huwelijksbootje stapten met de groenen van GroenLinks is volgens Abou-Chadi een slimme en toekomstbestendige strategie. Zo'n alliantie heeft volgens hem 'het potentieel om de progressieve ideologische aantrekkingskracht van GroenLinks te combineren met de voordelen van verbondenheid met een oude regeringspartij met bestuurservaring, iets wat de PvdA ter tafel brengt'.
Politieke fragmentatie lijkt inmiddels een natuurwet. Is de afgebrokkelde sociaal-democratie niet gewoon het nieuwe normaal?
'Tussen pakweg 2016 en 2021 hadden de evenementen waarvoor ik werd uitgenodigd allemaal titels met ferme woorden als "afbraak", "kaalslag" en "ontmanteling". Daarna was er een kentering: Olaf Scholz (spd) won in Duitsland, in Noorwegen en Denemarken wonnen de sociaal-democraten, in Portugal en Spanje ook. Er was wat electoraal succes. Een nieuw sociaaldemocratisch decennium! werd er geroepen. Die omslag was vreemd en onlogisch.
Geen enkele partij is in volledig ontwikkelde meerpartijenstelsels in staat om stemmersaantallen te krijgen die gebruikelijk waren in de jaren zestig en zeventig. Veranderingen onder potentiële sociaal-democratische kiezers hebben niet per se geleid tot een crisis van de sociaaldemocratie, maar tot een grotere mate van concurrentie waarmee ze vandaag de dag wordt geconfronteerd. In volledig ontwikkelde meerpartijensystemen is er veel competitie, volatiliteit en dus ook risico.'
De grote ideologische blokken van weleer kennen we inderdaad niet meer. Maar zo groot is het verschil nu ook weer niet; de PVV peilt hoog in de veertig zetels, dan zijn er nog drie andere partijen die rond de twintig zitten, en de rest speelt eigenlijk nauwelijks een rol van betekenis. Zou je kunnen stellen dat de PVV de nieuwe partij is voor de working class?
'Ja, dat is inderdaad veranderd. Maar hoe definieer je eenworking class party?Moeten werknemers dan het grootste deel van de partij vormen? Is de partij de grootste onder alle werkenden? Het klopt dat radicaal-rechts het grootst is onder arbeiders. Maar dat geldt ook voor andere kiezersgroepen, bijvoorbeeld voor wat Marx depetite bourgeoisienoemde: winkeleigenaren en zelfstandigen. Mensen vergeten vaak dat er helemaal geen correlatie is tussen iemands inkomen en stemmen op radicaal-rechts. Er zijn mensen die heel rijk zijn en PVV stemmen, of Forum voor Democratie, dat in zijn benadering veel elitairder is. De Leidse rechtenfaculteit bijvoorbeeld, waar Thierry Baudet promoveerde, is geen groepleft behinds. Europees gezien hebben radicaalrechtse partijen her en der door de jaren heen steeds meer bestuurservaring opgedaan en een legitiemere basis aan stempercentages gekregen. Vroeger zat daar nog een gapend gat tussen en waren de opties daardoor veel beperkter.'
Wat volgens Tarik Abou-Chadi ook opvalt aan de verkiezingsuitslag is dat de PVV voor jongeren aantrekkelijk is gebleken. Dat lijkt tegenstrijdig met het idee dat jonge mensen door de bank genomen steeds progressiever zouden worden. Maar Geert Wilders is, volgens Abou-Chadi, voor hen niet de volksmenner die de democratie in gevaar brengt, eerder 'gewoon een partijleider die af en toe scherp uit de hoek komt'. Het gedachtegoed van radicaal-rechts lijkt genormaliseerd en ingeburgerd, zelfs (of misschien wel juist) bij jongeren.
Dat is deels de schuld van de media, denkt Abou-Chadi. Hij wijst naar het nos-verkiezingsdebat van 21 november, waar een clip werd getoond die suggereerde dat asielzoekers sociale huurwoningen krijgen ten koste van andere woningzoekenden. Dat is een vertekend beeld, reageerde een expert direct na vertoon; slechts een krappe tien procent van de sociale huurwoningen gaat naar statushouders. 'Waarom zendt de redactie het dan toch uit, wetende dat het de plank misslaat?'
De politicoloog vindt het vreemd dat radicaal-rechts er zo goed in slaagt om de media als links af te schilderen en dat die dat frame nota bene zelf overnemen. Hij begrijpt niet waarom de media, die toch de politiek en samenleving op de voet volgen, niet kritischer zijn. 'Als de media echt zo links zijn en zoveel invloed hebben, waarom zit links dan bijna vrijwel nergens in Europa in de regering of zijn er nergens linkse meerderheden?'
Uw onderzoeksgroep wil het debat verder brengen dan grove verhalen waarin de stedelijke, goed opgeleide middenklasse wordt gezien als de groep die progressief beleid voorstaat, terwijl lager opgeleide kiezers zich daartegen verzetten. Wat is er mis met die analyse?
'Men spreekt vaak over de achterblijvers in de verpauperde industriële regio's, maar veel minder over de precaire hoger opgeleiden in de peperdure steden. Denk aan een verpleegkundige of sociaal werker, maar ook aan journalisten en docenten.
Een diploma hebben betekent vandaag niet meer automatisch dat je tot de betere middenklasse of de elite behoort. Met een baan kun je evengoed tot de onderklasse van de samenleving horen of met moeite financieel je hoofd boven water houden. De werkelijkheid is dus veel diffuser.'
Abou-Chadi noemt het een vorm van 'progressieve schuld': het idee dat wij 'als kosmopolieten onze progressiviteit door de strot van die arme arbeidersklasse duwen'. Een groeiend deel van de arbeidersklasse vandaag is echter vrouwelijk, heeft een migratieachtergrond en heeft juist progressieve standpunten rond kwesties als lhbtiq+-rechten en immigratie. 'Het is belangrijk om de nieuwe realiteit goed te begrijpen. Anders baseer je je politieke koers op verkeerde aannames.'
Hij vervolgt: 'Er bestaat een deterministisch idee dat de arbeidersklasse en lager opgeleide mensen veel autoritairder en nationalistischer zouden zijn. Maar deze groepen zijn veel diverser en velen van hen willen juist progressief beleid. Maar de linkerkant schiet zichzelf in de voet door te argumenteren dat het bevorderen van progressief beleid voor lager opgeleide mensen neerbuigend of "moraliserend" is. Daar moeten we van af.'
Het jaar is nog maar tien dagen oud als Tarik Abou-Chadi alweer zijn volgende project aankondigt: het Progressive Politics Research Network, een samenwerkingsverband van onderzoekers met als missie om 'academisch onderzoek over progressieve politiek voor een breder publiek toegankelijk te maken'. De vele hardnekkige mythes over progressieve politiek, zo stellen de onderzoekers, moeten doorbroken worden met feiten. De eerste trits onderzoeken legt onder andere uit dat er meer overeenkomsten dan verschillen zijn tussen 'nieuwe' en 'oude' linkse kiezers, waarom sociaal-democratische partijen nooit profiteren van orthodox begrotingsbeleid en waarom 'welvaartsstaatchauvinisme' (beperken van de toegang van immigranten tot de sociale voorzieningen) zo'n rampzalige strategie is.
Links is lang niet zo verdeeld als gedacht wordt, en er zijn best kiezerscoalities te vinden, is de rode draad die door de soms wat conceptuele papers loopt. Of er nog wel tijd is voor het boek waar hij bij het Nias aan werkte? 'Dat maken we later wel af.'
'Nu moet je bang zijn dat als de PVV de overheid gaat vormen, ze de regels van het spel veranderen'