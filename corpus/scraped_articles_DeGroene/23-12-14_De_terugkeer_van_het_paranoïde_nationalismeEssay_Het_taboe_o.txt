De terugkeer van het paranoïde nationalisme Essay Het taboe op 'eigen volk eerst' is verdwenen

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
14 december 2023
Een stem voor radicaal-rechts is geen proteststem, maar een stem vóór een bepaald programma: de bescherming van de natie, het eigen volk, tegen interne en externe vijanden.
'Wij gaan ervoor zorgen dat Nederlandweer van de Nederlanders wordt', beloofde een triomfantelijke Geert Wilders na de onverwachte PVV-overwinning bij de Tweede-Kamerverkiezingen van 22 november. Tegen een achtergrond van rood pluche, versierd met blauwwitte ballonnen, sprak hij breed glimlachend zijn achterban toe. 'Wij willen dat de Nederlander weer op één komt te staan!' Om dat doel te realiseren wil de PVV de nationale soevereiniteit van Nederland 'terugpakken', zo kunnen we in het verkiezingsprogramma lezen. Nederland moet daarom uit supranationale organisaties zoals de Europese Unie stappen, zodat we 'weer de baas worden over onze eigen grenzen, geld en wetten'. Maar bovenal willen Wilders en de zijnen Nederland ook heroveren op zijn interne tegenstanders, met name de één miljoen niet-westerse migranten die (aldus de PVV) Nederland zijn binnengekomen onder het bewind van Mark Rutte, en die Nederland 'islamiseren'.
Het is verleidelijk om Wilders' uitspraken weg te zetten als een uiting van onderbuikgevoel, van platte xenofobie. Maar de standpunten van de PVV zijn wel degelijk gebaseerd op een coherent wereldbeeld, een ideologie. Die ideologie kunnen we het best omschrijven als paranoïde nationalisme. Nationalisten streven in de eerste plaats naar nationale zelfbeschikking, en Wilders' belofte om Nederlanders weer baas in eigen land te maken is daar een vertaling van. Maar het nationalisme van de PVV is geen gewoon nationalisme. Het heeft paranoïde trekken: het ziet het voortbestaan van de natie bedreigd door allerlei imaginaire vijanden, zowel intern als extern. In het wereldbeeld van Wilders is de Nederlandse moslimgemeenschap een vijfde colonne die heult met buitenlandse mogendheden en organisaties die de ondergang van Nederland nastreven.
Wilders staat niet alleen met zijn ideeën. De ideologie van partijen als het Vlaams Belang, het Franse Rassemblement National of de Oostenrijkse fpö, partijen die meestal worden omschreven als radicaal-rechts, is eveneens gestoeld op het paranoïde nationalisme. Deze ideologie, die diepe wortels heeft in de Europese politieke cultuur, moeten we serieus nemen als we het electorale succes van deze partijen willen begrijpen. Eerder dan vage gevoelens van onvrede met de elite of economische malaise is het de aantrekkingskracht van dit wereldbeeld dat mensen op partijen als de PVV doet stemmen. Radicaal-rechts kan daarom enkel gecounterd worden met een coherent tegenverhaal.
Paranoïde nationalisme is geen nieuw fenomeen. In de Verenigde Staten dook deze ideologie op rond het midden van de negentiende eeuw. Een plotse toestroom van Ierse migranten - tussen 1845 en 1854 arriveerden maar liefst 2,9 miljoen nieuwkomers in de VS - leidde tot een politieke aardverschuiving. Protestantse Amerikanen van Engelse origine, tot dan toe de dominante groep, vreesden dat de nieuwe migranten, die veelal katholiek waren, geen goede democraten konden zijn. Katholieken stonden immers onder invloed van een buitenlandse vorst, de paus, die zich herhaaldelijk had uitgesproken tégen de democratie en de volkssoevereiniteit. Het anti-Ierse sentiment was zo fel dat tegenstanders een nieuwe politieke partij oprichtten, de Native American Party, die ook bekend stond als de Know-Nothings (als door buitenstaanders naar informatie over de partij gevraagd werd, werden haar aanhangers geacht te antwoorden met'I know nothing').Tijdens de presidentsverkiezingen van 1856 behaalde de Native American Party maar liefst 22 procent van de stemmen, vooraleer de partij uit elkaar viel door interne verdeeldheid over het slavernijvraagstuk.
De ideologie van de Know-Nothings wordt vaak omschreven als 'nativisme', een politieke stroming die de waarden en belangen van een inheemse bevolking wil verdedigen tegenover nieuwkomers. Maar die omschrijving dekt de lading niet helemaal. De Know-Nothings waren niet alleen bezorgd dat Ierse katholieken zich niet konden of wilden aanpassen aan de normen en waarden van de 'geboren' ingezetenen. Hun angst ging over iets fundamentelers: zij zagen de nieuwe migranten als een vijfde colonne, die Amerika onder gezag wilde brengen van buitenlandse elites, met name die in Rome. Daarom pleitten de Know-Nothings niet alleen voor een stop op Ierse immigratie, maar ook voor de uitsluiting van reeds gemigreerde katholieke Amerikanen van alle openbare functies. Als symbool lieten de Know-Nothings de Amerikaanse vlag waaien, met daarop het opschrift'Native Americans, Beware of Foreign Influence'.
In Europa vond het paranoïde nationalismeingang aan het einde van de negentiende eeuw. Hier waren het joodse minderheden die gezien werden als een bedreiging voor het voortbestaan van de Europese naties. De toenemende aandacht voor het 'joodse vraagstuk' was paradoxaal genoeg een gevolg van de juridische emancipatie van deze bevolkingsgroep. Na 1848 maakten Europese vorsten een einde aan de eeuwenlange legale discriminatie van hun joodse burgers. Joden verlieten geleidelijk aan hun getto's en begonnen te participeren in de bredere samenleving. Tegelijkertijd werden West-Europese samenlevingen geconfronteerd met een toestroom van joodse migranten uit Oost-Europa. De Russische tsaar Alexander III, die in 1881 de troon besteeg, voerde een expliciet antisemitische politiek. Pogroms werden gedoogd en zelfs aangemoedigd, wat ertoe leidde dat tussen 1881 en 1914 een derde van de Oost-Europese joden besloot te emigreren. De meesten daarvan migreerden naar de Verenigde Staten, maar ook West-Europa was een populaire bestemming.
Naarmate de joodse minderheid steeds zichtbaarder werd, werd ze ook in toenemende mate gebrandmerkt als zondebok. In Oostenrijk voerde de christelijk-sociale partij campagne tegen het 'joodse gevaar', en met succes - na de Eerste Wereldoorlog werd deze partij de grootste. Maar het waren natuurlijk vooral de nazi's die antisemitisme tot centraal onderdeel van hun programma maakten. Na de machtsovername van 1933 sloten de nazi's niet enkel de grenzen voor joodse migranten, maar werden Duitsers van joodse komaf uit hun burgerrechten gezet. Joden werden ontslagen uit publieke functies, joodse kinderen mochten niet meer naar de openbare school, en joodse bezittingen werd 'gearianiseerd' - dat wil zeggen, gestolen door de nazi's en hun handlangers. Maar ook deze maatregelen volstonden in de ogen van Hitler uiteindelijk niet; na het uitbreken van de Tweede Wereldoorlog besloot de nazitop dat een'Endlösung'nodig was - het uitmoorden van alle joden.
Het antisemitisme van de nazi's was gebaseerd op biologisch racisme, het idee dat er superieure en inferieure rassen zijn. Maar hun antisemitisme was óók, en misschien zelfs nog in belangrijker mate, een uiting van een verwrongen nationalisme. Nazipropaganda schilderde joden niet alleen af als minderwaardigeUntermenschen,voor wie men afkeer en walging moest voelen, joden kregen ook een actieve rol toebedeeld als volksvijand nummer één. Een naziposter met een jodenster vatte deze visie kernachtig samen: 'Wie dit teken draagt, is een vijand van ons volk.' De nazi's waren er ook van overtuigd dat de interne, joodse vijand onder een hoedje speelde met vijanden van buitenaf. Samenzweringstheorieën als deProtocollen van de wijzen van Zion, waarin joden werden afgeschilderd als een machtsbeluste coterie uit op werelddominantie, werden door Hitler voor waar aanzien. InMein Kampflegde hij uit dat de Russische Revolutie, volgens hem beraamd door joodse bolsjewieken, een eerste stap was in dat plan. Maar ook kapitalistische landen als de VS en Groot-Brittannië zouden onder controle staan van 'joodse financiers'.
Gelijkaardige geluiden vinden we vandaag bij radicaal-rechts. Moslimmigranten zouden nu een bedreiging vormen voor de eigen bevolking. Wilders heeft de islam meermaals omschreven als een 'existentieel gevaar' voor Nederland. Toen de PVV in 2018 een wetsvoorstel indiende om de islam te verbieden, schreef Wilders in de motivatie dat de islam 'de vernietiging van onze democratie' en 'de vestiging van een islamitisch wereldrijk' nastreeft. 'Dit doel staat niet alleen haaks op onze cultuur, onze normen en waarden, onze rechten en onze vrijheden', zo waarschuwde hij, 'maar bedreigt die ook.' Vlaams Belang-kopstuk Filip Dewinter omschreef de Europese moslimgemeenschap als 'het paard van Troje van de islam in Europa' en waarschuwde dat 'het einddoel van de radicale islam duidelijk is: Europa moet Eurabië worden'. In Oostenrijk vergeleek de fpö migratie uit moslimlanden met de militaire expansie van het Ottomaanse Rijk in de zeventiende eeuw, toen het Turkse leger voor de poorten van Wenen verscheen.
Een tweede punt van overeenkomst is dat ook radicaal-rechtse denkers en partijen samenzweringstheorieën omarmen waarbij minderheden worden voorgesteld als een vijfde colonne in dienst van vijandige mogendheden. Net als de Know-Nothings of de nazi's waarschuwt radicaal-rechts vandaag de dag voor een samenzwering tussen de moslimgemeenschap en schimmige internationale elites. Dit idee speelt bijvoorbeeld een centrale rol in het werk van Bat Ye'or, een Brits-Egyptische schrijfster die een grote invloed heeft op politici als Wilders. In haar boekEurabia: The Euro-Arab Axisuit 2005 beschrijft zij hoe Europa gekoloniseerd wordt door de Arabische wereld. Gemotiveerd door winstbejag en verlamd door angst voor islamitische minderheden in Europa zou de Europese Commissie, in samenwerking met Arabische oliestaten, een actieve politiek van islamisering voeren. Ook Renaud Camus, een Franse auteur wiens ideeën enthousiast worden omarmd door PVV'er Martin Bosma, suggereert dat de nakende 'omvolking' van Europa bewust wordt nagestreefd door elites binnen de Franse regering en de Europese Unie (de zogenaamde'remplacistes').
Radicaal-rechtse partijen warenna de oorlog lang marginaal; in de jaren tachtig en negentig behaalde de Centrumpartij bijvoorbeeld nooit meer dan één zetel. Maar sinds 2000 kennen ze toenemend succes; volgens politicoloog Cas Mudde zijn zij zelfs 'de succesvolste nieuwe partijfamilie sinds de Tweede Wereldoorlog'. Tussen 1995 en 2020 verdrievoudigde deze partijfamilie haar stemmenaandeel op Europees niveau van vijf tot vijftien procent. Aan die opwaartse trend lijkt voorlopig nog geen einde te komen. Sinds oktober 2022 heeft Italië met Giorgia Meloni zelfs een radicaal-rechtse minister-president. In Zweden werd enkele maanden geleden een nieuwe coalitie gevormd met de gedoogsteun van radicaal-rechts, en in Nederland lijkt een regering onder leiding van of ten minste met de steun van de PVV op dit moment in de kaarten te liggen.
Hoe kunnen we de terugkeer van het paranoïde nationalisme verklaren? Over dit onderwerp is al veel inkt gevloeid en wat daarbij opvalt is dat journalisten en onderzoekers er steeds weer van uitgaan dat de opkomst van radicaal-rechtse partijen weinig te maken zou hebben met hun boodschap. In plaats daarvan wordt het electorale succes verklaard als een gevolg van structurele veranderingen die een gevoel van onvrede bij burgers zouden veroorzaken. Een stem voor radicaal-rechts wordt daarmee geduid als een proteststem, een stem tegen de gevestigde orde, in plaats van als een stem vóór een bepaald ideologisch programma.
Zo is een veelgehoorde verklaring voor de opkomst van radicaal-rechts dat burgers zich niet gehoord voelen door traditionele partijen. In de jaren tachtig en negentig verloren voormalige massapartijen zoals de socialisten en christen-democraten steeds meer leden, wat een representatiecrisis zou hebben veroorzaakt. Het politieke spel werd in toenemende mate gedomineerd door professionele bestuurders losgezongen van de rest van de samenleving, zo luidt de analyse. Radicaal-rechtse partijen zouden hier slim op inspelen door zichzelf af te schilderen als de stem van de gewone man. De PVV of het Rassemblement National zijn in deze optiek in de eerste plaats 'populistisch': zij spreken voor de gewone man, of beweren dat althans, en zetten zich af tegen de gevestigde orde. De Duits-Amerikaanse politicoloog Jan-Werner Mueller bijvoorbeeld legt de oorzaak voor de opkomst van partijen als de PVV in zijn boekWat is populisme?bij de technocratische manier waarop de Europese Unie in 2010 de schuldencrisis aanpakte. Dat zou anti-elite-sentimenten hebben aangewakkerd die resulteerden in het groeiende electorale succes van 'populistische' partijen.
Dit verklaringsmodel is nog steeds populair. Zo betoogde socioloog Roy Kemmers inde Volkskrantdat Wilders' overwinning van 22 november op het conto geschreven kan worden van 'de jarenlange, structurele onvrede over de politiek'. Maar andere onderzoekers zetten steeds meer kanttekeningen bij deze lezing. Als kiezers van radicaal-rechtse partijen vooral gemotiveerd zouden worden door anti-elitisme, zou je namelijk verwachten dat ook partijen die zich tegen het grootkapitaal afzetten electoraal succes zouden hebben. En na de financiële crisis van 2008 leek het er heel even op dat ook op links populistische partijen ontstonden, zoals het Spaanse Podemos. Maar die gingen al gauw ten onder, of verloren hun expliciet anti-elitaire karakter. Ook uit meer systematisch onderzoek van politicologen, zoals de Noorse professor Elisabeth Ivarsflaten, blijkt dat 'anti-elite'standpunten op zichzelf geen kiezers trekken - tenzij ze gekoppeld zijn aan een anti-migratieagenda.
Gelijkaardige kanttekeningen kunnen geplaatst worden bij een andere traditionele verklaring voor de opkomst van radicaal-rechts, namelijk dat een stem voor deze partijen gemotiveerd wordt door economische malaise. Sinds de jaren negentig is de economische positie van sommige groepen in de geïndustrialiseerde wereld achteruitgegaan, met name die van de praktisch opgeleiden die werken in sectoren waar concurrentie toenam door globalisering. Onvrede over hun economische achteruitgang zou deze 'verliezers van de globalisering' motiveren tot een stem voor radicaal-rechts, zo speculeerden onderzoekers als de Zwitserse politicoloog Hans-Georg Betz. Ook de overwinning van Donald Trump in 2016 werd steevast toegeschreven aan zijn populariteit bij een witte arbeidersklasse die haar positie achteruit had zien gaan.
Maar ook deze verklaring wordt door recenter onderzoek ondergraven. Kiezersonderzoek laat zien dat radicaal-rechtse partijen kiezers aantrekken van verschillende kanten van het sociaal-economische spectrum, arbeiders én ondernemers. Daarnaast blijkt ook dat slechts weinig kiezers stemmen voor radicaal-rechtse partijen uit zuiver economische overwegingen. In plaats daarvan geven ze aan dat hun stem voor radicaal-rechts vooral gemotiveerd werd door de wens hun cultuur te beschermen tegen indringers - met andere woorden door nationalisme. Sterker nog, als het economisch slechter gaat, neemt het succes van radicaal-rechtse partijen vaak af, omdat journalisten toenemende aandacht besteden aan economische issues als werkloosheid, ten nadele van typisch radicaal-rechtse thema's als migratie en cultuurstrijd.
Kortom, na twintig jaar onderzoek zijn politicologen tot de niet zo heel verrassende conclusie gekomen dat de kiezers van radicaal-rechtse partijen gemotiveerd worden door hun programma, in het bijzonder door hun anti-immigratiestandpunten - standpunten die ik eerder geduid heb als een verkrampte vorm van nationalisme. Kiezers voelen zich aangetrokken tot de ideologie van deze partijen. Een stem voor radicaal rechts is niet zozeer een proteststem, maar een stem vóór een bepaald programma: de bescherming van de natie, het eigen volk, tegen interne en externe vijanden.
Dat is op zich ook niet zo heel verwonderlijk. Uit de geschiedenis weten we dat het nationalistisme een krachtige ideologie is, met het vermogen om miljoenen mensen te mobiliseren. Nationalisten spelen in op een basale behoefte van de mens: de behoefte aan gemeenschap, wat socioloog Jan-Willem Duyvendak het thuisgevoel noemt. Paranoïde nationalisten voegen daar nog iets aan toe: het idee dat dit thuis bedreigd wordt door gevaarlijke vijanden, en dat zij de enigen zijn die daar verweer tegen bieden. Ook deze combattieve variant van het nationalisme heeft in het verleden al bewezen veel mensen te kunnen aanspreken.
Het paranoïde nationalisme is niet altijdeven electoraal succesvol geweest. In de naoorlogse periode verdween deze ideologie bijna volledig uit de Europese politieke cultuur. Pas rond de eeuwwisseling begonnen partijen als het Vlaams Belang of de fpö meer succes te boeken. Een voor de hand liggende verklaring is dat de influx van migranten de boodschap van dit soort partijen deed resoneren bij een groeiend aantal kiezers. De tijdlijn klopt min of meer: vanaf de jaren zestig tot de jaren negentig migreerden steeds meer mensen vanuit niet-westerse landen naar Europa, aanvankelijk als gastarbeiders, later vooral in het kader van de gezinshereniging. Toen steeds duidelijker werd dat zij hier niet waren als tijdelijke werkkrachten, maar zich met hun families in Europa wortelden, creëerde dat een backlash die radicaal-rechts in de late jaren negentig zijn eerste successen bezorgde in bijvoorbeeld België en Frankrijk.
Maar toch vormt immigratie, en de backlash die zij creëerde, alléén geen afdoende verklaring voor de heropleving van het paranoïde nationalisme. In Duitsland bijvoorbeeld kreeg radicaal-rechts lang geen voet aan de grond, terwijl dit land binnen Europa een van de populairste bestemmingen is voor migranten. Daartegenover staat dat radicaal-rechtse partijen electoraal nog veel succesvoller zijn in Oost-dan in West-Europa - zo behaalde PiS in Polen bij de parlementsverkiezingen van oktober 2023 maar liefst 44 procent van de stemmen. Maar deze landen kennen juist veel minder immigratie dan West-Europese landen. Volgens de meeste recente cijfers zouden er slechts tweehonderdduizend vreemdelingen in Polen wonen, en de meesten daarvan zijn afkomstig uit buurland Oekraïne.
Het is dan ook veel te kort door de bocht om het succes van radicaal-rechts te zien als een mechanische vertaling van onvrede over migratie. Het heeft óók veel te maken met politiek-culturele ontwikkelingen, met name het wegebben van het naoorlogse taboe op nationalisme. Na de nederlaag van nazi-Duitsland raakten West-Europese politieke elites ervan overtuigd dat het grootschalige geweld van de voorafgaande jaren op het conto van het nationalisme viel te schrijven. Die anti-nationalistische consensus had een belangrijke impact op de politieke cultuur van West-Europese staten en creëerde een taboe op uitingen van virulent natio nalisme. Maar sinds de eeuwwisseling zijn er andere traumatische gebeurtenissen die de herinnering aan de oorlog en de holocaust hebben weggedrukt, met name 9/11 en de jihadistische aanslagen die daarop volgden in Europa. Hierdoor brokkelde het taboe op het paranoïde nationalisme langzaam af. In het voormalige Oostblok was de omslag nog dramatischer. Hier had de antinationalistische consensus zich niet spontaan ontwikkeld, maar was topdown opgelegd vanuit Moskou. Met het wegvallen van de Sovjet-Unie verdween ook het van bovenaf opgelegde antinationalisme.
De recente Duitse geschiedenis illustreert hoe het taboe op nationalisme lang een rem zette op radicaal-rechtse partijen. In West-Duitsland ontstond vanaf de jaren zestig en zeventig een sterke herinneringscultuur, waarbij de collectieve Duitse verantwoordelijkheid voor de Tweede Wereldoorlog en de holocaust centraal stond. De generatie die toen volwassen werd had zelf geen herinnering aan het naziverleden, maar werd zich door het werk van historici, en door rechtszaken als het proces tegen Adolf Eichmann, bewust van de wandaden begaan door hun ouders. De Amerikaanse serieHolocaust,waar in 1979 maar liefst een derde van de Duitse bevolking naar keek, bestendigde dat beeld. In de jaren tachtig probeerden sommige historici, onder wie Ernst Nolte, deze zwarte visie op de Duitse geschiedenis bij te stellen door te argumenteren dat de holocaust vergelijkbaar was met andere massamoorden zoals die onder Stalin. In de daaropvolgendeHistorikerstreitkreeg hij stevig weerwerk van andere geschiedkundigen en uiteindelijk kwam Nolte volledig geïsoleerd te staan met zijn vergoelijkende visie op het naziverleden.
Deze herinneringscultuur had een grote impact op de Duitse politiek. Er was geen ruimte voor nationalistische partijen, die geassocieerd werden met het naziverleden. De Republikeinen (rep), een virulent nationalistische partij die geleid werd door een oud-lid van de Waffen-SS, behaalde nooit meer dan vijf procent van de stemmen. Linkse politici en activisten lieten geen kans voorbijgaan om hun afschuw van de rep uit te drukken. Ze protesteerden bij bijeenkomsten van de rep, vielen parlementsleden van deze partij lastig en dreigden soms ook met geweld. Maar ook de conservatieve cdu/csu wees elke toenadering tot deze partij bij voorbaat af. Deze antinationalistische consensus had effect: het zou tot 2017 duren vooraleer een partij uit deze familie, Alternative für Deutschland (AfD), meer dan tien procent van de stemmen voor de Bondsdag wist te behalen. Die stemmen kwamen bovendien grotendeels uit het oosten van het land - het deel van Duitsland dat nooit de confrontatie was aangegaan met het naziverleden.
In Frankrijk, Nederland en Belgiëzag men zichzelf aanvankelijk vooral als slachtoffer van de nazi's. Maar vanaf de jaren tachtig werd ook in deze landen meer aandacht besteed aan het collaboratieverleden, en de eigen bijdrage aan de holocaust, een proces dat versneld werd door het einde van de Koude Oorlog. Uiteindelijk leidden deze interne debatten ertoe dat ook Franse, Nederlandse en Belgische regeringsleiders zich officieel verontschuldigden voor hun rol in de holocaust - iets wat hun Duitse tegenhangers al veel eerder hadden gedaan. Politiek gezien resulteerde deze herinneringscultuur in een cordon sanitaire rond radicaal-rechtse partijen, waaraan journalisten en gewone burgers bijdroegen. Toen Jean-Marie Le Pen, de leider van het Front National, tijdens de presidentsverkiezingen van 2002 onverwacht tweede werd, vonden er massale anti-FN-demonstraties plaats, die meer dan 1,3 miljoen Fransen op de been brachten. Jacques Chirac versloeg Le Pen vervolgens met een verbluffende 82 procent van de stemmen.
De antinationalistische consensus begint evenwel uit te doven. Dat is enerzijds een gevolg van het voorbijgaan van de tijd: ondertussen is de Tweede Wereldoorlog alweer drie generaties geleden. Maar nog belangrijker is dat zich andere ijkpunten hebben aangediend voor het collectieve geheugen. Met name de gebeurtenissen van 9/11 en de daaropvolgende jihadistische aanslagen in Europa hebben de generatie die nu aan de knoppen van de macht zit - de huidige veertigers en vijftigers - sterk beïnvloed. Dat wordt duidelijk geïllustreerd door de Nederlandse casus. Hier is na de moorden op Pim Fortuyn en Theo van Gogh in respectievelijk 2002 en 2004 de naoorlogse antinationalistische consensus razendsnel afgebrokkeld - sneller dan in welk buurland dan ook. Rechtse partijen als de VVD en het CDA namen het antimigratiestandpunt van de Lijst Pim Fortuyn eensklaps over. Maar ook aan de linkerzijde stortten heilige politieke huisjes in elkaar. In plaats van het steeds harder wordende antimigrantendiscours te veroordelen, sloeg Wouter Bos, die in 2002 de nieuwe partijleider werd van de PvdA, eenmea culpa:links had volgens hem veel te laat beseft dat migratie allerlei problemen met zich meebrengt.
Het verdwijnen van het naoorlogse taboe op nationalisme is waarschijnlijk onomkeerbaar. De herinnering aan de oorlog heeft ons decennialang gevaccineerd tegen de meer virulente vormen van nationalisme. Maar dit vaccin lijkt nu zelfs in Duitsland uitgewerkt: AfD zou weleens de tweede grootste partij van Duitsland kunnen worden. Pogingen om deze consensus te herstellen door bijvoorbeeld in het onderwijs meer aandacht te besteden aan de geschiedenis van de Tweede Wereldoorlog en de holocaust lijken weinig vruchten af te werpen, en kunnen zelfs contraproductief zijn. Een zelfkritische herinneringscultuur kan niet gefabriceerd worden, maar moet groeien van onderaf.
Maar het feit dat het vanzelfsprekende taboe op nationalisme is verdwenen, zou ons niet moeten aanzetten tot wanhoop, of, erger nog, tot het klakkeloos overnemen van ultranationalistische standpunten. Wel moeten tegenstanders van radicaal-rechts hun bezwaren tegen deze ideologie helderder leren formuleren. Het volstaat niet langer om het label 'fascisme' te gebruiken om radicaal-rechtse standpunten in diskrediet te brengen. In plaats daarvan moet er een duidelijk ideologisch alternatief geboden worden. Linkse tegenstanders van radicaal-rechts zouden moeten uitleggen waarom internationale solidariteit volgens hen noodzakelijk is, bijvoorbeeld in het licht van de klimaatcrisis. Aan de rechterzijde van het politieke spectrum zouden politici en activisten gematigde en meer inclusieve vormen van nationalisme moeten verdedigen. Alleen op deze manier kunnen we weerwerk bieden tegen de terugkeer van het paranoïde nationalisme.
Annelien De Dijn is hoogleraar moderne politieke geschiedenis aan de Universiteit Utrecht
Slechts weinig kiezers stemmen voor radicaal-rechtse partijen uit zuiver economische overwegingen