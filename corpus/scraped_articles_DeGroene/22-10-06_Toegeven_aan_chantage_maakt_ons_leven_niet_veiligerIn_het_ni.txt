Toegeven aan chantage maakt ons leven niet veiliger In het nieuws

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
6 oktober 2022
Europa trilt na van twee ongekende weken. President Poetin beval een militaire mobilisatie van Rusland, voor het eerst sinds 1941, liet schijnreferenda houden en claimde de inlijving van vier Oekraïense provincies door Rusland. Hij bedreigde 'het collectieve Westen' met kernwapens en gaf (waarschijnlijk) opdracht om gaspijpleidingen op te blazen in de zee bij Denemarken. Het psychologische effect was groot: Europese media speculeerden volop over kernoorlog en commentaren stelden dat Poetin de schepen achter zich heeft verbrand. Europa - en de wereld - bevindt zich op volstrekt nieuw en gevaarlijk terrein.
Dit is waar, en ook weer niet. Een kernmacht die een ander land binnenvalt en annexeert, dat is inderdaad een historische innovatie. Maar Poetin blijft vooral meer doen van wat hij in februari heeft besloten. Nadat de verovering van de Oekraïense hoofdstad Kiev mislukte - achteraf gezien al binnen enkele dagen - stond Poetin een paar maal voor dezelfde keuze. Hij kon ofwel de tegenslagen accepteren en een uitweg zoeken om zijn gezicht te redden voor de zaken militair verslechterden. Of hij kon op dezelfde koers blijven, maar dan met steeds grotere risico's voor hemzelf, zijn samenleving en de wereld. Hij koos steeds hetzelfde.
De nucleaire dreigementen van vorige week zijn bepaald niet de eerste van dit jaar; de Europese schok erover ook niet. De schijnreferenda en de annexaties kondigde Poetin in feite al aan in februari. Het opblazen van de pijpleidingen (ervan uitgaand dat Rusland erachter zat) is een radicale, maar in zekere zin consequente voortzetting van de energie-oorlog die Poetin sinds de eerste Europese sancties inzette. Ze 'reflecteren Poetins weigering om te accepteren dat hij niet uit deze oorlog gaat krijgen wat hij er uit hoopte te krijgen', zegt militair historicus Lawrence Freedman verderop in dit nummer(zie pagina 20).
Als er iets verschuift dan is het dit: hoewel Poetins toon schriller en bozer wordt, hangt rond zijn beleid nu de penetrante geur van mislukking. Poetin heeft geprobeerd een budget-wereldrijk uit te breiden, zonder noemenswaardige kosten voor de etnische Russen in Ruslands moderne Europese steden. Dat is mislukt. Deze oorlog gaat de Russische samenleving en de stabiliteit van het Russische regime testen.
In een drie kwartier durende speech uitte Poetin zijn woede hierover. In zijn toespraak hoonde Poetin onder meer westerse pogingen om Rusland, China en Iran te isoleren. Een opvallend rijtje, want als dit de kern van de anti-westerse wereld is, is dat een duidelijk worstelend trio. Het zelfverzekerde China wankelt opeens, met een futloze economie, bizar coronabeleid en een rap aan glans inboetende leider. Iran schudt op zijn grondvesten, aangejaagd door een bevolking wier dromen en keuzes steeds radicaler afwijken van die van haar bejaarde leiders(zie pagina 14).
'Fukuyama's wraak' is dit moment in de geschiedenis al genoemd in een internetmeme - een verwijzing naar de eindoverwinning van de westersliberale orde die Francis Fukuyama beschreef. Dat is meer spot dan realiteit, maar het is een verademing dat de liberale democratie niet meer zo in de touwen hangt als een paar jaar terug. Dat komt mede door de eenheid van westerse landen in hun steun aan Oekraïne, onder leiding van de internationaal verrassend effectieve Amerikaanse president Biden.
Het is inderdaad een gevaarlijk moment, maar er is geen logische reden om te geloven dat toegeven aan nucleaire chantage ons leven veiliger maakt - zeker op lange termijn. Poetins historischewhataboutismen pseudo-feiten onderstrepen dat alleen maar. Terwijl hij bazelde over 'de radicale westerse ontkenning van morele normen' rapporteerde de VN-gezant voor mensenrechten de 'wijdverspreide Russische praktijk van marteling van burgers' in Oekraïne. Elke dag bewijzen miljoenen Oekraïners dat ze dit Rusland willen weerstaan. En elke dag bewijst dat de keuze om Oekraïne te steunen de juiste was.
Elke dag bewijst dat Oekraïne steunen de juiste keuze was