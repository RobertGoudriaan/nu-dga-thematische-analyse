De zus van de Briljante Kameraad Profiel Kim Yo-jong

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
28 november 2024
Noord-Korea is door zijn kernwapens en de inzet van soldaten tegen Oekraïne een gevaarlijke wereldspeler geworden. Naast Kim Jong-un staat een nauwelijks bekende sterke vrouw aan het roer, zijn zus Kim Yo-jong.
Kim Jong-un, wie kenthem niet? Met zijn vlezige gestalte en zijn pafferige gelaat is de opperste leider op foto's niet te missen. De bol rust op een halve-maanachtige onderkin, terwijl van de hoog opgeschoren slapen een haardos oprijst als een bolwerk. Vaak draagt hij een opvallende hoed en een lange jas. En zelfs met de manier waarop hij een sigaret vasthoudt wil de Briljante Kameraad lijken op de stichter van de Democratische Volksrepubliek Korea. Niet toevallig is dat zijn eigen grootvader, Kim Il-sung, die sinds zijn dood in 1994 officieel de Eeuwige President van Noord-Korea is.
De werkelijke macht is in handen van twee van de kleinkinderen van de Eeuwige President. Behalve Kim Jong-un is dat zijn zus, Kim Yo-jong. Deze jonge vrouw is buiten haar land nauwelijks bekend. Westerse persbureaus omschrijven haar graag als de 'machtige' of 'invloedrijke' zuster van leider Kim Jong-un. Dat is een understatement. Zij is het die de politiek tegenover de aartsvijanden Zuid-Korea en de Verenigde Staten bepaalt. Zij is de macht achter de troon van haar oudere broer. Zij is zijn plaatsvervanger. En ze wordt genoemd als zijn opvolger.
De afstammelingen van Kim Il-sung behoren tot de Paektu-bloedlijn, zo genoemd naar de indrukwekkende vulkaan aan de grens met China waar volgens de nationale mythologie de Koreaanse natie is gesticht. Het is de heilige berg van de revolutie van Kim Il-sung, die in ontelbare portretten en standbeelden nog altijd alomtegenwoordig is. De staatsmedia, nooit karig met hun bombastische lofzangen op de familie Kim, overtroffen zichzelf toen ze hem een nieuwe naam gaven: God. Wie een van zijn kolossale standbeelden komt vereren, moet na een ingetogen dankgebed, het brengen van een bloemenhulde en een eerbiedige buiging, achterwaarts teruglopen, want God de rug toekeren is een doodzonde.
Kim Il-sung wordt kortweg de Zon genoemd. De belangrijkste nationale feestdag is zijn geboortedag, tot voor kort bekend als de Dag van de Zon. Die benaming is echter afgeschaft. Hetzelfde is gebeurd met de Dag van de Stralende Ster. Dit op één na belangrijkste nationale feest moest de geboorte herdenken van Gods zoon Kim Jong-il, vader van Kim Jong-un. De stralende ster doofde echter dertien jaar geleden door een hartaanval uit, maar bleef schitteren als Eeuwige Secretaris-Generaal van de Partij van de Arbeiders. Zijn jongste zoon Jongun werd de nieuwe opperste leider. Deze doet met voornamelijk symbolische maatregelen steeds meer afbreuk aan de postume heerschappij van de vorige leiders van de dynastie. Eerst hief hij hun feestdagen op, vorige maand schafte hij ook de Juche-kalender af. Het jaar 1 van deze jaartelling, genoemd naar de door Kim Il-sung verzonnen ideologie van zelfredzaamheid, viel volgens de gregoriaanse kalender samen met 1912, het geboortejaar van Kim Il-sung.
De afschaling van eerbetoon aan de eerste en tweede Kim past in een campagne die de macht van de leider van de derde Kim-generatie nog verder moet versterken. Daarom eist Kim Jong-un steeds meer persoonlijkheidsverering, ook als dat ten koste gaat van zijn pa en opa. Een ander onderdeel van die campagne is de verplichte eed van trouw aan Kim Jong-un. De ziel van die operatie is zijn zusje Yo-jong. Zelf heeft ze geen titel. Haar officiële functie is die van onderdirecteur van de afdeling propaganda en agitatie van de Partij van de Arbeiders, maar haar functie als zus ván is veel belangrijker.
Behalve aan zijn pregnante uiterlijk is Kim Jong-un ook direct te herkennen aan degenen die hem vergezellen op zijn 'inspectiebezoeken' aan fabrieken, landbouwbedrijven, scholen, speeltuinen, militaire installaties of wat dan ook. Hij komt er niet om zich te laten informeren, maar om instructies te geven, want hij weet alles over alles. Op al zijn inspectiebezoeken is hij aan één stuk door aan het pontificeren, terwijl deskundigen en autoriteiten eerbiedig naar hem luisteren. Of ze nu jong of bejaard zijn, burger of militair, ze hebben altijd een opschrijfboekje in de ene hand en een pen in de andere, om de parels die uit Kims mond rollen voor altijd te kunnen koesteren. Vaak ook is Kim het middelpunt van streng geregisseerde massameetings, waarop iedereen hem met gedisciplineerd enthousiasme toejuicht en intussen om het hardst klapt.
Op hun jasje of shirt hebben de NoordKoreanen op harthoogte een speldje zitten waarop de grootvader en de vader van Kim zijn afgebeeld. Dit jaar zijn voor het eerst badges gesignaleerd waarop hij zelf staat. Nog even, en de buttons met zijn vader en grootvader erop zullen zijn verdwenen. Zo'n speldje is verplicht voor iedere Noord-Koreaan vanaf zijn of haar zestiende. Wie het niet op heeft en daarvoor geen goede reden kan opgeven, krijgt straf.
Studenten worden op de campus gecontroleerd op hun Kim-speldje zoals vrouwen in Iran op hun hoofddoekje. Net als de ayatollahs is Kim allergisch voor wat hij een gebrek aan respect vindt. Die allergie gaat heel ver. Als je een portret van de leider, al is het maar een krantenfoto, bij het vuil gooit in plaats van het in te leveren op een speciaal verzamelpunt, vraag je om ernstige problemen. En als je niet hard genoeg voor hem klapt, kan je dat lelijk opbreken. Een hoge functionaris kan daar niet meer van meepraten. Hij viel in ongenade en werd geëxecuteerd omdat tijdens een optreden van de opperste leider zijn applaus te lauw was geweest.
Dictatuur is een te zwak woord omde tirannie van de familie Kim te karakteriseren. Het woord van Kim Jong-un is absolute wet, zoals destijds het woord van zijn grootvader en daarna van zijn vader. Hij beslist over alles, ook over leven en dood. Alle maatschappelijke organisaties zijn machtsinstrumenten van de Partij van de Arbeiders, dus van de Gerespecteerde Kameraad. Big Brother houdt de bevolking onder ijzeren controle. Bijna niets mag. Luisteren naar K-pop of een buitenlandse radiozender is zwaar strafbaar. Werkkampen en folterkamers zijn altijd dichtbij. De persoonlijkheidscultus lijkt op een ritueel dat bedoeld is om een wraaklustige god gunstig te stemmen door hem te overladen met eerbewijzen.
Dit totalitaire systeem blijkt te werken. Het werkt al driekwart eeuw. Voor zover bekend is er geen verzet, of het zouden de stille plannen moeten zijn van degenen die uit hun gevangenisland proberen te ontsnappen. Ieder ander lijkt te berusten in de uitzichtloosheid. Logisch, want je bent je hele leven niets anders gewend dan het regime van de Kims, je hebt geen idee van de buitenwereld, en je weet dat verzet zinloos en levensgevaarlijk is, want politie en verklikkers zijn overal. Sinds de vestiging van de dictatuur is er nooit een openbaar protest geweest, laat staan een volksopstand.
Als een bezoekende buitenlander tijdens zijn strak georkestreerde verblijf in Noord-Korea voorzichtig aan zijn oppasser vraagt waarom de opeenvolgende leiders van de dynastie Kim zo geliefd zijn, krijgt hij als antwoord: 'Omdat wij weten dat ze ons alleen maar goeds hebben gebracht.' Het zou verkeerd zijn dat uitsluitend als propagandapraat op te vatten. Het is eerder hetresultaatvan de propaganda. Leugens die almaar worden herhaald, beklijven immers op den duur. Vraag maar aan de populisten in eigen land. Joseph Goebbels wist er al alles van.
De eindeloze herhaling van lofzangen, dag in dag uit, jaar in jaar uit, heeft haar uitwerking niet gemist. Veel Noord-Koreanen hebben een heilig geloof in de weldaden van het regime en een diep respect voor de heersende familie. Ze zijn fervent chauvinistisch en denken dat het Westen in de greep is van armoede en ontbering. In de familie Kim zien ze de beste garantie om zich het vijandige Westen en zijn bondgenoten van het lijf te houden. Hoe meer de officiële propaganda deze gevoelens van dankbaarheid, respect, patriottisme aanwakkert en haat tegen de buitenlandse vijanden zaait, des te meer zullen de inwoners van de Democratische Volksrepubliek in hun dictatoriaal regime geloven.
Politieke propaganda is voor het NoordKoreaanse bewind van vitaal belang. De propagandisten voeren ook campagnes tegen buitenlandse vijanden, echte of vermeende. Dat doen ze niet om hen te bekeren, maar om de positie in eigen land te versterken en nog meer geloofd en geprezen te worden. De leider van het propagandaoffensief is iemand in wie Kim Jong-un een blind vertrouwen heeft, iemand die hem belangrijke beslissingen influistert, iemand die net als hij de macht heeft over leven en dood: zijn zusje.
Als leden van de heersende familiehebben Kim Jong-un en Kim Yo-jong hun macht uitsluitend te danken aan hun afkomst. Vorstendynastieën die hun ontstaan danken aan een socialistische revolutie komen wel vaker voor. Macht overstijgt immers elke ideologie, ook over het graf heen. Maak dus je zoon tot je opvolger, zoals Hun Sen deed in Cambodja en Daniel Ortega van plan is in Nicaragua, of je broer, zoals Fidel Castro deed in Cuba. Of draag, zoals in China, de heerschappij over aan een ander 'prinsenkind' van de Rode Adel en houd zo de macht binnen je politieke familie. In Noord-Korea heeft de monarchie een lange geschiedenis. Het schiereiland is een paar duizend jaar lang bestuurd geweest door koningen, die al dan niet vazallen waren van de Chinese keizer, totdat het in 1910 werd geannexeerd door Japan.
Direct na de Tweede Wereldoorlog werd Korea net als Duitsland in tweeën gedeeld. De communistische guerrillaleider Kim Il-sung die in het Noorden aan de macht kwam, herstelde in naam van het socialisme de erfelijke, absolutistische monarchie. De geschiedenis van de dynastie Kim zit vol mythologie, vervalsingen en onzekerheden. Zo staat ook het geboortejaar van Kim Jong-un niet vast. 1982? 1983? 1984? Ook de leeftijd van zijn vrouw en drie kinderen is onzeker. Van twee van de drie kennen we naam noch gender.
Kim Jong-un heeft een serie halfbroers en -zussen - hun vader was een notoire rokkenjager - van wie hij de oudste, Kim Jong-nam, in 2017 op het vliegveld van Kuala Lumpur met zenuwgas liet vermoorden. Daarmee bleef hij de dynastieke traditie trouw om familieleden die het ongenoegen van de heersende despoot hebben gewekt uit te schakelen, liefst door liquidatie. In 2013 had hij al zijn machtige oom Jang Songthaek uit de weg laten ruimen, en kort daarop ook diens hele familie, kinderen incluis. Postuum werd ook iedere herinnering aan hem vernietigd. Zijn naam komt nergens meer voor, op foto's is hij uitgewist. Jang Song-thaek bestaat niet meer.
Van Kim Yo-jong, het jongste van de drie wettige kinderen van de Geliefde Leider Kim Jongil, weten we wel de geboortedatum, maar niet het geboortejaar: 1987 of 1989. Al als kleine kleuter werd ze door haar ouders aangesproken als Prinses. Logisch, want zelf beschouwden ze zich als een koningspaar. Op de leeftijd van zeven (of negen) jaar vertrok Yo-jong met haar beide broers naar Zwitserland, waar ze onder een valse naam een peperdure kostschool in Bern bezocht. Daar raakte ze heel close met Kim Jong-un.
Terug in Pyongyang bleef Yo-jong voor de Noord-Koreanen een onbekende, totdat haar broer door hun vader Kim Jong-il werd aangewezen als zijn opvolger. Eigenlijk was hun oudste broer de kroonpretendent, maar hun vader veranderde van gedachten omdat, zoals zijn Japanse kok later onthulde, de jongeman zich volgens Kim Jong-il gedroeg als een klein meisje.
Kim Jong-un was nog geen jaar aan de macht toen hij op symbolische wijze duidelijk maakte dat zijn zus als prominent lid van de Paektu-clan een belangrijke rol zou gaan spelen. Ze werd gefilmd samen met een tante van dezelfde bloedlijn, beiden gezeten op een wit paard met een hoofdstel waarop het symbool van de dynastie stond afgebeeld. Een paar jaar later werd haar rol nog duidelijker onderstreept, opnieuw met een rit te paard, maar nu op de heilige Paektu-berg, waar volgens de mythologie (maar niet volgens de feiten) haar vader was geboren. Ditmaal was Yo-jong in gezelschap van niemand minder dan haar beminde broer, de opperste leider.
Noord-Korea-waarnemers- vaak zijn dat Zuid-Koreanen of gevluchte Noord-Koreaanse ex-functionarissen - hebben er een handje van om regimecrises te ontdekken. Bij gebrek aan harde feiten moeten ze het doen met minimale aanwijzingen, geruchten of louter vermoedens. Tot nu toe blijken ze zich te laten leiden door gedachten waarvan hun eigen wens de vader is. Zo waren er de afgelopen weken verhalen over voorbereidingen voor een staatsgreep en over plannen voor een moordaanslag op Kim Jong-un.
Ook over de positie van Yo-jong is stevig gespeculeerd. Dat heeft alles te maken met jaloezie tussen de vrouw, de zus en de dochter van Kim Jong-un. Toen deze in 2012 een pretpark opende, werd hij vergezeld door een onbekende jonge vrouw. Dat bleek zijn echtgenote te zijn. Ze heette Ri Sol-ju en was zangeres geweest. Voor Noord-Koreaanse begrippen was de publieke presentatie van 'kameraad Ri Sol-ju' een enorme doorbraak, die voor het eerst een kijkje gaf in het privéleven van de opperste leider. Drie jaar eerder zou hun huwelijk in allerhaast zijn gearrangeerd door Kim Jong-il, die na een hartaanval bang werd dat hij zou sterven voordat zijn troonopvolger zou hebben gezorgd voor een voortzetting van de dynastie.
Ri Sol-ju deed wat haar schoonvader wilde: voordat hij hemelde baarde ze een kind, of wellicht twee. Ze was echter niet gelukkig met de steeds prominenter wordende rol van Kim Yo-jong. Ze was bang dat haar eigen kinderen in de schaduw zouden komen te staan van haar ambitieuze, volgens haar veel te actieve schoonzus. Twee jaar geleden moet ze een zucht van verlichting hebben geslaakt: bij een bezoek aan een lanceerbasis van intercontinentale ballistische raketten liet haar man zich vergezellen door hun toen tien, elf of twaalf jaar oude dochtertje, dat vermoedelijk Kim Ju-ae heet - maar Kim Ju-un is ook mogelijk. Een bezoek aan het pretpark zou het meisje waarschijnlijk leuker hebben gevonden, maar daar hadden de Kim Jong-un-exegeten het niet over.
Zelfgeproclameerde kenners van de ziel van de opperleider beweerden dat hij drie boodschappen tegelijk wilde overbrengen: dat hij een liefhebbende vader was die met zijn dochter op stap ging, dat Noord-Korea ook onder het bewind van de volgende Kim-generatie zou blijven vertrouwen op zijn kernwapens en dat hij het jonge meisje tot kroonprinses had aangewezen. De partijkrantRodong Sinmun(Arbeidsnieuws) duidde haar aan als de 'Meest Geliefde Dochter' van de 'Gerespecteerde Kameraad'. Toen Kim Jong-un het meisje naar verschillende andere bijeenkomsten meenam, wisten de Noord-Korea-waarnemers het bijna zeker: de Meest Geliefde Dochter zou de opvolger worden van haar vader. Voor het eerst zou het machistische land een koningin krijgen, en dat zou niet de zus van de huidige koning worden, maar zijn dochter.
De machtsstrijd tussen de zus en de dochter van de Gerespecteerde Kameraad heeft waarschijnlijk alleen bestaan in het hoofd van de waarnemers. Het is goed mogelijk dat Kim Jong-un met de publieke verschijning van zijn dochter slechts heeft willen bevestigen dat zijn dynastie na hem zal doorregeren. We weten nog niet aan wie hij denkt als opvolger, áls hij daar al aan denkt. Zijn grootvader en vader zijn tot hun dood aan de macht gebleven en alles wijst erop dat Kim Jongun hun voorbeeld wil volgen - tenzij het goed mis gaat met zijn gezondheid of met zijn regime. Hij zou lijden aan diabetes. Vier jaar geleden waren er geruchten dat het slecht met hem ging, waardoor iedereen over Yo-jong begon te praten als mogelijke opvolger. Die geruchten zijn geluwd. Bij leven en welzijn zal hij, net als zijn voorgangers, vroeg of laat de naam van de nieuwe vorst of vorstin bekendmaken. Dat kan een van zijn kinderen zijn, of zijn zus.
Haar afkomst heeft Yo-jongeen benijdenswaardig brevet voor het leiderschap gegeven: als kleindochter van de eerste opperleider, dochter van de tweede en zus van de derde is ze als weinig bloedverwanten van de Paektu-bloedlijn bij uitstek gekwalificeerd voor de opvolging. Met de paplepel kreeg ze het gedrag ingegoten dat bij die status past. Ze is nooit nerveus, heeft zichzelf altijd onder controle en is altijd zeker van haar zaak. Ze heeft een dominant karakter en kan zich buitengewoon arrogant, beledigend en grof gedragen. Tot in de perfectie spreekt ze de lichaamstaal die welsprekender kan zijn dan woorden. Psychologische oorlogsvoering is haar volop toevertrouwd. De kunst van het aftroeven beheerst ze als geen ander. Zelfs de hoogst geplaatsten zet ze op hun plaats. Ze heeft de president van Zuid-Korea voor schut gezet, hoge functionarissen de huid vol gescholden, bestuurders die twee keer zo oud zijn laten sidderen. Ze is bepaald geen aardig mens.
Juist daarom is Yo-jong zeer geschikt als steunpilaar van een van de sluwste, meest onderdrukkende en meest agressieve regimes van de wereld. Kim Jong-un mag blij zijn met zijn zus, zijn onmisbare chef propaganda en het brein achter de buitenlandse politiek. Haar slanke postuur contrasteert scherp met de plompe gestalte van haar broer. Haar coiffure ook: ze draagt het haar tot op de schouders. De kille ogen in haar scherp gesneden gezicht verraden maar twee emoties: hooghartigheid en misprijzen. Om haar lippen speelt een flauw glimlachje van superioriteit. Haar hoofd houdt ze vaak een beetje schuin, waardoor ze nog meer uit de hoogte overkomt.
Van haar persoonlijke leven weten we, zoals de regel is bij leden van de Paektu-clan, vrijwel niets. In 2014 zou ze zijn getrouwd met de zoon van een intimus van Kim Jong-un. Het jaar daarop zou ze een kind hebben gekregen, en misschien in 2018 of 2019 nog een. Juist in die jaren begon haar ster snel te rijzen. In 2018 vertegenwoordigde ze haar broer tijdens de opening van de Olympische Winterspelen in Zuid-Korea. Het was de eerste keer sinds de Koreaanse Oorlog (1950-1953) dat een lid van de Noord-Koreaanse koninklijke familie het Zuiden bezocht. Datzelfde jaar had ze in het gezelschap van haar broer de ene topontmoeting na de andere: met Donald Trump, met Xi Jinping en twee keer met de Zuid-Koreaanse president Moon Jae-in. Het leek of er eindelijk ontspanning was gekomen. Trump zei zelfs dat hij verliefd was geworden op Kim Jong-un.
Die liefde is voorbij. Want zelfs Trump heeft begrepen dat de westerse politiek tegenover Noord-Korea een van de grote miskleunen is geweest sinds het einde van de Eerste Koude Oorlog. Zoals we dachten dat het kapitalisme en de liberale democratie wereldwijd hadden gezegevierd en dat Rusland en China niets liever wilden dan worden zoals wij, zo meenden we dat we Noord-Korea konden temmen, dat wil zeggen, voorkomen dat het regime in Pyongyang de beschikking zou krijgen over atoomwapens.
De familie Kim, ten onrechte versleten voor een stel politieke primitievelingen, heeft die illusie lang gevoed. Zo stemde Kim Jong-il in de jaren nul in met het Zeslandenoverleg (tussen de beide Korea's, de VS, China, Rusland en Japan). Het duurde lang voordat duidelijk werd dat Kim absoluut niet van plan was om de ontwikkeling van atoomwapens op te geven. Integendeel, koste wat het kost wilde hij de bom hebben, want dat zag hij, waarschijnlijk terecht, als de garantie voor het voortbestaan van het familieregime. Nieuwe raket- en atoomproeven hebben geleid tot het gewenste doel: de bouw van een NoordKoreaanse kernbom die de VS kan bereiken.
De ontspanning waarinZuid-Korea en de VS in 2018 wilden geloven was een nieuw trucje van de Kims. Yo-jong heeft in die valseglimlachoperatie een hoofdrol gespeeld. De grimmige geopolitieke ontwikkelingen hebben echter aan die nep-toenadering een eind gemaakt. Noord-Korea werd samen met de autoritaire regimes van Rusland, China en Iran deel van een anti-AmerikaanseAxis of Upheaval- een niet door henzelf maar door de VS gemunte benaming. Met Poetin sloot Kim een militair bondgenootschap, een riskante stap die mede moet zijn ingegeven door de opbrengst: miljarden euro's voor de aan Rusland geleverde wapens en manschappen.
Ook de pseudo-toenadering tot Zuid-Korea is voorbij. Tot voor kort was hereniging van het verdeelde schiereiland officieel beleid van Pyongyang. Bittere vijandschap kwam ervoor in de plaats. Noord-Korea verbrak de laatste verbindingen en bombardeert Zuid-Korea met pakketjes poep en vuil (via ballonnen) en het grensgebied met onverdraaglijk hard lawaai (via luidsprekers). De landen bestoken elkaar met neergedwarrelde of per drone verstuurde pamfletten. En opnieuw speelt Kim Yo-jong een sleutelrol, nu niet meer als verzoeningsfee maar als oorlogsheks.
Om de haverklap dreigt de machtige zus met hel en verdoemenis als wraak voor Zuid-Korea's oorlogszuchtige houding. Ze tiert en scheldt en neemt woorden in de mond die je van een prinses niet zou verwachten. Ze heeft Zuid-Korea bedreigd met een nucleaire aanval, die ze omschreef als een 'verschrikkelijke catastrofe'. Kim Jong-un heeft eerder deze maand opdracht gegeven het nucleaire arsenaal 'onbeperkt' uit te breiden, als antwoord op de 'razende militaire opbouw' van de VS. Zijn zus praat openlijk over een kernoorlog.
Propagandataal? Of de aankondiging van de Apocalyps? Met Trump, Poetin, Xi, Kim Jong-un en de Prinses is alles mogelijk.
Sommige gegevens in dit artikel zijn ontleend aan het boekDe zus: Het verhaal van het meesterbrein achter Kim Jong-un(Amsterdam: HarperCollins Holland, 2023), geschreven door de Zuid-Koreaanse Noord-Korea-expert Sung-Yoon Lee
... KCNA / EPA / ANP | De Noord-Koreaanse leider Kim Jong-un met zijn vrouw en daarachter zijn zus Kim Yo-jong. Foto vrijgegeven op 3 december 2019