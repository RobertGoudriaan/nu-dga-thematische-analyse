De hartslag van het universum

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
11 januari 2024
Omdat de mens de wereld uiteen laat vallen in losse bouwstenen en oorzakelijke verbanden, zal hij nooit de waarheid kennen. Hij kan de waarheid slechts verbeelden, middels de wetenschap of de kunst.
Een brandende donut.Dering of fireuit het nummer van Johnny Cash. Het oog van Sauron, daar lijkt het eigenlijk nog het meest op, zoals Tolkien het beschreef inLord of the Rings:'Het Oog was omrand met vuur (...) en de zwarte spleet van zijn pupil opende naar een put, een venster op het niets.' Het is de plek waar ooit een ster stierf. Zijn waterstof brandde op, de massa stortte ineen en die massa trok een put waarin alles verdween. Rond de rand van de put raast een draaikolk van gas, plasma en stof, dat is die gloeiende ring, daarbinnen is de zwaartekracht zo groot dat niets ontsnappen kan, zelfs geen licht.
Natuurkundige wetten gelden hier niet meer. Tijd is tot stilstand gekomen, ruimte uiteen gescheurd. In theorie is de put oneindig diep en volledig gescheiden van zijn omgeving. Het exemplaar op de foto ligt op 53 miljoen lichtjaar van de aarde, is even groot als ons zonnestelsel en heeft het gewicht van 6,5 miljard zonnen. En toch is het de mens gelukt om dit monster vast te leggen. Acht radiotelescopen maakten van de aarde één grote camera en op 10 april 2019 was dit het resultaat. Het is niets minder dan een wonder. Alleen al dat dit hele proces, van de wiskundige ontdekking van zwarte gaten tot aan het fotobewijs van hun bestaan, is uitgedacht door zoiets kleins als het menselijk brein. Anderhalve kilo, een groot pak melk, meer weegt dat brein niet, en toch is het in staat zich een voorstelling te maken van dingen die de grenzen van onze zintuigen ver overstijgen. Met onze eigen ogen zullen we een zwart gat nooit kunnen zien. Misschien verklaart dat ook mijn ongemak bij de foto.
Foto's van het universum zoals bijvoorbeeld de James Webb die maakt, zijn op een bepaalde manier nog vertrouwd, ze vormen een uitvergroting van hetgeen we 's nachts, onder de heldere hemel van Terschelling bijvoorbeeld, zelf kunnen zien. Bij een zwart gat daarentegen begrijp ik eigenlijk helemaal niet waar ik naar kijk. Ik lees over draaikolken en afgronden en zet Johnny Cash maar weer op,'and it burns, burns, burns'.Ik doe mijn best, maar telkens als ik deze foto zie, voel ik geen verwondering of bewondering, maar eerder iets wat op schaamte lijkt. Alsof ik naar iets kijk wat niet voor mijn ogen bestemd is. Alsof ik een verbod overtreed.
De eerste die een wiskundige opening naar het bestaan van zwarte gaten creëerde, was Albert Einstein. Met zijn algemene relativiteitstheorie herschreef hij de aard van ruimte en tijd, maar die theorie bestond nog slechts uit vergelijkingen. Het was de jonge fysicus Karl Schwarzschild die krap een maand later, vanuit de loopgraven van de Eerste Wereldoorlog, de vergelijkingen oploste. Als luitenant van het Duitse leger aan het Russische front, 'omringd door mortierinslagen en gifgaswolken', zoals Benjamin Labatut inHet blinde lichtschrijft, stuurde Schwarzschild Einstein een brief waarin hij niet alleen beschreef hoe de massa van een ster of planeet de ruimte en tijd eromheen vervormt, maar ook wat er zou gebeuren als die massa zich samenbalt: hoe de ruimte dan oneindig kromt en om zichzelf heen sluit, als rond een bodemloze put. Toen Einstein echter een euforische brief terugschreef, was Schwarzschild al dood. Waarschijnlijk overleed hij aan de gevolgen van een gifgasaanval.
Wetenschappelijke kennis heeft een prijs, stelt Labatut inHet blinde licht. Elke ontdekking komt voort uit nieuwsgierigheid, we noemen de toename van kennis vooruitgang, maar wat begint met een zoektocht naar blauw pigment eindigt met Zyklon B. Steeds weer laat Labatut natuurwetenschappers de revue passeren die met hun briljante ontdekkingen een blik achter de werkelijkheid werpen, op het weefsel ervan, en zichzelf daarna verliezen. Ze worden gek, trekken zich terug uit de wereld of plegen zelfmoord.'Now I am become death',mompelde Oppenheimer.
De singulariteit van Schwarzschild, zoals een zwart gat aanvankelijk heette, schiep een venster op het niets, maar de blik daardoorheen doet iets met een mens. In de laatste brief aan zijn vrouw, op dezelfde dag verstuurd als die aan Einstein, schrijft Schwarzschild over iets onbestemds dat in hem is gevaren: 'Ik zou niet weten hoe ik het moet noemen of omschrijven, maar het heeft een onuitputtelijke kracht en het vertroebelt al mijn gedachten. Een leegte zonder vorm of dimensies, een schaduw die ik niet kan zien, maar die ik voel met heel mijn ziel.'
Het is alsof de mens alle kennis en macht die wiskunde bracht niet aankan. En de prijs die daarvoor betaald wordt, suggereert Labatut, is onze menselijkheid. InHet blinde lichtlijkt het haast een onvermijdelijk proces, elke toename van kennis leidt hier onherroepelijk tot vernietiging en vervreemding. Maar er is ook een andere visie op wiskunde mogelijk. In het denken erover zijn altijd al twee stromingen geweest. Aan de ene kant staan zij die de wiskunde beschouwen als de 'taal van God', de formules vormen als het ware de woorden waaruit het universum is opgebouwd, ze leggen een eeuwige waarheid bloot, wat Labatut 'het hart van het hart' noemt. Maar je kunt wiskunde ook opvatten als slechts een van de vele mogelijke talen. In dat geval heeft de mens haar niet zozeer ontdekt, als wel uitgevonden.
Laat ik het andersproberen te zeggen. In een van de mooiste verhalen die ik ooit las,Het verhaal van jouw levenvan de wiskundige en schrijver Ted Chiang (later ook verfilmd alsArrival),verandert de werkelijkheidsbeleving van een taalkundige nadat ze het schrift van aliens heeft geleerd. Die aliens landen op een dag op aarde, zevenpoten worden ze genoemd, ze lijken nog het meest op octopussen, en hun taal blijkt volledig anders in elkaar te zitten dan de varianten op aarde. Ze schrijven non-lineair, in plaatjes meer, hun zinnen lopen niet chronologisch. Hetzelfde geldt voor hun wiskunde. De enige formule die mens en zevenpoot delen, is het principe van Fermat, de wet die stelt dat een lichtstraal altijd de snelste route tussen twee punten neemt.
Op aarde hebben we hier echter nog altijd geen verklaring voor, want hoe 'weet' die lichtstraal wat zijn bestemming is? Zevenpoten daarentegen bezien de wereld teleologisch: de lichtstraal weet inderdaad waar hij wordt verwacht. Chiang schrijft: 'Toen de voorouders van mensen en zevenpoten de eerste vonk bewustzijn hadden, namen ze dezelfde fysieke wereld waar, maar ze ontleedden hun waarnemingen verschillend.' Waar mensen de wereld uiteen lieten vallen in losse bouwstenen (zij het in atomen of woorden) die zich tot elkaar verhouden in een opeenvolging van oorzaak en gevolg, onderscheiden zevenpoten geen verschil tussen verleden en toekomst. Ze bezitten een 'gelijktijdig bewustzijn' en voorzien daarom wat gaat komen.
De grenzen van onze taal vormen niet alleen de grenzen van onze kennis, zoals Wittgenstein stelde. Volgens Chiang werkt het ook andersom: de manieren waarop we, mens of alien, de werkelijkheid vatten in taal en wetenschap zijn onlosmakelijk met elkaar verbonden.
Op het moment dat de taalkundige haar verhaal begint te vertellen moet alles van belang nog gebeuren. De aliens zijn geland en weer vertrokken, ze heeft hun taal geleerd, maar ze moet nog een kind krijgen en het kind moet nog sterven. 'Het verhaal van jouw leven' is grotendeels haar herinnering aan de toekomst.
Zo'n gek idee is het niet. Met zijn algemene relativiteitstheorie toonde Einstein al aan dat tijd geen richting heeft. Er bestaat geen wezenlijk verschil tussen verleden en toekomst. Waarom we dat verleden wel kennen en de toekomst niet is een van de grote onopgeloste vragen in de natuurkunde. En misschien dat we op een dag het antwoord vinden, de waarheid isout there,vast, maar voor hetzelfde geld is die waarheid niet kenbaar voor de mens. Omdat hij de wereld nu eenmaal uiteen liet vallen in losse bouwstenen en oorzakelijke verbanden.
Misschien werkt het wel zoals Heisenbergs onzekerheidsrelatie, die stelt dat het onmogelijk is om tegelijkertijd zowel de locatie als de beweging van een deeltje te meten. De grote natuurkundige Niels Bohr bouwde een hele filosofie rond dit principe. Er bestaat geen autonome realiteit, stelde hij, er zijn geen feiten, er zijn alleen interpretaties. Contemplariteit noemde hij zijn theorie. Wat hij daarmee bedoelde is dat elk object, of het nu een deeltje, een mens of een zwart gat betreft, onverenigbare eigenschappen bezit die niet tegelijkertijd kunnen worden waargenomen en dus ook niet tegelijkertijd kenbaar zijn. Volgens Bohr is het daarom onmogelijk om ooit een compleet beeld te krijgen, iets wat het hele object met al zijn tegenstrijdigheden beschrijft. 'Het hart van het hart' zal altijd duister blijven.
Hoe is die fotovan het zwarte gat eigenlijk gemaakt? Na uitgebreid onderzoek begrijp ik het nog steeds niet, alleen al hoe er bijvoorbeeld uit radiogolven beeld wordt gecreëerd. Ik weet dat die gloeiende ring achteraf is ingekleurd met 'onze' kleur van vuur. Ik weet dat er een medewerker AI in het fototeam zat. Maar dat zie je allemaal niet aan de foto af. Dat is mijn probleem ermee, bedacht ik pas veel later. Wat we hier zien is niet de werkelijkheid, maar een triomf van menselijke technologie. Van de wiskunde dus, die dit beeld zowel voorspelde als creëerde. Het doet lijken of wiskunde inderdaad de taal van God is, en of wij er nu ook met zijn blik naar kijken, ontheemd en vervreemd.
Zo zou jeHet blinde lichtook kunnen lezen: misschien verloren al die geniale wetenschappers zichzelf wel omdat ze meenden een eeuwige waarheid te hebben blootgelegd. Gingen ze daardoor te veel geloven in hun eigen macht en kracht. Wie wetenschap als waarheidsvinding beschouwt, loopt waarschijnlijk altijd het risico op een licht godcomplex. Maar meer dan om het vinden draait wetenschap om het zoeken. Bovenal is het een uiting van menselijke verbeeldingskracht.
In dat opzicht verschilt wetenschap weinig van kunst. Beide openen nieuwe werelden, schrijft de natuurkundige Carlo Rovelli in zijn laatste boek,Witte gaten. Aan de hand van Dante poneert hij hierin een nieuwe theorie, waarvoor nog geen enkel bewijs is, maar die desondanks volledig tot leven komt. Stel je voor, zegt Rovelli, dat we afdalen in een zwart gat, in het niets, tot we door de bodem zakken, 'zoals Alice door de spiegel'. En dat we daar dan een wit gat vinden: de plek waar een ster geboren wordt. Tijd keert zich om, verleden wordt toekomst, de put baart iets nieuws, als een geboortekanaal. Het zou de oerknal kunnen verklaren, aldus Rovelli: misschien ontstond ons hele universum wel uit een zwart gat. Miljarden en miljarden jaren moeten daarvoor verstrijken, maar in het zwarte gat zelf duurt de transformatie slechts een paar seconden. En hetzelfde geldt andersom. Steeds opnieuw balt alles samen, en stuit weer terug, balt samen, en stuit weer terug. Als een soort hartslag, stelde ik me voor. Een hartslag van het universum: dat beeld kan ik begrijpen.