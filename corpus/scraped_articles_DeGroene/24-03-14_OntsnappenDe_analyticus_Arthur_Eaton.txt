Ontsnappen De analyticus Arthur Eaton

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
14 maart 2024
Psycholoog en filosoof Arthur Eaton beantwoordt levensvragen van lezers. Deze week: is het normaal om te willen vluchten in escapisme?
Beste O.,
Wat zal ik doen: opstaan of nog héél even blijven liggen? De column afmaken ofDunestreamen? De escapist is een ontsnappingskunstenaar. Een kleine Houdini, die zich ontworstelt aan de druk van de realiteit en zich gewillig overgeeft aan de verleiding van afleiding.
Als we iemand escapistisch noemen, dan impliceren we dat diegene ergens voor op de vlucht is. En eigenlijk bedoelen we ermee dat ze niet aan hun verplichtingen voldoen. Het is een normatief woord, 'escapisme'. We schipperen ermee tussen moeten en mogen, tussen aandacht en afleiding. C.S. Lewis, de bekende schrijver van fantasieboeken, zei eens: wie een ander beschuldigt van escapisme, gedraagt zich als een gevangenisbewaker. Dat is volgens mij essentieel: dat we ons opgesloten kunnen voelen in de realiteit; dat de realiteit kan aanvoelen als een gevangenis.
Met dat laatste in je achterhoofd, zou je je kunnen afvragen: wat maakt de realiteit zo ondraaglijk dat je eraan wil ontsnappen, O.? Waar ben je precies voor op de vlucht? En wat onthult je gekozen afleiding over de realiteit die je ermee ontloopt?
Ten dele is het natuurlijk een kwaal van onze tijd, escapisme. We omringen onszelf voortdurend met ontsnappingsmogelijkheden: telefoons, sociale media. En er is tegenwoordig ook genoeg om aan te wíllen ontsnappen: de sleur van alledag, de druk van ons werk, de verschrikkelijke nieuwsberichten die op ons afkomen. Misschien dienen al onze afleidingen als een verdediging tegen de complexiteit (en de wreedheid) van de werkelijkheid. Ik vraag me af of het ooit andersom zal zijn: dat we troost zullen zoeken in de realiteit, omdat we ons gevangen voelen in de virtuele wereld.
Maar om terug te komen op je vraag: een zekere mate van escapisme is natuurlijk niet meer dan normaal. Een gedachte die daaruit voortvloeit is: zijn we niet allemaal het grootste deel van de tijd escapistisch? Hoe vaak op een dag zijn we nou echt volledig aanwezig in het moment? Wanneer hebben we echt onversneden aandacht voor de dingen die we doen?
Iedereen die weleens heeft geprobeerd te mediteren weet hoe moeilijk het is om werkelijk 'in het hieren-nu' te zijn. We schuilen voortdurend in onze gedachten, in onze verbeelding. Het is eerder regel dan uitzondering om een beetje met je hoofd in de wolken te lopen. Engelse psychoanalytici spreken wel overpsychic retreats, de psychische schuilplaatsen die we voor onszelf bouwen.
Dat betekent natuurlijk niet dat escapisme geheel vrij is van gevaar. Het beeld dat je schetst is treffend: je kop in het zand steken. Dat laat zien hoe kwetsbaar we zijn als we escapistisch zijn. Alleen ons hoofd is dan bedekt. Escapisme geeft je een illusie van veiligheid en comfort, écht veilig zijn we er niet door. Een struisvogel is een gemakkelijke prooi.
Of escapisme in het algemeen goed of slecht voor je is, vind ik moeilijk te zeggen. Een van de problemen is dat het zo'n breed woord is. Het scheert heel veel dingen over één kam. Er is de realiteit aan de ene kant, en alle andere dingen waar we ons in kunnen verliezen aan de andere. Er zijn heel onschuldige dingen waar we toevlucht tot nemen, en heel kwalijke. De ene film is de andere niet; de ene drug is de andere niet. Er bestaat, zou je kunnen zeggen, een hiërarchie aan ontsnappingen.
Dat brengt me bij iets wat ik nogal vaak met patiënten bespreek. Het doet ertoe waarmee we ons lichaam en onze geest voeden. Ik zou in gedachten houden wat de oude filosofen daarover zeiden: je wordt, tot op zekere hoogte, waar je je aandacht aan geeft.
Met vriendelijke groet, Arthur
Heb je ook een brandende levensvraag? Mail dan een korte brief naaranalyticus@groene.nl