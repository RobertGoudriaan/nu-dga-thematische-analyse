'Hoe kunnen wij elkaar weer leren zien?' PVV-stemmers en het land van melk en honing

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
21 december 2023
Na de verkiezingen vierde een deel van Nederland triomfantelijk de overwinning, het andere deel keek in shock toe. Scherper dan ooit tekenen zich twee kampen af die elkaar niet meer begrijpen. 'We gaan dit land toch niet kapot laten maken?'
Daags na de verkiezingenvan 22 november kreeg ik een appje. Of we konden praten, vroeg Leila Prnjavorac (40), presentator, vrijheidsambassadeur (2020) en Hagenaar van het Jaar (2017). De volgende ochtend zat ze bij mij thuis aan de keukentafel. 'Dit is niet het Nederland dat ik ken', begon ze.
Voor dit winternummer vanDe Groenezou ik eigenlijk een verhaal maken over een optimistisch stemmend project waarbij industrieel boerenland wordt opgekocht en omgevormd ter vergroting van de biodiversiteit, maar naar aanleiding van de verkiezingsuitslag vond de redactie dat we 'iets' met 'de' PVV-stem moesten. En de ogen keken naar mij, misschien omdat ik ooit onbenoemd redacteur 'periferie' was. De PVV-kiezer is echter al lang geen periferie meer, en dat schokte veel mensen. Toch is de groei van de PVV-aanhang al jaren gaande.
I told you so, dacht ook Sjoerd Beugelsdijk, hoogleraar aan de Universiteit van South Carolina, waar hij verbonden is aan een onderzoeksgroep over polarisering en globalisering, en honorair hoogleraar aan de Rijksuniversiteit Groningen. Hij was niet verbaasd toen hij de eerste exitpoll hoorde. Waar hij zich wél over verbaasde was de verbazing van een groot deel van bestuurlijk Nederland. 'Er wordt al jaren voor gewaarschuwd', zegt hij tijdens een Zoomgesprek vanuit zijn woonplaats Columbia.
Beugelsdijk, econoom en socioloog, schreef in 2021De verdeelde Nederlanden,een onderzoek naar de toenemende polarisatie in Nederland. 'Met terugwerkende kracht zou ik willen dat ik toen had geschreven wat ik dacht: dat er geen enkele reden is dat de PVV niet de grootste zou kunnen worden in Nederland. Daar wilde men toen echt niet aan.' Datzelfde geldt voor het scp-onderzoekDenkend aan Nederland(2019) waaraan hij meewerkte, over de verschillende beelden die Nederlanders van hun Nederland hebben. 'Hier is voor en achter de schermen veel over gepraat. Het kwartje is nooit gevallen.'
De reacties in Nederland deden hem denken aan 2016, toen Donald Trump in de Verenigde Staten de presidentsverkiezingen won. 'Hoe Timmermans reageerde is illustratief: "In dit Nederland herken ik me niet" en "We staan schouder aan schouder". Dat zag je ook in het kamp van de Democraten. Mensen zijn in shock, herkennen zich niet meer in hun land, en roepen verbaasd: hoe is dit mogelijk?'
Koen Damhuis, politicoloog en universitair docent aan de Universiteit Utrecht, was evenmin verbaasd. 'Ik had een flashback naar 2016', zegt hij telefonisch. 'Toen stond de PVV op meer dan veertig zetels in de peilingen. Ook toen was een deel van Nederland op zoek naar antwoorden.' Damhuis was bezig met veldwerk voor zijn promotieonderzoek naar de aanhang van Geert Wilders in Nederland en Marine Le Pen in Frankrijk, waarover hij in 2017 het publieksboekWegen naar Wildersschreef. 'Sindsdien is de PVV een beetje vergeten, maar in potentie was die aanhang al jaren aanwezig.'
Dé PVV-kiezer bestaat niet, ontdekte hij al snel, toch onderscheidde hij uiteindelijk drie 'typen': de verongelijkten, de contributionisten en de radicaal conservatieven. 'Deze indeling lijkt nog steeds valide', zegt hij. 'Alleen is de groep nu groter en dus ook diverser.'
De verongelijkte kiezers voelen zichdoor de overheid en de gevestigde politieke partijen ongelijk behandeld. Ze kampen met de afbraak van de sociale verzorgingsstaat, hun positie op de arbeidsmarkt, de problemen op de woningmarkt, de versobering van de zorg. En zijn vaak lager opgeleid. Ondertussen worden in hun ogen nieuwkomers voorgetrokken en wél geholpen. 'Mensen kunnen geen sociale huurwoning vinden en dan horen ze dat statushouders voorgaan op de woningmarkt. Het is het gevoel: de aandacht gaat wel naar vluchtelingen, terwijl ik hier al decennialang leef', zegt Damhuis. 'Dat gevoel van ongelijke behandeling en onrechtvaardigheid leidt tot wrok. Wrok tegen degenen die volgens hen worden voorgetrokken én degenen die voortrekken.'
De contributionisten, zoals Damhuis ze noemt, vinden niet zozeer dat ze te weinigkrijgen, zoals de verongelijkte kiezers, maar juist dat ze te veelgeven. Het zijn deselfmade men,vaak kleine ondernemers, die hun succes als eigen verdienste zien en het gevoel hebben dat hun zuurverdiende belastinggeld naar groepen gaat die dit niet verdienen, zoals 'luie Grieken', 'Brusselse zakkenvullers' of buitenlandse 'gelukszoekers'. 'Veel van hen waren vroeger VVD-stemmers, terwijl die eerste groep eerder linkse of niet-stemmers waren.'
De radicaal conservatieven ten slotte worden volgens Damhuis primair geleid door ideologische overwegingen. Zij zijn vaak hoger opgeleid, hebben een relatief goede positie in het bedrijfsleven en zijn veelal teleurgestelde VVD'ers. 'Zij vinden dat typisch Nederlandse waarden, zoals de vrijheid van meningsuiting, het homohuwelijk en de positie van vrouwen, onder druk staan door de komst van met name moslimmigranten. Wilders is in hun ogen de enige politicus die wil voorkomen dat Nederland een islamitisch land wordt.'
Opvallend is dat volgens Damhuis vrijwel alle PVV-kiezers een drieledig wereldbeeld hebben: 'boven' hen staan bestuurders en politici die geen oog hebben voor hun zorgen, 'onder' hen zien ze nieuwkomers die een bedreiging en belasting vormen voor hen, de 'gewone' en 'hardwerkende' Nederlanders in het 'midden'.
Het doet denken aan het beeld dat Arlie Hochschild, de Amerikaanse hoogleraar sociologie die drie jaar in 'Trump-land' woonde, schetst in haar boekVreemdelingen in hun eigen land(2016). In een voorpublicatie inDe Groene Amsterdammeromschreef ze het 'diepere verhaal' over de verhoudingen tussen sociale groeperingen in de VS metaforisch als een rij: 'Je staat geduldig in een lange rij die een heuvel op leidt. Je bevindt je in het midden, samen met anderen die eveneens blank zijn, ouder, christelijk en voornamelijk van het mannelijk geslacht.' Net voorbij de heuvelrand ligt de Amerikaanse Droom, de droom van vooruitgang - 'het idee dat je beter af zult zijn dan je ouders, net zoals zij beter af waren dan hun ouders'.
'Het is eng om achterom te kijken - er komen zovelen achter jou. (...) Maar je wacht hier al lang, je hebt hard gewerkt, en er zit nauwelijks beweging in de rij. Je verdient het om iets sneller vooruit te komen.' Maar dan lopen er opeens mensen van achteren voorbij. 'Wie zijn zij? (...) Vrouwen, immigranten, vluchtelingen, ambtenaren...' Hoe kan dat? 'Vervolgens word je wantrouwend. Als er mensen voordringen in de rij moeten ze door iemand geholpen worden. Maar door wie?'
'En dan is daar nu ook nog het klimaat bij gekomen', zegt Damhuis. 'Hier zie je dezelfde logica: de politieke elite heeft geen oog voor "gewone Nederlanders" die de rekening niet kunnen betalen, maar geeft wel geld uit aan windmolens.' Lang niet allemaal geloven ze dat Wilders hun problemen gaat oplossen, maar hij is, aldus Damhuis, de enige die deze problemen benoemt en de boodschap overbrengt.
Eén idee delen vrijwel alle PVV-kiezers:'Het eigen volk moet eerst komen.' Dat vindt ook de 21-jarige student 'Peter'. Peter is niet zijn echte naam, hij wil alleen anoniem vertellen waarom hij op de PVV stemt. 'Er ligt toch een stigma op', zegt hij tijdens een Zoom-gesprek. Hij is bang dat als hij later een baan zoekt (hij hoopt bij een bank te gaan werken) dit tegen hem werkt. Zelf schaamt hij zich er niet voor, in het dorp vlak bij Woerden waar hij vandaan komt stemde vrijwel iedereen PVV, BBB of SGP.
Bij zijn studievrienden, onder wie internationale studenten, ligt dat anders. Na zijn bachelor economie aan de Erasmus Universiteit Rotterdam volgt hij nu een masterfinance. Volgend jaar wil hij er een tweede master bij gaan doen - 'Om mezelf eencompetitive advantagete geven over anderen.' Om geld te besparen woont hij bij zijn ouders. Zijn vader heeft een eigen bedrijf in metaalbewerking en heeft hem, net als zijn moeder, altijd aangemoedigd om te gaan studeren. Hij is de eerste in de familie. 'Ik denk dat ik op school iets meer moest doen om op te vallen', zegt Peter. 'Op het gymnasium bijvoorbeeld had je ook kinderen voor wie dat meer vanzelfsprekend was.'
Al langer was hij politiek geëngageerd. Vooral het thema migratie hield hem bezig. De eerste keer dat hij mocht stemmen, stemde hij FvD - 'dat was net het kantelpunt, dat Forum een beetje een gekke tokkiepartij werd'. Zijn ouders, die zelf VVD stemmen, hadden met die keuze wel moeite. Nu hij PVV stemt is dat voorbij. Hij twijfelde tot in de laatste week tussen PVV en JA21, maar ging voor Wilders toen duidelijk werd dat er een kans was dat hij zou gaan regeren, 'om een omslag te krijgen'. Hij hoopt dat een PVV-kabinet met 'een goed plan komt om migratie te verminderen'.
Het gaat hem vooral om laagopgeleide economische migranten en vluchtelingen. 'Zij kunnen hier makkelijk komen', beweert hij. 'Kunnen dan vaak niet aan een baan komen - ik moet ze zielig vinden, al klinkt dat een beetje hard. Maar ze krijgen voorrang op huizen en worden bevoordeeld ten opzichte van Nederlanders en hoogopgeleide kennismigranten die wél een goede bijdrage kunnen leveren aan deze samenleving.' Hij wil dat Nederland meer 'eigen controle' krijgt over migratie, maar ook over eigen weten regelgeving. 'Dat wordt steeds meer in Brussel bepaald. Ook met stikstofeisen en landbouwregels. Ik denk dat veel mensen liever een huis kopen dan het stikstofprobleem zo snel mogelijk oplossen.'
Nederland zit, schrijftSjoerd Beugelsdijk in zijn boekDe verdeelde Nederlanden, in een 'perfecte storm': 'Maatschappelijk gezien zitten we in een zeldzame combinatie van dramatische economische, sociale en politieke ontwikkelingen.' Samen zijn die volgens de hoogleraar verantwoordelijk voor de polarisatie in Nederland. Ten grondslag hieraan ligt de verdeling in de samenleving tussen 'universalisten versus traditionalisten', 'globalisten versus nationalisten', 'internationale wij versus lokale wij' en 'open versus gesloten'.
'Nederland is Nederland niet meer', zeiden veel mensen bezorgd in het scp-rapportDenkend aan Nederlanddat Beugelsdijk mede coördineerde. 'Dat onderzoek was in de basis al alarmerend', zegt hij. Er kwamen twee ideaalbeelden van Nederland naar voren. Het ene is van Nederlanders die 'symbolen en tradities' als 'ankerpunt' hebben; zij benadrukken Koningsdag, Sinterklaas en molens, zien joods-christelijke wortels als onderdeel van de Nederlandse identiteit, zien de islam als wezensvreemd, hebben een politieke voorkeur voor partijen als VVD, CDA en PVV, hebben een voorkeur voorDe TelegraafenAlgemeen Dagblad, willen cultureel erfgoed in oorspronkelijke vorm behouden, zien Europa als bedreiging, zijn chauvinistisch.
Ook Peter vreest dat Nederlandse tradities verdwijnen. 'Vlakbij, in Gouda, zie je al dat de Nederlandse taal steeds meer weg gaat. Ik hoor daar niet heel veel Nederlands, in elk geval niet goed Nederlands. En ik denk dat te veel ongecontroleerde migratie zonder assimilatie of integratie zorgt voor tweedeling in de samenleving. Ik heb twee oma's die hier niet vandaan komen, een van Curaçao en een van toen nog Nederlands-Indië. Die moesten zich ook aanpassen.'
Het bijna tegenovergestelde ideaalbeeld koesteren Nederlanders die 'burgerlijke vrijheden' centraal stellen; zij onderstrepen vrijheid en democratie, zien de islam als onderdeel van de vrijheid van religie, hebben een politieke voorkeur voor partijen als D66 en GroenLinks-PvdA, hebben een voorkeur voorde Volkskranten deNRC, hebben geen moeite om cultureel erfgoed te veranderen, zien Europa als kans, zijn niet chauvinistisch. 'Een normatieve botsing van wereldbeelden', concludeert het rapport.
'De leefwerelden van Nederlanders zijn uit elkaar gaan lopen', zegt Beugelsdijk. 'Dat is misschien de ultieme samenvatting. Daarom is het zo moeilijk voor bestuurlijk Nederland. Mensen kunnen zich moeilijk nog in de ander verplaatsen.' Een deel roept: beste mensen, heel leuk die Europese Unie, goed dat we Oekraïne steunen, vluchtelingen helpen, rijke expats belastingvoordeel geven, jullie in de stad caffè latte drinken, in het Engels jetake awaysushi bestellen, maar bij ons rijden geen bussen meer, is het zwembad verdwenen, moet de huisarts digitaal, is het dichtstbijzijnde ziekenhuis gesloten, evenals de middelbare school, zijn de winkels in het centrum dichtgespijkerd, en zijn er geen woningen...'
'Veel problemen die de PVV-stemmers aanstippen zijn werkelijke problemen', benadrukt de hoogleraar. 'De verzorgingsstaat is ontmanteld, minder collectief gemaakt, meer gericht op het individuele en daarmee ontoegankelijker, ingewikkelder en wantrouwiger. Waar ik bang voor ben, is dat we het collectieve nog meer afbreken. Neem onze pensioenen, we gaan nu onze collectieve pensioenopbouw veranderen in individuele potjes. Dat kan nooit meer teruggedraaid. Het vergroot de ongelijkheid in het land.'
Peter gelooft meer in het individu dan in de overheid. 'Dat is ook wat rechts wil: zelfredzaamheid, meer eigen verantwoordelijkheid.' Zijn ideale Nederland? 'Dat is een land waar Nederlands nog steeds de voertaal is, waar we onze eigen tradities behouden, waar echt één Nederlandse samenleving is, waar iedereen geïntegreerd is. Dan zie je ook meer diversiteit. Dat klinkt misschien tegenstrijdig met mijn PVV-stem, maar ik denk dat een goed geïntegreerde samenleving tot betere diversiteit leidt dan wanneer het geenmelting potis, maar waar puur positieve discriminatie wordt toegepast.'
Nederland is volgens Beugelsdijk politiek opgeschoven van een strijd tussen links en rechts - 'begrippen uit de jaren zeventig en tachtig toen de maatschappelijke discussie ging over de balans tussen overheid en markt, die is gewonnen door rechts' - naar een discussie tussen open en gesloten. 'De jongere generatie denkt niet meer in termen van links of rechts', zegt hij. Klassen spelen geen rol meer. 'De spanning in de samenleving tussen universalisten versus traditionalisten, globalisten versus nationalisten, internationaal versus lokaal, wordt politiek vertaald in open versus gesloten.'
'De mensen met een open wereldbeeld hebben soms tegenover PVV-stemmers de houding van "ze zijn nog niet zo ver", alsof zij het nog niet helemaal begrijpen. Of zeggen: "Wat ze echt bedoelen is..." Maar die mensen bedoelen gewoon wat ze zeggen. Het zijn verschillende leefwerelden.'
Trump heeft voor een vliegwieleffect gezorgd. 'Nederland is al heel lang een rechts-conservatief landje. Als wij een tweepartijenstelsel hadden gehad, was de uitslag nog scherper geweest.' Met twee kampen ontstaat er een bepaalde dynamiek, met de media als uitlaatklep - ook in Nederland ziet hij bezorgd dat de media steeds meer zijn verdeeld. 'Je hebtde Volkskranten deNRCtegenoverDe Telegraaf- daarin wordt Timmermans gewoon kapot geschreven - en bnnvara tegenover wnl en sbs6.'
Terwijl, zegt hij, de meeste mensen eigenlijk in het midden zitten. 'We leven in het land van melk en honing, dat pruttelt prima door, totdat het onder druk komt te staan. Als er schaarste is zoals nu, de ene groep de andere demoniseert, dan voelen mensen zich verplicht te kiezen. Dat verscherpt de tegenstellingen, dan trekken mensen zich terug in de eigen groep. Dat is in de VS gebeurd en kan ook in Nederland gebeuren.'
'Het is een noodkreet',zegt Leila Prnjavorac terwijl ze bij mij aan tafel koffie drinkt. 'Wanneer worden mensen wakker? Ik heb als kind de oorlog meegemaakt. Ik weet wat de gevolgen kunnen zijn van polarisatie.' Ze moest in 1993 als elfarig meisje met haar ouders en broertje vluchten. Ze woonden in een stad in Bosnië-Herzegovina, waar ze net ontsnapten aan de etnische zuiveringen door het Bosnisch-Servische leger. 'Naast me sloeg een granaat in', schrijft ze na de verkiezingen in een column voor Joop.nl van bnnvara. 'Ik heb gezien hoe haat ons land kapotmaakte.'
Ze herkent die mechanismen nu hier in Nederland. 'Ik zit weer midden in dat waarvoor ik gevlucht ben', schrijft ze in haar column. Niet alleen uit haar eigen jeugdervaring, maar ook als vrijheidsambassadeur, gastdocent op middelbare scholen en als presentator van debatten en congressen. 'Ik heb jaren gewaarschuwd voor dit moment, maar telkens weer zeiden mensen tegen mij: wees maar niet bang, dat kan niet bij ons in Nederland gebeuren.'
Ze ziet de grenzen telkens verder opschuiven. 'We zitten op een kantelpunt. We moeten ons realiseren dat dingen verregaande gevolgen kunnen hebben', zegt Prnjavorac. 'Ik kom overal, sta met mijn voeten in de klei. Ik spreek scholieren, jongeren, bestuurders en politici. Stap voor stap zijn we steeds meer aan het normaliseren.' Al het moois dat hier in Nederland gedurende eeuwen is opgebouwd, zo benadrukt ze, kun je heel snel afbreken. 'De verzorgingsstaat, de solidariteit waarmee we naar elkaar omkijken, een vangnet hebben geregeld. Dat is uniek en moeten we immens koesteren.'
Leila Prnjavorac kent in eigen kring veel PVV-stemmers. Soms is het confronterend maar altijd gaat ze met hen in gesprek. 'Het is belangrijk om naar elkaar te luisteren, elkaar te ontmoeten. Elkaar te zoeken in wat we hebben opgebouwd. Allemaal zijn we misschien wel bang iets te verliezen. Daar kunnen we met elkaar om rouwen, zonder direct iets kapot te maken.' Mensen hebben volgens Prnjavorac steeds meer het gevoel dat ze alles mogen zeggen, dat ze het recht hebben om te discrimineren. De nuance is het eerste slachtoffer van polarisatie. 'Het normaliseren van partijen als de PVV geeft mensen een vrijbrief racistisch te zijn.'
Het racisme van Wilders en zijn PVVis de roze olifant in de kamer. 'Het succes van Wilders kan terecht worden gezien als een proteststem: burgers voelen zich niet gehoord, worstelen met precariteit en worden achtervolgd door economische turbulentie', schrijft Sinan Çankaya op het onafhankelijke nieuwsplatform Middle East Eye. 'Dit zijn geldige politieke zorgen. Maar weinig analyses in Nederland erkennen het diepgewortelde racisme dat nu wordt gemobiliseerd.' Liever wordt dit gerelativeerd - 'Niet alle PVV-stemmers zijn racisten' of 'Veel moslims hebben ook op de PVV gestemd' (klopt niet, liet deNRCzien) - of ontkend. Maar het is een intrinsiek onderdeel van Wilders' verkiezingsprogramma en van zijn aantrekkingskracht.
'Wilders heeft toch niet voor niets gewonnen?' riepen anti-asieldemonstranten bij de receptie van Hotel Atlantic in Kijkduin, waar 98 asielzoekers werden opgevangen. Waarna ze de baliemedewerkers intimideerden.Eerder hadden ze al geroepen dat ze niet nog meer 'aapjes' wilden.
Çankaya haalt in zijn artikel de Franse socioloog Didier Eribon aan, die net als Beugelsdijk wijst op het verdwijnen van de rechts/linksstrijd. Raciale categorieën hadden geen politieke betekenis toen zijn ouders voor links stemden. 'De scheidslijn tussen wij en zij liep langs klasse-lijnen, tussen arbeiders en bazen, de uitgebuitenen en de uitbuiters. Maar deze solidariteit - als die er al was - is uitgehold en vervangen door "wij" (blanke autochtonen) versus "zij" (migranten, moslims, buitenlanders en asielzoekers)', aldus Eribon.
'Als je de PVV-stem serieus neemt, moet je ook het racisme serieus nemen', zei historica Nadia Bouras bijNieuwsweekendop Radio 1. Dat vindt ook Leila Prnjavorac. Migranten aanwijzen als oorzaak van de problemen, de constantehate speechvan Wilders ten opzichte van vluchtelingen en moslims in Nederland, zijn geen loze woorden. Ze vertelt over die keer op een verjaardagspartijtje dat dierbaren begonnen over hoe erg het was: die vluchtelingen en moslims. Ze verstijfde. 'Het was alsof ik er niet was', zegt ze. 'Jullie hebben het over mij', wilde ze roepen, maar er kwam niets uit.
'Ik denk dat een deel van de achterban misschien aan de racistischere kant is', erkent student Peter. 'Maar het merendeel is kritisch op migratie. En ik denk dat daar een belangrijk verschil tussen zit. Als jij je hebt aangepast aan Nederlandse normen en waarden, dan heb je waarschijnlijk niks te vrezen.' Zeker weten doet hij dat blijkbaar niet.
Wilders wil 'niemand laten deporteren'. 'O, was dat dan een optie?', zegt Leila. 'Wij zijn ook Nederlanders. We zijn tot elkaar veroordeeld.'
'Hoe je ermee om moet gaan, is een duivels dilemma', zegt PVV-onderzoeker Koen Damhuis. 'Als je doet alsof er niets aan de hand is, voed je het gevoel van niet gehoord en erkend worden. Als je de antimigrantenretoriek overneemt, dan voed je het eveneens. De Franse centrum-rechtse partij Les Républicains heeft ongeveer de hele agenda van Le Pen overgenomen, maar haar Rassemblement National groeit nog steeds.'
'Het is demillion dollar question:hoe komen we hieruit?', zegt ook hoogleraar Sjoerd Beugelsdijk. 'Soms zou het al goed zijn om beter uit te leggen wat je doet als overheid en waarom.' Hij denkt even na en schudt dan zijn hoofd. 'Het is alsof wij in een verkeerd evenwicht terecht zijn gekomen, en we niet weten hoe we het land weer in balans moeten krijgen.'
'Hoe kunnen wij elkaar weer leren zien?' vraagt Leila Prnjavorac zich af voordat ze de deur uit gaat. 'Weer naast elkaar staan? Nederland is een prachtig land, er zijn maar weinig landen waar zoveel verschillende mensen vredig naast elkaar leven. We gaan dit land toch niet kapot laten maken?'
Met medewerking van Wout van Zaale
'De verzorgingsstaat, de solidariteit waarmee we naar elkaar kijken, een vangnet hebben geregeld. Uniek, en dat moeten we koesteren'