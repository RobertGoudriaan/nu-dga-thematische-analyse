Somberheid kan gepaard gaan met strijdbaarheid In het nieuws

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
6 maart 2025
Het lijkt alweer een eeuwigheid geleden dat tienduizenden mensen de straat op gingen voor een klimaatmars. Het was een tijd waarin een braaf middenkabinet aan de macht was, dat zich trots had gepresenteerd als 'het groenste ooit' en - kun je het je voorstellen? - daadwerkelijk bezig was met wetgeving om die kwalificatie eer aan te doen. Over de eindbestemming, CO2-neutraal in 2050, leek vrijwel iedereen het eens, waar vooral over gesteggeld werd was de precieze route en het tempo. En omdat het de milieubewuste burger niet snel genoeg ging, schilderde hij leuzen als 'Er is geen planeet B' of 'Climate Justice Now!' op zijn spandoek en toog hij naar de Dam.
Maar nu de Navo-chef ons aanraadt om een survivalkit aan te schaffen en de Amerikaanse president zich ontpopt tot leider van de illiberale wereld, zijn er acutere zorgen dan de opwarming van de aarde. Natuurlijk blijven koppige klimaatrebellen wegen blokkeren of aandeelhoudersvergaderingen ontregelen, maar de kans om zich aan een talkshowtafel vast te lijmen krijgen ze niet meer. In een wanhopige zoektocht naar een laatste redmiddel richten klimaatactivisten zich daarom vaker tot de rechter, al is het maar de vraag in hoeverre die wat kan doen aan het steeds schrijnender wordende onrecht (zie het artikel op pagina 36).
Als er nu demonstraties worden georganiseerd, is dat om tegenwicht te bieden tegen het oprukkend racisme en rechts-extremisme (22 maart op de Dam). Toegegeven, dat zijn geen onbelangrijke zaken. Maar ergens voelt het als een nederlaag dat we kennelijk op het punt zijn gekomen dat er massaprotesten nodig zijn om de democratie en mensenrechten te verdedigen.
Onlangs hadThe New York Timeszijn columnisten gevraagd om de belangrijkste beslissingen in de eerste maand van Trumps tweede termijn te rangschikken. Het meest zorgen maakten ze zich over zijn houding ten opzichte van Oekra√Øne. Minder moeite hadden ze met de afbreuk van het diversiteitsbeleid. Wonderbaarlijk genoeg verdiende Trumps ecologische destructiedrang helemaal geen plekje op de grafiek. In al het rumoer rondom de semi-staatsgreep van Elon Musk en de diplomatieke provocaties van JD Vance, zou je bijna vergeten dat klimaatontkenning officieel beleid is geworden nu de Verenigde Staten zich hebben teruggetrokken uit het Parijs-akkoord, milieuwetgeving schrappen en ruim baan geven aan de fossiele industrie.
Ondertussen lijkt het nieuwe realisme bij de brave middenpartijen in Europa dat het wel een tandje minder kan met die groene agenda. Hameren op het klimaat is geen winnende strategie, dat zou de les zijn van de laatste verkiezingsuitslagen. In de eindeloze stroom aan de 'links moet...'-analyses luidde de conclusie vaak dat hoogopgeleide wereldverbeteraars eens buiten hun bubbel moeten kijken. Dan zie je dat de meeste mensen nu eenmaal niet bezig zijn met insectensterfte of het afzwakken van de Golfstroom. Zij worden onrustiger van een mogelijke warmtepompplicht dan van een mogelijke dijkdoorbraak.
Het is gekmakend, zeker als je weet dat dit een cruciaal decennium is om de planeet enigszins leefbaar te houden. Maar waag het niet om pessimistisch te worden! 'Keer op keer krijgen activisten dezelfde boodschap te horen', schrijft filosofe Mara van der Lugt in een essay op pagina 48. 'Wees hoopvol, wees optimistisch, anders geef je het op.' Met instemming wordt dan Karl Popper aangehaald, die optimisme ooit een 'morele plicht' noemde, maar wie de filosoof goed leest, begrijpt dat hij niet bedoelde dat we er simpelweg op moeten vertrouwen dat de toekomst beter wordt.
Waar we voor moeten waken is niet pessimisme, maar fatalisme. Somberheid kan prima gepaard gaan met strijdbaarheid, want wie ziet dat het de verkeerde kant op gaat, is extra gemotiveerd om het tij te keren. 'Hoopvol pessimisme' noemt Van der Lugt dat. We zullen het nodig hebben.
In het rumoer zou je bijna vergeten dat klimaatontkenning beleid is geworden