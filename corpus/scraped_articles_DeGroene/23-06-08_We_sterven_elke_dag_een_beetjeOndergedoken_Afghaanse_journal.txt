'We sterven elke dag een beetje' Ondergedoken Afghaanse journalistes in Pakistan

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
8 juni 2023
In Afghanistan houden de Taliban een klopjacht op journalisten en activisten. Vluchten naar Iran of Pakistan heeft weinig zin. De politie daar deporteert Afghanen zonder visum terug over de grens. Journalistes zijn het kwetsbaarst.
De Afghaanse journalisteMasuma Mohammadi (27) schrijft in paniek vanuit Iran. 'Al mijn vluchtpogingen zijn mislukt. Ik voel me als een wild dier opgejaagd, ingesloten met geen enkele uitweg. Het Westen wil ons ook niet. Waar kan ik nog naartoe?'
Het lukte Masi, zoals haar vrienden haar noemen, na de val van Kaboel om in haar eentje Afghanistan uit te komen. Haar echtgenoot, eveneens een journalist, verdween onder het nieuwe Taliban-regime. Om uit handen van de extremisten te blijven besloot Masi naar Pakistan te vluchten. Een onbekende Afghaanse familie hielp haar bij het oversteken van de grens. 'Als vrouw alleen was ik te verdacht. Deze familie vertelde de grensbewakers dat ik een jonge bruid was op weg naar Islamabad. Toen mocht ik doorlopen.' Eenmaal in de hoofdstad wenste geen Pakistaan een kamer aan haar te verhuren. 'Alleen prostituees wonen op zichzelf. Zo denken de mensen hier over alleenstaande vrouwen.'
Haar geld raakte op. Toen ze niets meer te eten had, besloot ze terug te keren naar Kaboel. Naar haar familie kon ze niet. De Taliban arresteerden al verschillende keren haar vader om achter de verblijfplaats van zijn dochter te komen.
In de Afghaanse hoofdstad werd ze op een dag aangevallen. 'Hij was vermoedelijk een Taliban. Hij sloeg me zo hard. Mijn neus was gebroken.' Een vriend hielp haar met een medisch visum voor Iran.
Na de operatie mag ze er niet langer blijven. Haar visum is verlopen. Maar waar gaat ze zich in Afghanistan verbergen? De Taliban zijn nog steeds op zoek naar haar. 'Ik vraag me vaak af wat mijn leven nog waard is.'
In Pakistan is de journaliste Najlla Popalzai (48) even onzeker over haar toekomst, want de Pakistaanse politie is op zoek naar illegale Afghaanse vluchtelingen. Haar visum is inmiddels meer dan een half jaar verlopen. De politie voert in de grote steden razzia's uit. Voordat ze terug de grens worden overgezet, sluiten de autoriteiten de 'illegale asielzoekers' op in gevangenissen. Vooral vrouwen en kinderen zijn een gemakkelijk doelwit.
Pakistan vindt dat het sinds de Russische inval in de jaren tachtig genoeg Afghanen opvangt. Nog zeker twee miljoen Afghanen verblijven in Pakistan, waaronder inmiddels de derde generatie. 'De politie houdt bijna dagelijks klopjachten', constateert een hulpverleenster van de VN-vluchtelingenorganisatie unhcr. Ze wil vanwege haar veiligheid haar naam liever niet noemen. Omdat Pakistan officieel geen vluchtelingen erkent, registreert de unhcr al jaren de asielzoekers en probeert een derde land voor ze te vinden. Met zo'n lange lijst is dat onbegonnen werk.
Pakistan heeft de VN-organisatie de strikte opdracht gegeven zich niet met de nieuwe golf vluchtelingen te bemoeien. 'We mogen zelfs de kampen langs de grens niet in om te zien hoe de situatie er is', zegt de hulpverleenster. We voelen ons zo gefrustreerd. We vroegen de autoriteiten deze Afghanen op z'n minst te laten werken en hun kinderen op scholen toe te laten. Hun leven is zo uitzichtloos en financiële middelen hebben ze nauwelijks. Pakistan is onverbiddelijk en weigert.'
Voor Najlla is teruggaan naar Afghanistan onmogelijk. Enkele jaren geleden ontsnapte ze als parlementair verslaggeefster ternauwernood aan een bomexplosie voor het parlementsgebouw. De Taliban bliezen een auto vol explosieven op. Zij overleefde de aanslag, maar enkele collega's vonden de dood. 'Ik sta al jaren bij de Taliban bekend als vrouwenactivist. Ik organiseerde demonstraties en ben gearresteerd en mishandeld. Ze volgden ze me tot aan mijn huis, gooiden uit woede mijn telefoon kapot en namen mijn vader mee voor verhoor. Ze zeiden dat hij verantwoordelijk is voor mijn gedrag. Ik sta op hun dodenlijst.'
Meer dan honderd Afghaansejournalisten staken in de afgelopen maanden de Pakistaanse grens over, waarvan bijna de helft vrouwen. Met pijn in hun hart volgen ze de ontwikkelingen in hun geboorteland. In het gender-apartheidsregime mogen meisjes niet meer naar school, is werken buitenshuis voor vrouwen verboden en hebben ze zelfs geen toegang meer tot een park. Slechts onder bewaking van een man, een echtgenoot of broer, en geheel bedekt in een boerka, mogen ze de straat op.
'Vrouwen in Afghanistan hebben geen leven meer. Maar wij hebben de vrijheid geproefd. Die laten we ons niet weer afnemen', zegt journaliste Khalida Tahseen (52). Ook zij houdt zich verborgen in Pakistan. 'De extremisten haten mij', zegt ze in een kamer in een sloppenwijk buiten Islamabad met slechts enkele slaapmatjes op de koude cementvloer. 'Ik heb maar korte momenten van hoop en geluk gekend', zegt ze. 'Toen de Taliban in 2001 werden verjaagd, konden mijn dochters naar school en mocht mijn zoon gitaar spelen.'
In de jaren dat er een democratisch gekozen regering aan de macht was, weliswaar met steun van de Amerikanen, en een buitenlandse troepenmacht haar land grotendeels bezet hield, voelde Khalida zich als journaliste veilig. 'Ik bereikte niet alleen de top in mijn carrière als hoogste baas van het populairste radiostation, we reisden als journalisten door het hele land. We maakten documentaires over vrouwenrechten en ik was financieel onafhankelijk. Het leven lachte me toe.'
Toen de Taliban in augustus 2021 opnieuw Kaboel binnenvielen, ontving ze bedreigingen van de Taliban-leiders. 'Er mocht geen vrouw meer op de zender te horen zijn. We moesten stoppen met onze politieke uitzendingen. Een Taliban-commandant vertelde me dat kritisch nieuws over de Taliban vanaf nu verboden was. Uit onderzoek naar de ontvoeringen en verkrachtingen van vrouwen in verschillende Afghaanse provincies bleken deze extremisten achter de misdaden te zitten. Van de Taliban-leider moesten we stoppen met deze opruiende reportages.'
Nadat de Taliban haar zoon en zijn vrouw, eveneens journalisten, arresteerden en mishandelden, besloot ze naar Pakistan te vluchten. Ze doet 's nachts geen oog dicht. 'Ik sta onder zware geestelijke en financiële druk. Al onze visa zijn verlopen. Mijn jongste zoon kreeg een medisch visum dat de autoriteiten niet willen verlengen. Als boete moet hij nu zeshonderd dollar betalen. Waar halen we dat geld vandaan? We sluiten ons op als gevangenen in ons huis om uit de handen van de Pakistaanse politie te blijven.'
De gestrande Afghaanse journalistes in Islamabad voelen zich in de steek gelaten. Zag het Westen niet al die jaren hoe de Taliban aan hun opmars werkten? Lieten ze zich werkelijk zand in de ogen strooien? 'De Taliban zijn na hun afzetting in 2001 nooit weggeweest', zegt Hajera Murad. 'Ze hergroepeerden zich ogenblikkelijk nadat ze in 2001 werden weggejaagd. We zagen al heel snel in de eerste regio's waar de Taliban de macht overnamen dat vrouwen hun rechten kwijtraakten. Meisjesscholen gingen dicht. Ongesluierde vrouwen werden naar huis gestuurd. We wisten na de moord op journaliste Zakia Zaki in 2007 dat ons leven op een dag zou eindigen. Zij was de stem van de anti-Taliban-uitzendingen.'
Hajera Murad begrijpt niet dat het Westen tijdens de vredesonderhandelingen met de Taliban in Qatar in 2021 in hun propaganda trapte. Amerika nodigde de extremisten uit voor gesprekken om een einde aan de twintig jaar durende oorlog in Afghanistan te maken. Met geen woord werd er over de rechten van vrouwen gerept. Al beweert Abdul Ghani Baradar, destijds woordvoerder van de Taliban en tegenwoordig de vice-president, aan een 'inclusieve' regering te werken die het hele Afghaanse volk vertegenwoordigt. 'De Amerikanen wilden van ons af', zegt Hajera. 'Ze lieten ons met deze monsters achter.'
Hajera Murad werkte als producer en verslaggeefster voor radiostation Azadi, 'Bevrijd Afghanistan', dat werd gesponsord door de VS. 'Ik zag door de jaren heen steeds meer vrouwenactivisten en journalisten verdwijnen. Ze werden ontvoerd, verkracht en vermoord. Afghanistan werd steeds onveiliger.' Hajera weet hoe gevaarlijk de Taliban kunnen zijn. Haar eerste echtgenoot bleek een spion van hen te zijn. Toen ze van hem scheidde, dreigde hij haar te doden. In het nieuwe Islamitisch Emiraat Afghanistan promoveerden de Taliban hem tot een van de machtigste bureaucraten. Zonder paspoort of visum vluchtte Hajera halsoverkop met haar kinderen naar Pakistan.
Opeens neemt Hajera haar telefoonniet meer op. Haar e-mails blijven onbeantwoord. Haar zoon reageert. 'Mijn moeder is vier maanden geleden onder dwang van haar tweede echtgenoot teruggekeerd naar Afghanistan', schrijft hij in een mail. Hajera was vanuit Pakistan naar Iran gevlucht in de hoop daar asiel te krijgen. Het was een barre tocht. 'We liepen zes dagen te voet over de bergen. Ons water en voedsel raakten op. Maar in Iran kregen we opnieuw problemen. Omdat we onze paspoorten in Kaboel hadden achtergelaten, mochten we niet in Iran blijven. Mijn stiefvader was zo boos. Hij gaf mijn moeder van alles de schuld. Ze moest met hem mee terug naar Afghanistan. Ik keerde terug naar Pakistan. Ik heb al weken niets van mijn moeder gehoord. Ik weet niet of ze nog leeft.'
'Ik heb mijn moeder vandaag even heel kort aan de telefoon gehad', mailt haar zoon een paar dagen later. 'Ze schreeuwde tegen me: "Red me uit deze hel. Hij[haar tweede echtgenoot - wvdm)houdt me gevangen als een hond en slaat me elke dag." Daarna werd de verbinding verbroken. Ik wil naar haar toe, maar ik durf niet. Haar eigen familie weigert haar te helpen omdat ze de tweede keer zonder toestemming trouwde.'
Muhammad hoeft van zijn vader geen enkele hulp te verwachten. Sterker nog, zijn vader weigert zijn zonen nog wettelijk te erkennen. Hij heeft zelfs gedreigd ze uit eerwraak te vermoorden. 'Na de scheiding van mijn ouders moesten we bij mijn vader blijven. Toen mijn moeder hertrouwde mochten we haar niet langer zien. Op een dag wist ze contact met ons te zoeken. "Kom mijn zonen. We gaan naar Amerika!" schreef ze ons. De directie van Radio Azadi had haar verteld dat als ze naar een derde land kwam, ze haar konden overplaatsen naar de Verenigde Staten.'
Hajera geloofde na de val van Kaboel dat Amerika haar familie zou opnemen. Ze beloofde haar zonen een betere toekomst. 'We slopen het huis uit. Nu zitten we vast met de angst teruggestuurd te worden naar Afghanistan', vertelt haar zoon.
Afghaanse journalistes alsMasi, Khalida en Hajera werkten voor buitenlandse radio- en tv-stations. Ze deden na de val van Kaboel verwoede pogingen om met hun voormalige opdrachtgevers in contact te komen. Hoe kon het dat Radio Azadi of bijvoorbeeld de bbc, met speciale uitzendingen in Afghanistan, waar Khalida en Hajera ook voor werkten, niet al hun lokale journalisten op de evacuatielijsten van de westerse ambassades kregen?
'Allemaal valse beloften', beweert journaliste Sodaba (26). De Amerikaanse Coalitie voor Vrouwen in de Journalistiek schoot Sodaba aanvankelijk te hulp. Als een van de jongste presentatrices van Zan TV, een televisiestation gerund door vrouwen, viel ze op met haar demonstraties. Na de inval van de Taliban weigerde ze het tv-station te verlaten. De Taliban sloegen haar letterlijk de straat op. De Amerikaanse journalistenvereniging stuurde haar een vliegticket voor Islamabad en regelde haar Pakistaanse visum. Maar eenmaal daar was er geen enkel contact meer. 'Ik stuurde e-mails. Probeerde ze te bellen. Er kwam geen antwoord. Ik raakte in paniek. Waar moest ik heen? Toen mijn geld op was hielpen collega's mij. Ik stortte in. Medische hup kon ik niet betalen.'
Nederland had in de tussentijd vrouwen kunnen opvangen. In de Tweede Kamer werd twee jaar geleden een motie aangenomen die een lans breekt voor de jaarlijkse opvang van vijftig journalisten in nood. Maar door gebrek aan politieke wil komt wetgeving niet van de grond. De toenmalige minister van Buitenlandse Zaken Sigrid Kaag schreef in een brief aan de Tweede Kamer dat Nederland al genoeg doet voor journalisten in gevaar. 'We steunen de VN-vluchtelingenorganisatie. Bieden in het Shelter City-programma jaarlijks twee journalisten tijdelijk opvang aan en bij onze ambassades in het buitenland kunnen journalisten in acute nood zich melden', aldus Kaag. Maar de Nederlandse ambassade in Islamabad zit op een zwaarbewaakt terrein. Slechts met toestemming van de ambassade mag je naar binnen.
Kaags opvolger Wopke Hoekstra beloofde vorig jaar februari in een brief aan de Tweede Kamer opnieuw naar het voorstel te kijken en met een inventarisatie te komen. Na twee jaar is er nog steeds geen wetsvoorstel gemaakt. Het ziet er niet naar uit dat dat er komt. 'Een gemiste kans', zegt Free Press Unlimited. 'Nederland zou de eerste Europese lidstaat zijn geweest die de levens van buitenlandse journalisten had kunnen redden', aldus een woordvoerder van Free Press.
Ook Volt Nederland, een van de initiatiefnemers van deze motie, lijkt de handdoek in de ring te gooien. 'We hebben ons hard gemaakt, maar met twee Kamerleden hebben we niet de capaciteit om alle dossiers na te blijven jagen wanneer het kabinet niet beweegt', schrijft een woordvoerder. Tom van der Lee van GroenLinks, de andere initiatiefnemer van deze aangenomen motie, zegt met regelmaat bij de minister te blijven informeren naar de stand van zaken. 'Het ministerie is niet voortvarend genoeg. Bij het komende debat over buitenlandse zaken met de minister maken we hier opnieuw een punt van.'
De Afghaanse vrouwenvoelen zich door de wereld in de steek gelaten. 'We staan in de frontlinie als de verdedigers van de democratie in een land waar extremisten met steun van Amerika en de Navo zonder vrije verkiezingen de macht overnamen', zegt journaliste Hamida Lesany (54). Ze voelt zich niet alleen onveilig vanwege haar beroep maar ook door haar afkomst. Ze behoort tot de etnische en religieuze Hazara-minderheid. 'Als sjiieten geloven we dat Ali, de schoonzoon van de profeet Mohamed, zijn opvolger was en niet Abu Bakar, zijn trouwe bondgenoot, zoals de soennieten vinden. Daarom worden we vervolgd.' Al zouden de sjiieten zich bekeren, dan nog willen de Taliban de Hazara als 'ongelovigen' uit de weg ruimen.
'Eigenlijk heb ik een vreselijk leven', vertelt Hamida vanuit Bhara Kahu, de armste en crimineelste wijk buiten Islamabad. Als kind moest ze al vluchten nadat haar oom, een vooraanstaande Hazara, door de Taliban was vermoord. 'We vertrokken daarna naar Iran waar de sjiieten in de meerderheid zijn. Door armoede stierven mijn ouders. Ik betaalde mijn studie met het weven van tapijten. Mijn broer, mijn voogd, huwde me uit toen ik veertien jaar oud was. Op mijn vijftiende had ik mijn eerste kind. Maar ik wilde studeren. En dat deed ik op de avondschool en daarna aan de universiteit, waar ik promoveerde', schetst ze haar leven in een notendop.
In Afghanistan is ze beroemd als presentator van het wekelijkse vrouwenprogrammaSayeh('Schaduw'). 'We spraken over intieme vrouwenissues als menstruatie, verkrachting binnen het huwelijk en feminisme. Na bijna elke uitzending ontvingen we boze telefoontjes.' In 2018 reden gewapende mannen op bromfietsen op haar in en gooiden haar op straat. Ze hielden een wapen op haar gericht. Een automobilist redde haar. 'Volgens de Taliban zijn we vulgair en druisen onze programma's in tegen "alle islamitische waarden".
Met vijf volwassenen zitten ze op een koude kamer. Gas heeft ze niet. Haar jongste dochter baart haar de grootste zorgen. Ze heeft geestelijk hulp nodig. 'Ze is compleet getraumatiseerd. Ze staart de hele dag voor zich uit. Ze wil niet eten. Ze huilt, wordt agressief of praat dagen niet. Ik heb geen geld voor een psychiater. Bovendien, met onze verlopen visa krijgen we geen toegang tot een regeringsziekenhuis.'
In het begin hielp de Hazara-gemeenschap de familie. Maar door de aanhoudende politieke en financiële crisis in Pakistan hebben die niet langer de middelen om anderen te helpen. 'We sterven hier elke dag een beetje.'
Ali Khara / Reuters | Sonia Niazi en Khatereh Ahmadi van tv-station Tolo News moesten van de Taliban hun gezicht bedekken, Kaboel, Afghanistan, 22 mei 2022