Menstruatiemasker Kroniek van kunst&cultuur

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
20 juni 2024
FILM Levante
Een tijdje geleden was het een rage op TikTok: jonge vrouwen die menstruatiebloed gebruiken als gezichtsmasker. InLevantevan de debuterende Braziliaanse filmmaker Lillah Halla lijken de volleyballers in het verhaal hier de draak mee te steken. Na de wedstrijd dollen de spelers onder de douche met elkaar; een van hen komt met een cupje van haar eigen bloed en smeert dat op haar gezicht tot groot vermaak van haar teamgenoten. De spontaniteit waarmee dit gebeurt tekent de kracht van scène én film: het vrouwelijk lichaam als subversief instrument in tijden van repressie.
Verzet blijkt hoognodig aangezien vrouwen in Brazilië geen zelfbeschikkingsrecht hebben als het over hun lichaam gaat. Abortus is illegaal, en dat is rampzalig. Cijfers van Human Rights Watch tonen aan dat ongeveer een kwart miljoen vrouwen per jaar in dat land in het ziekenhuis belanden door bloedingen als gevolg van onveilige abortusprocedures. InLevantelijkt dit ook het lot van de zeventienjarige Sofia (Ayomi Domenica Dias). Ze is sterspeler van een volleybalteam dat gaat voor het kampioenschap. Maar dan ontdekt ze zwanger te zijn, uitgerekend op de dag waarop ze kans hoort te maken op een prestigieuze sportbeurs. Haar eerste reactie: laten weghalen. Maar zo makkelijk gaat dat dus niet.
De openingsscène met het menstruatiebloed verwijst naarCarrie(1976) van cineast Brian de Palma en romancier Stephen King, waarin de jonge Sissy Spacek voor het eerst bloedt en hier genadeloos om wordt gepest. Waar De Palma's meiden op fatale wijze zijn gehersenspoeld door een conservatieve gemeenschap zijn die van regisseur Halla anarchistisch. Om te beginnen is het lastig te bepalen wat hun geslacht nu precies is. Ze lijken vrouwen maar sommigen hebben dikke spieren, en er een heeft zelfs, bizar genoeg, bakkebaarden. Zo vrolijk fluïde als ze zijn - wat kan het ze schelen wát ze zijn - zo star is de wereld waarin ze opgroeien.
Beeldspraak van bijen en beelden van vloeiende honing - Sofia's vader is imker - zijn misschien te makkelijk, maar effectief zijn ze wel. Op een filmpje legt de vader uit hoe je een bijenkoningin kweekt door de vleugels te knippen. Sofia is allerminst van plan koningin te zijn. Ze wil vliegen.
Dat ze geen abortus mag leidt tot conflict, zeker wanneer Sofia's team van gekke vrienden/ vriendinnen/wat-dan-ook pal achter haar gaat staan. In het uitbeelden van hun verzet combineert regisseur Halla felle neonkleuren met dwingende, Portugese rap en techno om een opzwepende sfeer te creëren. Kreten klinken zoals, ik sta op,bitch!Dan hebben de behoudende, volwassen krachten maar weinig kans. Al helemaal niet die verschrikking van een gelovige vrouw van middelbare leeftijd, een soortement wijkverpleegster. Die wil Sofia kind van Jezus maken, niet wetende dat deze meid zoals alle sporters in deze film over superkrachten beschikt. Zie dat rode masker.
Gawie Keyser
Te zien vanaf 20 juni
September Film | Boven: sterspeler Sofia (Ayomi Domenica Dias) in Levante ;