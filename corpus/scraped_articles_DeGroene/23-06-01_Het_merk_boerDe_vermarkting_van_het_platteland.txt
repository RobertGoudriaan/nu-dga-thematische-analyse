Het merk boer De vermarkting van het platteland

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
1 juni 2023
De collectieve hunkering naar een idyllisch plattelandsbestaan is krachtvoer voor de reclameindustrie én de politiek. Het gevoel van tijdloosheid waar reclames voor kaas en vlees op teren, kan net zo goed worden ingezet om kiezers te trekken. Hoe zit de vermarkting van het boerenleven in elkaar?
Het is de zomer van 2012 ende VanDrie Group, wereldmarktleider in kalfsvlees en aanverwante producten, is op overnamepad. Het bestuur van deze Nederlandse vleesgigant heeft het oog laten vallen op Alpuro, een bedrijf dat benodigdheden levert voor het fokken van kalveren, zoals melkpoeder, krachtvoer en hokken. Binnen de agrarische sector zijn er zorgen over machtsconcentratie. De Nederlandse kalversector is op dat moment goeddeels in handen van drie bedrijven. VanDrie en Alpuro zijn er twee van en hun samenvoeging zou het aantal aanbieders nog beperkter maken.
De VanDrie Group zal twee derde van de inkoop van pasgeboren runderen en negentig procent van de slacht van zogeheten 'blanke kalveren' − een verwijzing naar de kleur van het vlees dat uiteindelijk in de winkel komt te liggen − in handen krijgen, zo meldt de Nederlandse Bond van Handelaren in Vee bij de Nederlandse Mededingingsautoriteit (NMA). De klacht wordt ongegrond verklaard. Als de prijzen binnen Nederland te hoog of te laag zijn, kunnen veehandelaren uitwijken naar de Europese markt, zo luidt het oordeel.
Met eenzelfde verwijzing naar Europese economische integratie wees de NMA ook een eerdere klacht van de Nederlandse melkveehouders af. De grote kalfsvleesbedrijven besloten in 2007 om niet langer dieren in te kopen bij kleine aanbieders op traditionele veemarkten, maar enkel nog bij zogeheten 'kalveropvangcentra', waar dieren direct na geboorte naartoe worden gebracht om vervolgens verder te worden verhandeld. De veehouders die wekelijks samenkwamen op de koemarkt in Purmerend merkten dat de prijzen van hun dieren daalden omdat de grote inkopers hun jongvee niet meer wilden. Op de veemarkt in Leeuwarden waren de vrije handelaren niet meer welkom en werd enkel nog ruimte geboden aan de kalveropvangcentra, aldus de melkveehoudersbond. Ze spraken over 'kartelvorming' en verdringing van de binnenlandse markt. Speel het spel dan mee, redeneerde de mededingingsautoriteit. Als kleine veeboeren te weinig krijgen van Nederlandse afnemers, verkoop dan aan buitenlandse partijen. Vanwege die theoretische uitwijkmogelijkheid was er volgens de NMA geen reden om van kartelvorming te spreken.
Van deze geschiedenis werd destijds melding gemaakt in vakbladVleesmagazine.'Zorgen over macht VanDrie Group', kopte het tijdschrift in augustus 2012. De auteur van het stuk was Caroline van der Plas, die naast de laatste nieuwtjes uit de sector onder andere reportages schreef voor de tijdschriften van de vleesindustrie. Zo deed ze verslag van een reis naar Brazilië, betaald door de exporteurs van kip, waar ze een bezoek bracht aan een churrascaria. 'Dit is een soort barbecuerestaurant waar je alleen maar hoeft te zitten en te wachten op obers die met de meest heerlijke vleessoorten op spiezen aan tafel komen', schreef ze. Van der Plas was verheugd over de lage prijzen: 'Een hele middag in een churrascaria met alles erop en eraan: nog geen twintig euro!'
Het is juli 2021.De BoerBurgerBeweging komt langs in Uddel, een dorp in de Gelderse vallei. In een verslag op Twitter noemt Caroline van der Plas Uddel 'de bakermat van de kalverhouderij'. Ze is op bezoek bij een proefboerderij waar wordt onderzocht welke combinatie van ruwvoer en melk 'het beste rantsoen' voor de kalveropfok vormt. De proefboerderij wordt bestierd door de VanDrie Group, die dat jaar een recordwinst van 103 miljoen maakt. Voor de familie Van Drie bestendigt het de plaats in de top tien in de miljonairsrangslijst Quote 500. Hun geschatte vermogen komt uit op 1,3 miljard.
Van der Plas spreekt over een 'superinteressant werkbezoek' bij 'een hartstikke mooi bedrijf'. Een paar maanden eerder heeft Van der Plas haar eed gezworen als lid van de Tweede Kamer, net te laat voor het debat over een rapport van Milieudefensie waaruit blijkt dat de drie grootste bedrijven in de vlees- en zuivelindustrie gezamenlijk meer broeikasgassen uitstoten dan al het wegverkeer in Nederland. Anderhalf jaar later, bij de Provinciale-Statenverkiezingen van maart 2023, komt de BBB als grootste uit de bus.
Nederland heeft het eerder gezien, een conservatieve partij die in één klap uitgroeit van minuscuul tot gigantisch, waarbij onvrede over de bestaande politiek dient als groeihormoon. Toch voelt het nu anders. De BBB is niet zomaar de volgende in het rijtje LPF-PVV-FvD, meent essayist Bas Heijne. Wat Van der Plas volgens hem anders maakt, zo schrijft hij in deNRC,is de mate waarin zij gestalte geeft aan het Nederlandse idee van 'gewoon'. 'Zoals Van der Plas zich presenteert zien veel Nederlanders zichzelf graag: behoudzuchtig, maar niet onredelijk. Genieten, maar zonder fratsen. Een beetje slonzig, misschien, maar wel gezellig.'
Bij die vermeende volksaard hoort een decor. In de beeldtaal van de BBB overheerst het groen van langgerekte grasweiden en het bruinzwart van omgeploegde aarde. De BBB wil 'dat dit unieke landschap ook voor de volgende generaties behouden blijft', zo staat in het verkiezingsprogramma. De strijd die de BBB voert gaat daarmee primair over grond: de partij keert zich tegen windmolens, zonnepanelen en distributiecentra en wil 'bossen, dorpen en koeien in de wei'.
De verknochtheid aan dit ideaalbeeld van het Nederlandse landschap betekent vooral dat de manier van exploiteren die daarbij hoort moet kunnen doorgaan. 'Het bestaansrecht van onze voedsel- en bloemenmakers, de boeren, de tuinders, de vissers en de jagers is essentieel', staat in het BBB-verkiezingsprogramma. In het verhaal van Van der Plas is het Nederlandse platteland 'het summum van authenticiteit, een symbool van een manier van leven die zich bedreigd en gekleineerd weet - niet door de islam, maar door een ongevoelige en losgezongen elite', concludeert Bas Heijne.
Een vergelijkbare analyse, niet in sociale maar in commerciële termen van waar de BBB voor staat, komt uitAdformatie,het vaktijdschrift voor de marketingsector. 'Wat de BBB in ieder geval veel beter dan de rest van de partijen begrijpt is datbrandinger ook als politieke partij toe doet', blogt het blad in maart 2023. Door de reclamebril wordt duidelijk waar de kern zit. 'In het algemeen, maar zeker nu, in een snel veranderende en steeds onzekerder wordende wereld, worden merken sterk die "goed voelen". De boer en alles wat deze professie en persoon in archetypische zin qua betekenis vertegenwoordigt, lijkt van grote waarde. Een eerlijke en authentieke persoonlijkheid gecombineerd met de"no farmers no food storyline".'In tegenstelling tot veel andere partijen heeft de nieuwste aanwas in het Nederlandse politieke landschap simpelweg een goed verhaal.
'Authenticiteit' is hier het sleutelbegrip. De BBB noemt het als een van haar vier 'kernwaarden', naast professionaliteit, de gulden regel ('Behandel de ander zoals je zelf behandeld wil worden') en 'noaberschap', de regionale term voor goed burengedrag. De stille suggestie is daarmee dat er ook inauthenticiteit bestaat in politiek en samenleving. Deze nieuwe politieke partij betreedt daarmee diep uitgesleten culturele paden, waarbij stad en platteland tegenover elkaar worden gezet.
Van de klassieke oudheid totaan het heden, elke generatie vindt weer haar eigen manier om de grote verscheidenheid aan mensen en hoe ze leven in steden en dorpen te persen in de mal van een anoniem urbaan bestaan versus geworteld landleven, concludeerde de Britse schrijver Raymond Williams in zijn sociologische klassiekerThe Country and the Cityuit 1973. Onschuldig is die dichotomie niet. In de jaren zeventig beschreef de Duitse filosoof Theodor Adorno hoe de Duitse romantische traditie, die een cultuur van echtheid toeschrijft aan het platteland, verhulde hoezeer het moderne kapitalisme de agrarische economie in 'permanente crisis' stort. Adorno's lens was een specifiek historische. De combinatie van plattelandsmythen en economische uitbuiting was in zijn ogen een wegbereider voor het nationaal-socialisme. Zijn boodschap is tijdloos: pastorale verbeelding is altijd ook politiek.
Dat de pastorale politiek, en het vermeende verschil tussen echt en nep waar die op teert, nu zo soepel aansluiting vindt bij de Nederlandse kiezer is, kortom, niet volledig op het conto van een nieuwe politieke partij en de prominent aanwezige voorvrouw te schrijven. Nederland is al langer in de greep van een vertoog waarin het platteland wordt voorgesteld als geconserveerde plek die niet aangetast is door globalisering, legt hoogleraar culturele analyse Esther Peeren uit. 'Het gaat om een droombeeld van een beheersbaar wereldje, waar je precies weet waar je aan toe bent, waar je iedereen kent en waar je niet hoeft te vrezen dat jouw positie op een gegeven moment niet meer dezelfde zal zijn.'
Volgens Peeren, die onderzoek doet naar de invloed van mondialisering op het platteland en de vermeende stad-platteland-dichotomie, is de rurale idylle inderdaad van alle tijden, maar de 21ste-eeuwse Nederlandse variant heeft zo weer zijn eigen kenmerken. 'Het gaat nadrukkelijk om het platteland als toevluchtsoord, als een onschuldige plek die niet gecorrumpeerd is door politiek maar daar wel door bedreigd wordt.'
Er bestaat dus een mentale ruimte voor de romantische revolte van de BBB. Voor een groot deel is die uitgegraven door de commerciële sector. Een gemoedelijk plattelandsleven, blije gedomesticeerde dieren en een verbond tussen mens en grond zijn de standaardingrediënten in reclames waarmee voedsel aan de man wordt gebracht. 'Idyllische beelden domineren: grazende zwartbonte of, in de volksmond, "zwart-witte" koeien en rustieke schuren met tot het dak opgestapelde ronde kazen die door een stoere boer in overall en klompen of een blond kaasmeisje geproefd worden', zo omschrijft Esther Peeren het samen met promovendus Anke Bosma inKaas=NL?,een bundel waarin verschillende wetenschappers de culturele bijsmaak van Nederlands meest typerende exportproduct onderzoeken. Het script van deze reclames draait om 'koe en kaas - en de Nederlandse identiteit waarvoor ze symbool staan - die te lokaliseren zijn op één plek: de boerderij', aldus Peeren en Bosma.
Voor kaas kun je hier ook vlees invullen, of melk. Zo maakte supermarktketen Coop reclame voor haar 'authentieke vleeswaren' met een filmpje waarin een slager, Kevin, voorkomt die als kind al 'oog had voor een lekker stukje vlees'. Te zien zijn beelden van een jonge Kevin, achter op de fiets bij zijn moeder die met wapperende haren langs zonovergoten weilanden trapt terwijl haar zoon verlekkerd kijkt naar vlezige runderen. De volwassen Kevin werkt bij de supermarkt waar hij onder meer rosbief maakt 'op ambachtelijke wijze', zo luidt de reclameboodschap terwijl het beeld overschakelt op grazende koeien.
Dezelfde thematiek komt naar voren in een filmpje dat FrieslandCampina liet produceren ter gelegenheid van zijn 150-jarig bestaan. Daarin zien we Annemiek, dochter van een melkveehouder. Met dramatische pianoklanken op de achtergrond overpeinst Annemiek dat 'vroeger alles zo simpel leek' maar dat ze het nu niet meer weet. 'En dus moet ik op zoek naar mijn eigen verhaal.' Vervolgens zien we beelden van Annemiek op wereldreis, om uiteindelijk terug te keren naar de ouderlijke boerderij waar ze sommige dingen hetzelfde en andere dingen anders zal doen en − shot van een bolle buik − de volgende generatie op de wereld zet. Naast authenticiteit en verbondenheid komt hier nog een hoofdingrediënt van de boerenreclame aan bod: het boerenleven als erfstuk. Ook in het campagnefilmpje van de BBB voor de Tweede-Kamerverkiezingen slaat een lachende veehouder de arm om de schouders van zijn jonge zoon, ter onderstreping van de boodschap dat het platteland een plek is waar het boerenbedrijf van 'generatie op generatie overgaat'. Het gevoel van tijdloosheid waar reclames voor kaas en vlees op teren, kan net zo goed worden ingezet om kiezers te trekken.
Elk bedrijf kiest eigen accenten,maar het basisscript in deze hoek van de reclamewereld is opvallend vaak hetzelfde. 'Het begint allemaal bij de boeren', zo legt Nicole van Gorp uit inCMO-talk,een podcast over marketing. Van Gorp is hoofd marketing, communicatie en innovatie bij Cono Kaasmakers, fabrikant van onder andere Beemsterkaas, het meest verkochte kaasmerk in de Nederlandse supermarkten. De consument wil een verhaal horen, legt Van Gorp uit, en dus brengt Cono haar product aan de man met 'storytelling'. De ingrediënten van het verhaal zijn beproefd. Halverwege de negentiende eeuw had schrijver Jacob van Lennep het al over brood belegd met 'met echten Delftsche boter en Beemster kaas'.
En er is de mythische Beemster zelf, als een van de eerste polders ter wereld drooggelegd aan het begin van de zeventiende eeuw met opbrengsten uit handelsexpedities naar Java en bekroond met de Unesco-werelderfgoedstatus in 1999. Een bodem van zeeklei 'proef je in het gras,
de melk en in de kaas', aldus een van de reclamefilmpjes van Beemsterkaas. In een ander filmpje zweeft de camera over de weiden met grazende koeien, langs rietgedekte boerderijen en een boerenzoon naast zijn vader op de trekker. Alles, kortom, ademt een gevoel van luisterrijk verleden dat zelfs als het vervlogen is gevangen wordt in dat ene stukje kaas.
Het bedrijf sluit daarmee aan bij een trend in marketingland, legtbrand consultantMarcel Oosterhout uit. 'Het volstaat voor bedrijven niet meer om alleen een product aan te prijzen. Consumenten willen ook weten bij wie ze precies kopen, welke waarden het bedrijf aanhangt en hoe het omgaat met allerlei maatschappelijke vraagstukken. Marketing gaat dus in toenemende mate over identiteit', zegt hij.
Oosterhout had lange tijd een eigen reclamebureau en adviseert nu bedrijven en organisaties over hoe zij zich moeten positioneren. Hij adviseerde onder andere de PvdA hoe het verhaal van de sociaal-democratie in deze tijd verteld kan worden. Het verbaast hem niet dat veel voedselreclames inzetten op een gezellig boerenleven. 'Het platteland voelt voor veel mensen vertrouwd. Ze associëren het met hun jeugd. Veel mensen worstelen met de vraag wie ze zijn en waar ze bij horen. Dit soort marketing sluit aan bij die vragen.'
Ook zit er subtiele economische kritiek verpakt in de reclames zoals die voor Beemsterkaas. Terwijl twee in overall gestoken mannen lachend de camera inkijken legt de voice-over uit dat bij Beemster de 'aandeelhouders geen stropdassen dragen', inspelend op het klassieke contrast tussen de anonieme kantoorkaste van bestuurders, managers en ambtenaren en de gewortelde plattelanders aan wie authenticiteit kan worden toegeschreven. 'Koop lokaal', is de slogan van de reclame, iets 'wat vroeger heel normaal was'. En dat lokale product, zo benadrukt de voice-over, wordt gemaakt zoals dat vroeger ging 'zonder haast en met de hand'.
'Nostalgie werkt altijd enorm goed in reclame', zegt Oosterhout. 'Zeker in tijden waarin veel mensen onzekerheid ervaren en het gevoel hebben dat oude waarden wegvallen, is het makkelijk teruggrijpen op het sentiment dat het vroeger goed was.' In andere woorden: reclames met de boerenidylle gaan recht voor de meest gevoelige plek in onze ziel.
Zonder strijd verschijnt dit soortrurale marketing niet op onze televisieschermen. In 2020 diende de Stichting Wakker Dier een klacht in bij de Reclame Code Commissie (RCC) over een tv-commercial waarin kalverfokker Alpuro het 25-jarig bestaan markeert met een bedankje aan de boeren. In het filmpje vertelt een jongetje met laarsjes aan de voeten over zijn vader die 'elke dag héél vroeg opstaat' en 'zorgt voor iedereen'. Soms kijkt die vader, te zien op beeld in blauwe overall terwijl hij het hooi van zijn koeien omschept, 'een beetje moeilijk wanneer hij de krant leest' − subtekst: de ontwikkelingen in de wereld zijn slecht nieuws voor de boer. Gelukkig wordt vader wel blij van zijn kalfjes, die in close-up te zien zijn.
De apotheose van het filmpje is het jongetje dat achter zijn bureautje huiswerk maakt. Hij legt de laatste hand aan een werkstuk. 'Als ik papa zo de hele dag bezig zie met zijn dieren en zijn boerderij, weet ik een ding zeker', klinkt de kinderstem. Het laatste shot toont zijn werkstuk, met als titel 'wat wil ik later worden'. Daaronder kindertekeningen: een lachende boer met een riek in de handen.
Wakker Dier zag hierin aanleiding om naar de RCC te stappen. Alpuro is onderdeel van de VanDrie Group, zo luidde de klacht, en dat bedrijf haalde het nieuws wegens 'ernstige mishandeling; kalfjes die tegenstribbelden, werden met drijfstokken in de anus geprikt, geschopt en met stroomschokken bewerkt'. Dat uitgerekend dit bedrijf 'doet voorkomen dat boeren een romantisch vak is, zet kijkers op het verkeerde been'. De RCC oordeelde dat Alpuro's boodschap dat ze 'trots zijn op de boeren' los staat van een eventuele gedraging van het moederbedrijf en dat de klacht daarom ongegrond was.
Wel terecht, zo oordeelde de RCC, was een klacht van Wakker Dier over een filmpje van Farmers Defence Force, de actiegroep achter de boerenprotesten van de afgelopen jaren, dat rond dezelfde tijd verscheen. Het filmpje put uit het bekende register. Te zien zijn grazige weiden, scharrelend vee en boeren die door de stallen lopen. Die boeren, aldus Farmers Defence Force, 'verdienen respect en een eerlijke prijs'. Het gaat mis in een zinnetje uit de voice-over. 'Ze produceren het voedsel, puur natuur, met alleen het beste voor plant en dier.' Een sector die antibiotica gebruikt en varkens de krulstaart afsnijdt kan die claim niet maken, aldus Wakker Dier. Inderdaad, oordeelde de RCC, er is sprake van een 'te rooskleurig en daardoor onjuist beeld'. Boerenreclame blijkt spitsroeden lopen.
Als het gaat om pastorale voorstellingen is het, kortom, altijd de vraag wat er wel en niet in beeld komt. 'In deze reclames blijft niet alleen buiten beeld hoe de meeste kaas niet op een boerderij maar in een fabriek gemaakt wordt, maar ook het wijdere netwerk van de zuivelindustrie waar koe en kaas mee verbonden zijn. Dit netwerk reikt tot in verre buitenlanden. Bovendien vormen niet schilderachtige boerderijen maar snelwegen, distributiecentra en containerhavens er de belangrijkste knooppunten van', schrijven Bosma en Peeren in hun artikel over kaas. Ook zal de kijker van reclames voor Beemsterkaas niet weten dat Cono behalve ambachtelijke kaas ook halffabrikaten maakt voor onder andere veevoer en dat een groot deel van de melk naar de stropdassen van Unilever gaat, die er vervolgens ijs en kroketten van maken.
Net zomin wordt vermeld dat Cono sinds een aantal jaren eigenaar is van de Amsterdam Cheese Company, een bedrijf dat met vijf vestigingen in de hoofdstad de toerist aan een eetbare souvenir helpt. En hoewel de directie in een stuk inHet Paroolbezwoer dat hun waar geen 'toeristenmeuk' is maar 'Nederlands erfgoed' waar 'Noord-Hollandse boeren elke dag om 04.00 uur voor opstaan', kan, in de woorden van Bosma en Peeren, de vraag worden gesteld hoe deze bezigheden zich verhouden tot de 'nadruk op lokale leefbaarheid en duurzaamheid in de Beemsterkaas-reclames'.
Dezelfde spanningen zitten in deboerenprotesten die in 2019 begonnen. Ook daarbij draaide alles om een authentieke periferie die werd verstoord door een boze buitenwereld. Voor de camera's van de verslaggevers mochten deelnemers aan de protesten klagen over 'mannen met stropdassen in Den Haag die niets begrijpen van wat wij doen'. De woorden 'trots op de boer', eerder gebruikt als reclameslogan, bleken ook geschikt als protestleus.
En dezelfde dynamiek tussen het in beeld brengen en uit het zicht laten deed zijn werk. Te zien en te horen waren vooral de eigenaren van kleine boerderijen, vaak familiebedrijven die vreesden voor hun voortbestaan als gevolg van milieumaatregelen. Buiten beeld bleven de varkensflats, de megastallen en andere bewijzen van steeds verdere schaalvergroting. De uitkomst was een paradoxale. 'De wens om politiek buiten het platteland te houden, resulteerde juist in politisering van bepaalde voorstellingen van het platteland', aldus Esther Peeren.
Met de intrede van de BBB werd de vermenging van marketing, protest en politiek compleet. ReclamevakbladAdformatietekende het als eerste op. De campagne waarmee Caroline van der Plas haar Kamerzetel veroverde was volledig gefinancierd door ReMarkable, een reclamebureau dat vooral klanten uit de landbouw en veeteelt in het portfolio heeft. De eigenaren van het reclamebureau namen plaats in het bestuur van de partij. Het vestigingsadres van ReMarkable en de BBB was daarmee hetzelfde. 'De trekker waarmee lijsttrekker Caroline van der Plas na haar verkiezing als Tweede-Kamerlid naar het Binnenhof toog was geen toevallig geintje, maar het slotstuk van een georkestreerde en gefinancierde campagne door een pr-bureau van de agrarische industrie', concludeerdeAdformatie.
Het resultaat is een politieke beweging die zich voegt naar de regels van de commercie. Het product verschilt, maar de sentimenten zijn hetzelfde. 'Lokaal komt niet uitLa Francemaar van Frans, Gerrit en Lieke', zoals Cono zijn Beemsterkaas aanprijst. Wanneer de BBB zich beklaagt over weilanden met zonnepanelen 'in handen van buitenlandse investeerders', wordt hetzelfde register bespeeld: we hebben het buitenland niet nodig, we hebben genoeg aan elkaar hier. En dat, zo legt Esther Peeren uit, terwijl het Nederlandse platteland door en door verknoopt is met internationale handelsketens. 'Er wordt veevoer uit het buitenland gehaald, er werken arbeidsmigranten op de boerderijen en er wordt geproduceerd voor de wereldmarkt. Alleen zie je dat nooit terug in de reclames en de politieke campagnes zoals die van de BBB.'
Het marketingspelletje van inzichtelijk maken en weglaten tekent zich daarmee duidelijk af bij deze nieuwe politieke partij. Zo loopt de BBB te hoop tegen wat ze 'wensnatuur' noemt in het campagnefilmpje geïllustreerd met beelden van de grote grazers in de Oostvaardersplassen. Het is een slimme term om te laten weten dat natuur in de beleving van de BBB vooral moet worden ingezet voor productie en consumptie. Wat onvermeld blijft is hoezeer het vlakke productieve grasland waar BBB zo van houdt juist het resultaat was van expliciete wensen. Tot halverwege de negentiende eeuw bestond niet-stedelijk Nederland vooral uit zogenaamde 'woeste gronden', zo beschrijft historicus Auke van der Woud inHet landschap, de mensen: Nederland 1850-1940.In dat tijdsbestek werd een lappendeken van heide, moeras en kleine akkers getransformeerd tot het groene doek waar plattelandsfantasieën op geprojecteerd worden. De overwegingen waren puur economisch. Net zoals de veehouderij volgens industriele principes werd opgeschaald was het 'rationeel om de weilanden overal in het land egaal groen tot onkruidvrije, eiwitrijke monoculturen te maken', aldus Van der Woud.
Over de spanningen tussenkleinschalige boeren die worstelen met hun verdienmodel en de miljoenenwinsten voor agrogiganten gaat het net zomin. En die vermaledijde stropdassen zetten wel hun handtekeningen onder de miljoenensubsidies waar de Nederlandse landbouw en veeteelt op drijven. Het werk van Van der Plas voor de vakbladen van de vleesindustrie (haar laatste betrekking voor haar politieke carrière was bijPigbusiness,een publicatie voor de varkenshouderij) en de door de industrie gesponsorde reizen zijn geen onderdeel van haar publieke imago. Dat gaat eerder over een harde werker die van haar hart geen moordkuil maakt, kan genieten van een lekker stukje vlees en net zoals de meeste mensen het nodige voor de kiezen heeft gekregen. De echtgenoot van Van der Plas overleed in 2019 en, zo vertelde ze in een interview met rtl, het afscheid valt haar dagelijks zwaar. De urn met zijn as staat naast haar bed.
De hardst groeiende politieke partij van dit moment is een partij die een specifieke interpretatie van Nederland zoals het was wil behouden en die wordt geleid door iemand die sterk terugverlangt. De verbinding tussen die twee is voer voor psychologen. Wat het succes van een partij die teert op het willen behouden van de twintigste-eeuwse agro-economie (met bijbehorend consumptiepatroon gebaseerd op goedkoop dierlijk eiwit) zegt over Nederland, daar kunnen sociologen zich te goed aan doen.
Evenwel lijkt het geen toeval dat de vermenging van politiek en marketing zich nu voordoet. De groep die het platteland kan associëren met de jeugdjaren wordt steeds kleiner, net als het aantal boeren. En nostalgische gevoelens flakkeren het sterkst op vlak voordat iets verdwijnt. Het enige wat blijft groeien zijn de grote spelers in de landbouw en veeteelt, met steeds meer grond in handen en steeds meer dieren onder dak.
Die dieren hebben, in tegenstelling tot de menselijke kiezer, geen stem. Als dat wel het geval zou zijn, is het nog maar de vraag of die zou gaan naar een partij die opkomt voor de zakelijke belangen van de bio-industrie. Daarbij vergeleken is de menselijke kiezer een stuk wispelturiger. Die stapt gemakkelijk over als zich een nieuwe populistische trekschuit aandient. Maar zelfs als het politieke succes van de BBB tijdelijk blijkt, is het niet zonder verdienste. Volgens de experts vanAdformatielig een Gouden Effie, de prijs voor de beste reclame, in het verschiet.