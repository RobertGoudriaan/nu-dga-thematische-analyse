Prijzenkast

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
20 juni 2024
THEATER De zijlijn
In de kantine van SV Diemen zijn kinderen voetbalplaatjes aan het inplakken. Het is de dag dat Oranje zijn eerste EK-wedstrijd speelt. Maar de spelershoofden die de kinderen op een kartonnen team-overzicht vullen, zijn die van het meidenelftal uitDe zijlijn: een 'emancipatievoorstelling' van theatergezelschappen BonteHond en Dox, die in voetbalkantines wordt gespeeld. Over de opmars van vrouwen in een mannensport. En over de weerstand die zij daarbij, ondanks de stijgende populariteit van de Oranje Leeuwinnen en de eredivisie-vrouwen, ondervinden. In de grijpzoenen waarmee de voetbalmeiden worden gefeliciteerd, herken je de ongewenste intimiteit die Barcelona-kampioene Jenni Hermoso ten deel viel. Als het elftal uitDe zijlijngeen uitgebreide huldiging krijgt, besef je dat precies dit vorig jaar gebeurde toen de Ajax-vrouwen de landstitel veroverden. De reden: de meiden moeten rekening houden met de mannen die géén kampioen zijn geworden.
Slim is dat de voorstelling begint vanuit het mannelijke perspectief. Vier jongensachtige figuren bespreken met smakelijk uitvergrote bluf een slechte meidenwedstrijd na, met de terugkerende verzuchting 'tjonge-jonge-jonge' of 'man, man, man'. Zonde vinden ze het dat die ene haar lange haren in zo'n knot heeft. Ze zou het beter doen als voetbalvrouw. Tegelijk zijn de mannen onrustig. Er is iets anders dan anders, maar wat? Dan verschijnen elf meiden in speeltenue achter de ramen van de kantine, met de zojuist gewonnen beker. De kantine van de club, net nog mannenterrein, wordt een strijdperk. In de prijzenkast die daar staat, geestig genoeg vol piepkleine prijzen, is volgens de heren geen plek meer voor de fikse vrouwenbeker. Deze manshoge vitrine - het enige decorstuk van de locatievoorstelling - wordt het brandpunt van een fysiek gevecht. De meiden rukken groepsgewijs op, als woest leger of met stiekeme passen in een spelletje Annemaria koekoek, en stuiten op een mannelijke verdedigingsmuur. Als de heren grond verliezen, kruipen ze in de prijzenkast. Een speelster die erin slaagt om er bovenop te klimmen, vertelt vanaf haar hoge positie een mythe van een stam die door vrouwen werd geleid. Tegen de tijd dat de mannen hun verdedigingstactieken opgeven, krijgt die mythe een vervolg. De vrouwen van die stam, zegt een van de meiden, zouden er óók moeite mee hebben als hun mannen ineens mee wilden doen.
De kracht vanDe zijlijnzit 'm in het uitvergrote spel en de beeldende theatertaal. De poëtisch ingedikte tekst van Sanne Shuhmacher is nergens uitleggerig. De regie van Judith Faas geeft alle ruimte aan de choreografie van Melvin Fraenk. De vier mannelijke acteurs larderen hun woorden met afgetekende gebaren: een vrouw bestaat uit 'bam-bam' twee deiningen op borsthoogte. Het jongevrouwenelftal bruist van de opstandige energie in groepsformaties, maar ook in zachtere danssequenties die een vermoeide machteloosheid voelbaar maken. Indrukwekkend is hun scène over te strakke shirtjes die hun vrouwelijke vormen niet voldoende verstoppen. 'Ik geef aanleiding. Alleen maar omdat ik besta.'
Marijn van der Jagt
Tournee tot eind juni. Kaartjes viahttps://bontehond.netofhttps://wijzijndox.nl
Kamerich & Budwilowitz | Het vrouwenelftal in De zijlijn