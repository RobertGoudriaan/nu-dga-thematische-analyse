Milieucriminaliteit - op grote schaal De weg van genocide naar ecocide

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
2 november 2023
Genocide, de stelselmatige en opzettelijke uitroeiing van een etnische groep, geldt als een internationaal erkend misdrijf. Ecocide, de vernietiging van ecosystemen, wordt nog niet als zodanig erkend. Doordat mede Nederland de strafbaarstelling verwierp.
Er ligt sneeuw op de banken aan de randvan de Wannsee, een van de idyllische meren nabij Berlijn. Aan de overkant van het water is een strand met zandkleurige gebouwen van een uitgestrekt, verlaten vakantieoord. In de zomer dobberen hier talloze zeilbootjes. Het is allemaal te zien vanuit de achtertuin van een van de meest sinistere gebouwen uit de wereldgeschiedenis: Villa Marlier, Am Großen Wannsee nummer 56 tot 58.
Hier vergaderden op 20 januari 1942 vijftien hoge nazi's en een stenograaf over de industriële massamoord op de joden, een bijeenkomst die de geschiedenis in zou gaan als de 'Wannseeconferentie'. Weliswaar werd het besluit tot de genocide waarschijnlijk al in de zomer van 1941 door Adolf Hitler zelf genomen, dit is een van de plekken waar 'de intentie' tot die massamoord bijna beet te pakken is. Hier vergaderden de verzamelde nazi's over de systematische uitvoering en wie waarvoor verantwoordelijk werd.
Tijdens de pauze schepten de hoge functionarissen in de tuin aan het rustieke water even een luchtje. Juist hier in de frisse buitenlucht is de aanwezigheid van de massamoordenaars bijna voelbaar. Bekend is dat ze na de vergadering genoten van een overvloedige gezamenlijke maaltijd met veel bedienend personeel. Van het interieur van de statige villa is niets meer over. De stoelen, het wandtapijt en de kroonluchter van de zaal waar de nazi's hoogstwaarschijnlijk vergaderden zijn na de oorlog allemaal geroofd. Van de periode dat de villa in bezit was van SS-topman Reinhardt Heydrich - de initiator van de vergadering - is geen enkele foto bewaard gebleven.
De villa is als 'Haus der Wannsee-konferenz' toegankelijk voor publiek. In de vergaderzaal staat nu een kamerbrede vitrine met daarin een kopie van het vijftien pagina's tellende ambtelijk verslag dat werd opgesteld door Adolf Eichmann, secretaris van de vergadering en eindverantwoordelijk voor de praktische uitvoering vanDie Endlösung. Van de dertig exemplaren van deze notulen is er slechts één bewaard gebleven, dat zich achter slot en grendel bevindt in het Berlijnse archief van het ministerie van Buitenlandse Zaken.
'Veel van deze mannen hier aan tafel waren jurist, een aantal van hen was zelfs gepromoveerd. Het maakt op indringende wijze tastbaar dat het volgen van een jarenlange rechtenstudie compleet los kan staan van ethische waarden. Het staat allerminst in de weg bij het worden van een massamoordenaar', zegt Christian Tomuschat, een dag later in zijn ruime werkkamer in het barokke gebouw van de rechtenfaculteit van de prestigieuze Humboldt Universiteit in Berlijn, niet ver van het Haus der Wannsee-konferenz.
De 86-jarige emeritus hoogleraar internationaal recht geldt als een toonaangevend jurist in Duitsland en heeft een lange internationale carrière achter de rug, onder meer binnen de Verenigde Naties. 'Niet zo lang geleden heb ik voor het eerst de speelfilm gezien die over de Wannseeconferentie is gemaakt. Het kwam keihard bij me binnen. Het blijft ongekend schokkend om te zien hoe deze mannen op zakelijke wijze vergaderden over het uitroeien van een volk', zegt Tomuschat uitkijkend over de Bebelplatz. Dat plein is vooral bekend vanwege de boekverbranding die hier op 10 mei 1933 plaatsvond. Onder aanvoering van Joseph Goebbels staken nationaal-socialistische studenten en uiteindelijk meer dan veertigduizend Duisters duizenden boeken in de brand, veelal van joodse auteurs.
Tomuschat verbleef zelf vanaf 1943 bij zijn grootmoeder in Ludwigsburg, nabij het zuidelijk gelegen Stuttgart. 'Mijn vader besefte dat Hamburg een doelwit van de geallieerden zou worden. Ook na de Duitse overgave op 8 mei 1945 bleef ik nog een tijd bij mijn grootmoeder', vertelt hij. 'In september van dat jaar gebeurde iets dat mijn leven in belangrijke mate heeft bepaald. Duitsers werden door de geallieerden gedwongen om in de bioscoop een film te zien over de gruwelijkheden in de concentratiekampen, als onderdeel van een landelijke heropvoedingscampagne. Een vriendje en ik zagen de aankondiging over een gratis film en liepen de bioscoop binnen. De beelden die ik toen zag van uitgemergelde mensen, meer dood dan levend, staan voor altijd op mijn netvlies. Uiteindelijk heeft het ervoor gezorgd dat ik rechten ben gaan studeren. Simpel gezegd: dat ik aan kant van de gerechtigheid wil staan.'
'De grote tragedie van Duitsland is natuurlijk allereerst de massamoord op de joden zelf. Daar zijn geen woorden voor. Maar niet alleen
dat: daarmee hebben we onze beste mensen vermoord. De bijdrage van joodse denkers en academici aan onze samenleving en aan de Duitse cultuur is zo ongekend groot. Die is nauwelijks te bevatten, ook bij deze universiteit', zegt hij mede met verwijzing naar Albert Einstein die hier doceerde maar ook naar alumni als Heinrich Heine, Karl Marx en Walter Benjamin. 'Terwijl de deelnemers aan de Wannseeconferentie behoorden tot de middelmatige bourgeoisie, met een voorkeur voor Pruisische orde en discipline. Deze middelmatige mannen waren vervuld van haat en afgunst tegenover joden.'
Geen enkel ander documentweerspiegelt zo duidelijk het besluitvormingsproces dat leidde tot de moord op de Europese joden, stelt de Britse historicus Peter Longerich vast in zijn standaardwerk over de Wannseeconferentie. Bij het Eichmann-proces in 1961 vervulden de notulen dan ook een sleutelrol. De rechters in Jeruzalem achtten mede met verwijzing naar het document de intentie tot het plegen van de massamoord bewezen verklaard: 'Uit de bewezen verklaarde feiten blijkt niet alleen dat verdachte op de hoogte was van de intentie om het joodse volk te vernietigen, dat is vastgelegd in het plan voor de Finale Oplossing, maar dat hij ook persoonlijk doordrongen was van deze intentie.'
Het concept 'intentie' kent weer zijn juridische vertaling in het juridische begrip 'opzet', dat een sleutelrol speelt bij meer internationale misdrijven. Ook bij een misdaad die op het eerste gezicht op geen enkele wijze verbonden is met de holocaust: ecocide. Dat is de misdaad waarbij het draait om vernietiging van ecosystemen die gepleegd wordt met de kennis van de risico's. Met andere woorden: ernstige schade aan de natuurlijke leefwereld, zoals bijvoorbeeld bij olie- en giflozingen, uitputting van natuurbronnen of grootschalige ontbossing. De erkenning van ecocide wordt door een toenemend aantal milieuorganisaties en juristen gepositioneerd als een nieuw scharnierpunt in de geschiedenis van het internationaal strafrecht.
Voor een goed begrip van de term ecocide is een blik op de totstandkomingsgeschiedenis ervan cruciaal. De oorsprong ligt in de periode van de Tweede Wereldoorlog en is gebaseerd op het juridische begrip genocide dat in 1944 werd gemunt door de Pools-joodse jurist Raphael Lemkin. Vanaf eind jaren twintig verdiepte hij zich in het volkenrecht. Volgens zijn biograaf Douglas Irvin-Erickson vond Lemkin dat 'de bestaande wetten van het oorlogsrecht niet geschikt zijn voor de vervolging van de nieuwe vormen van politiek geweld die de wereld teisteren'. Belangrijke aanleidingen waren niet alleen de pogroms in zijn geboortestreek in West-Oekraïne (dat eerder bij Polen hoorde) maar in het bijzonder ook de massamoord op de Armeniërs en andere bevolkingsgroepen. Al in 1933 werkte hij aan de introductie van juridische waarborgen ter bescherming van etnische, religieuze en sociale groepen op het internationale toneel, maar zonder succes. Tijdens de Tweede Wereldoorlog werden zijn beide ouders vermoord, evenals 47 andere familieleden.
Zelf wist hij te vluchten en kwam uiteindelijk terecht in de Verenigde Staten, waar hij in 1944 zijn boekAxis Rule in Occupied Europepubliceerde. Daarin gebruikte hij voor het eerst de term genocide, die hij al in 1942 had bedacht. Die term ontleende hij aan het Grieksegenos(volk of stam) en het Latijnsecide(moord). Het concept van een dergelijke massamoord was al in termen gevat door anderen, zoals het Duitse'Völkermord',maar Lemkin wilde een nieuwe term introduceren die geen enkele groep of ideologie zichzelf kon toe-eigenen.
Enige tijd was hij adviseur van het team van Amerikaanse aanklagers van het Neurenbergtribunaal. De term genocide werd wel gebruikt tijdens de processen, maar vervulde - ondanks de aanhoudende lobby van Lemkin - geen hoofdrol, simpelweg omdat de massamoord op de joden als zodanig niet centraal stond. Ook na het proces zette hij zijn strijd voort voor de erkenning van genocide als internationale misdaad. Zijn inspanningen leidden in 1948 tot de goedkeuring van het 'Verdrag inzake de voorkoming en bestraffing van genocide', dat in 1951 in werking trad. Daarin wordt genocide omschreven als stelselmatige en opzettelijke uitroeiing van een etnische groep, of een deel daarvan. Tegenwoordig geldt het als een van de internationaal erkende misdrijven, zoals gedefinieerd in het Statuut van het Internationaal Strafhof uit 1998.
Meer dan 25 jaarnadat Lemkin was gekomen met het begrip genocide muntte de Amerikaanse bioloog Arthur Galston het begrip ecocide. Tijdens de Tweede Wereldoorlog was deze idealistische zoon van joodse migranten gepromoveerd op een middel om sojabloemen en fruit sneller te laten bloeien en groeien om zo eerder te kunnen oogsten, maar bij een te hoge dosis van het middel bleek de plant alle bladeren te verliezen. Andere wetenschappers gebruikten deze ontdekking voor de ontwikkeling van Agent Orange dat vanaf 1962 door het Amerikaanse leger werd gebruikt tijdens de oorlogen in Vietnam,
Laos en Cambodja. Dit gifgas vormde een dodelijke cocktail die alles (land, water, mensen) verbrandde en vergiftigde.
Galston voelde zich verantwoordelijk voor de gevolgen van zijn uitvinding. Jarenlang lobbyde hij bij de regering voor een verbod op het gebruik van Agent Orange. Tijdens de VN-conferentie over Oorlog en Nationale Verantwoordelijkheid in Washington in 1970 introduceerde hij het begrip ecocide om de grootschalige beschadiging, vernietiging of het verlies van de natuur door Agent Orange te beschrijven. De Zweedse premier Olof Palme gaf de term internationale bekendheid toen hij in 1972 tijdens een internationale conferentie over milieubescherming in Stockholm in zijn openingsspeech sprak over ecocide in verband met de Vietnamoorlog.
Pas vanaf de jaren tachtig werd binnen het belangrijkste juridische orgaan van de Verenigde Naties gesproken over 'misdaden tegen het milieu'. Decennialang was het geen onderwerp van gesprek geweest voor de International Law Commission (ilc). Dat VN-orgaan bestaat uit juridische experts die worden benoemd door de Algemene Vergadering. Al direct bij haar instelling in 1947 kreeg de ilc de opdracht om twee dingen te doen. Allereerst het formuleren van een code met daarin de 'Misdrijven tegen de Vrede en Veiligheid van de Mensheid'. De tweede taak was de oprichting en regeling van een bijbehorend Internationaal Strafhof. Het Handvest van het Neurenberg-tribunaal moest daarbij als uitgangspunt dienen, bepaalde de Algemene Vergadering van de Verenigde Naties.
Als gevolg van diepgaande meningsverschillen tussen lidstaten over de vraag hoe nu precies de 'misdaad van agressie' moest worden geformuleerd, lagen de activiteiten van de ilc op dit terrein vanaf 1954 volledig stil. Pas in 1982 ging een speciaal rapporteur hiermee aan de slag: de Senegalese diplomaat Doudou Thiam. Onder zijn leiding werd de lijst uiteindelijk uitgebreid tot maar liefst twaalf misdaden. In 1991 werd een eerste lezing van de Code voorgelegd aan de lidstaten. Deze Code zou uiteindelijk in 1998 leiden tot het zogenoemde Statuut van Rome, dat de basis legde voor de oprichting van het Internationaal Strafhof in 2002. In de allereerste versie van de Code stonden twee bepalingen waarin de term ecocide niet expliciet werd gebruikt maar die daar inhoudelijk wel op neerkwamen.
Artikel 26 sprak over 'een persoon die opzettelijk wijdverspreide, langdurige en ernstige schade aan zijn natuurlijke omgeving veroorzaakt of daartoe opdracht geeft', een misdaad die ook in vredestijd kan worden gepleegd. Artikel 22 ging over oorlogsmisdaden met een bijbehorende opsomming van de verschillende uitingsvormen daarvan, waaronder het 'gebruik van middelen voor oorlogsvoering die bedoeld zijn om (of naar verwachting zullen leiden tot) wijdverbreide, langdurige schade aan de natuurlijke omgeving'. Zo gaat artikel 22 dus over ecocide die wordt gepleegd in tijden van oorlog, als 'oorlogsmisdaad'.
Een grote meerderheid van de lidstaten sprak steun uit voor beide bepalingen, maar er klonk ook scherpe kritiek op het feit dat bij misdaden tegen het milieu in vredestijd de eis werd gesteld dat er sprake moest zijn van 'opzet'. Dat was een veel te hoge eis, oordeelden onder anderen België, Australië, Oostenrijk en Uruguay. Het vernietigen van het milieu in vredestijd is immers per definitie een misdaad zonder opzet, aangezien het 'een bijproduct is van industriële of andere activiteiten', verklaarde Australië. Een overweldigende meerderheid van de lidstaten in de Algemene Vergadering stemde voor beide artikelen, maar dan moest er wel een scherpere formulering komen.
Slechts drie landen maakten in 1993 onverkort bezwaar tegen strafbaarstelling van misdaden tegen het milieu in vredestijd: de Verenigde Staten, het Verenigd Koninkrijk en Nederland. Ons land kwam met criteria waaraan de genoemde misdaden in het Statuut moesten voldoen. Met verwijzing naar deze zelf opgestelde criteria verwierp Nederland vervolgens alle misdaden op de lijst, behalve genocide, misdaden tegen de menselijkheid, oorlogsmisdaden en de misdaad van agressie. Dat waren namelijk misdaden die 'het geweten van de gehele mensheid raken' en die ook uitsluitend 'op internationaal niveau' kunnen worden vervolgd. Met andere woorden: alleen misdaden waarover reeds internationale consensus bestaat moeten terechtkomen in het Statuut van het Internationaal Strafhof. Met deze argumentatie verwierp Nederland als deel van een zeer kleine minderheid de 'misdaad tegen het milieu in vredestijd', zonder daarbij een specifieke toelichting te geven. Het Verenigd Koninkrijk verwierp ecocide omdat het geen 'algemene erkenning' had in het internationaal recht en de Verenigde Staten noemden het milieuartikel te vaag.
De speciale rapporteur Doudou Thiambesloot artikel 26 uiteindelijk helemaal te schrappen. Zo bleef de misdaad alleen nog over als oorlogsmisdaad. Maar veel landen bleven aandringen op een bepaling over vernietiging van het milieu in vredestijd. Daarom stelde de ilc in 1995 een werkgroep in die de mogelijkheden daarvoor zou onderzoeken. Tot op vandaag is onduidelijk wie precies in de werkgroep zaten en hun bijeenkomsten zijn ook niet genotuleerd.
Zeker is dat in ieder geval Thiam, die eerder plotseling het artikel over ecocide in vredestijd schrapte, in de werkgroep zit. Een ander lid is ilc-veteraan Christian Tomuschat, de Berlijnse hoogleraar internationaal recht. Hij is dan bezig met zijn laatste jaar als lid van de VN-club. Als lid van de commissie schrijft hij een rapport waarin hij gepassioneerd pleit voor het alsnog opnemen van een artikel waarin misdaden tegen het milieu in vredestijd strafbaar worden gesteld, wat betekent dat bijvoorbeeld ook bedrijven vanwege hun reguliere activiteiten vervolgd kunnen worden.
Maar er gebeurt niks met het rapport. Sterker nog, als de ilc in het voorjaar van 1996 opnieuw bijeenkomt besluit de voorzitter, de Algerijnse Ahmed Mahiou, uit eigen beweging het conceptartikel volledig te schrappen. De opdracht van de werkgroep aan de ilc om te komen tot een dergelijk artikel negeert hij simpelweg en het uitgebreid onderbouwde rapport van Tomuschat werpt hij in de prullenmand. Sommige commissieleden protesteren nog fel en delen tijdens de plenaire vergadering hun verbijstering, onder wie het Mexicaanse lid Alberto Szekely. Hij verklaart dat het 'meer dan ooit' niet alleen wenselijk maar zelfs 'essentieel' is dat een dergelijke bepaling wordt opgenomen in het verdrag. Maar ook zijn pleidooi haalt niks meer uit.
Het enige dat als uiteindelijk compromis overblijft is een bepaling die 'misdaden tegen het milieu' uitsluitend als oorlogsmisdaad strafbaar stelt en waarbij bovendien sprake moet zijn van opzet. De bepaling wordt in 1998 in het Statuut van Rome opgenomen. Het is een dode letter die vooral vanwege het opzetvereiste vrijwel onbruikbaar zal zijn voor de aanklagers en rechters van het nog op te richten Internationaal Strafhof om ecocide tijdens oorlogstijd bewezen te achten.
'Op een gegeven moment moet men altijd kiezen tussen wat wenselijk is en (...) wat redelijk is', verklaart Thiam, de man die eerder al als speciaal rapporteur een eerdere versie van het artikel onder schimmige omstandigheden schrapte. Hij concludeert dat het 'extreem moeilijk, zo niet onmogelijk' is om tot voldoende consensus te komen over misdaden tegen het milieu in vredestijd.
Nog tijdens de lopende ilc-vergadersessie publiceert Christian Tomuschat - de auteur van het verworpen rapport over milieumisdaden - een juridisch artikel over de onthutsende gang van zaken rond het ecocide-artikel binnen de ilc. Tot op vandaag wordt dat stuk aangehaald door pleitbezorgers van ecocideregelgeving. Het is - voorzover bekend - de enige publieke getuigenverklaring door een direct betrokkene. Tomuschat onthult daarin dat 'kernwapens' een 'beslissende rol' hebben vervuld bij het verwerpen van het ecocide-artikel. Hij licht dat verder niet toe en noemt geen van de blokkerende landen bij naam. Wel geeft hij aan dat de betrokkenen er verantwoordelijk voor zijn dat zelfs bij 'de meest gruwelijke soort rampen' het onmogelijk zal zijn om ecocide bewezen te achten.
'Alles begint met de waanzinvan het nazi-regime en de massamoord op de joden', zegt Tomuschat met om zich heen kasten vol wetboeken en juridische literatuur. 'De hele opbouw van ons hedendaagse internationale rechtssysteem is een reactie en vervolg op de complete degeneratie en waanzin van het nazi-regime.'
Ook in 1996 begon Tomuschat zijn schriftelijke pleidooi voor erkenning van de misdaad tegen het milieu met een verhandeling over de Tweede Wereldoorlog. 'Ik herinner me nog goed hoe de discussie achter de schermen zich vanaf het eerste moment toespitste op nucleaire belangen', vertelt de Duitse hoogleraar, die aanvankelijk aangeeft zich weinig te herinneren van de precieze gang van zaken toen. Uiteindelijk weet hij toch iets meer te vertellen over de achtergronden. 'De grote vrees van de permanente leden van de Veiligheidsraad was dat rechtszaken tegen kernmachten aangespannen zouden kunnen worden', zegt hij met verwijzing naar de Verenigde Staten, Rusland, China, Frankrijk en het Verenigd Koninkrijk. 'Uit alle macht wilden ze voorkomen dat het inzetten van kernwapens als een misdaad tegen de menselijkheid zou worden bestempeld. Eén ding mocht nooit gebeuren: dat politici en militairen die betrokken zijn bij beleid en strategie rond nucleaire bewapening op een dag zouden eindigen bij een internationaal militair tribunaal.' Daarbij was ook de vrees dat kernproeven in de knel zouden komen, vertelt Tomuschat.
Het felst in het verzet was het Amerikaanse ilc-lid Robert 'Bob' Rosenstock. 'Hij maakte duidelijk dat een dergelijk artikel ab-so-luut onaanvaardbaar was, in welke vorm dan ook.' Tijdens de cruciale ilc-vergadering over het ecocideartikel op 17 mei 1996 verklaarde Rosenstock dat hij het 'onwaarschijnlijk' achtte dat een land 'in vredestijd' dergelijke misdaden zou begaan, zo blijkt uit het verslag van de vergadering. Uitsluitend strafbaarstelling 'als oorlogsmisdaad' was voor hem aanvaardbaar en alleen indien 'de misdaad in kwestie opzettelijk was gepleegd'. Precies die formulering werd enkele dagen later goedgekeurd door de plenaire vergadering en staat tot op vandaag in het Statuut van het Internationaal Strafhof. Het is de doodgeboren bepaling die vrijwel onmogelijk bewezen kan worden.
Van een lobby vanuit het bedrijfsleven, bijvoorbeeld de olie-industrie, is bij de discussie over de ecocidebepaling volgens Tomuschat nooit sprake geweest: 'Wel denk ik dat binnen de ilc de vrees bestond om buiten ons boekje te gaan. Het veroorzaken van milieuschade zou opeens een internationale misdaad kunnen worden. Maar de kern was: de ilc is een technische commissie. Met het goedkeuren van een dergelijke bepaling doe je feitelijk een uitspraak over bewapening en ontwapening. Daarmee kom je terecht in een heel ander domein. Oftewel: dat was een doos van Pandora die niet geopend mocht worden.'
'Om het heden goed te begrijpenis het cruciaal om deze geschiedenis goed in beeld te hebben', zegt Damien Short, hoogleraar mensenrechten en milieurechtvaardigheid aan de Universiteit van Londen, waar hij leiding geeft aan het gezaghebbende Human Rights Consortium. Hij geldt wereldwijd als een toonaangevend expert op het terrein van ecocide en het in kaart brengen van specifieke misdrijven die daaronder vallen. Samen met andere juristen schreef hij al in 2012 een doorwrocht rapport over de geschiedenis van ecocide binnen de ilc, waarin voor het eerst de onthutsende gang van zaken werd geschetst.
'Het democratisch gehalte van de onderhandelingen en besprekingen binnen de ilc was heel ver te zoeken. Bovendien werd vrijwel niemand geconsulteerd. Allemaal heel anders dan hoe het nu gaat', zegt Short tijdens een Zoom-gesprek vanuit een hotelkamer in Genève, waar hij de mensenrechtenraad van de Verenigde Naties adviseert. 'Het is alleszeggend dat in 1996 één enkele persoon kon besluiten die cruciale bepaling over ecocide simpelweg af te voeren van de agenda', analyseert hij. 'Afgezien van de paar mensen die direct betrokken waren bij de procedure bij de ilc wist daarbuiten vrijwel niemand dat dit onderwerp überhaupt speelde. Er was maar een heel klein groepje experts en belanghebbenden geconsulteerd en betrokken bij de besluitvorming. Het algehele proces werd daardoor van buitenaf niet kritisch gevolgd. Er was eigenlijk ook niemand die het voorstel verdedigde. Alles was omgeven door geheimzinnigheid, met verstrekkende gevolgen: namelijk het geruisloos sneuvelen van het cruciale verdragsartikel.'
'Een gemiste kans', volgens Short. 'Maar eerlijk gezegd zie ik niet hoe het toen anders had kunnen lopen. Het bewustzijn rond milieuvraagstukken was in die jaren nog onvoldoende op gang gekomen. In zekere zin kwam het voorstel voor deze verdragsbepaling te vroeg. De mensheid leert helaas maar heel langzaam.'
Short was vanuit zijn eigen onderzoek al bekend met de rol van Nederland als een van de landen die het ecocide-verdragsartikel torpedeerden, maar weet niets over de achtergrond ervan. 'Nederland zit simpelweg niet op mijn netvlies als het gaat om dit onderwerp', zegt hij.
Toch is de Nederlandse stellingname een opmerkelijk feit uit de annalen van de internationale ecocidegeschiedenis. Volgens politicoloog Wouter Veening is het deel van een historisch patroon. 'Nederlanders zijn heel erg van het bestaande recht en jurisprudentie. Er zit een sterk juridisch conservatisme in de Nederlandse opstelling op het gebied van milieu. Van wilde plannen met nieuwe juridische begrippen moeten we meestal weinig hebben', zegt Veening, die al sinds begin jaren zeventig werkzaam is voor nationale en internationale milieubescherming, onder meer als ambtenaar op het voormalige ministerie van Volksgezondheid en Milieuhygiëne. In 1972 was hij betrokken bij de oprichting van Milieudefensie en de Stichting Natuur en Milieu. Sinds 2002 is hij voorzitter van het Instituut voor Environmental Security in Den Haag.
Het verhaal vande nucleaire belangen als reden voor het schrappen van de ecocide-bepaling uit het Statuut van Rome is Veening bekend. 'Het past in algemene zin bij de houding van het Nederlandse ministerie van Buitenlandse Zaken. Ik was er toen zelf niet bij, maar het sluit zeker ook aan bij de houding van Hans van Mierlo', zegt hij over het D66-kopstuk die minister van Buitenlandse Zaken was van 1994 tot 1998 en in 1981 kort minister van Defensie. 'Ik vermoed dat hij zijn Atlantische vrienden niet voor het hoofd wilde stoten. Nederland heeft als braaf lid van de Navo, wat een publiek geheim is, Amerikaanse kernwapens op zijn grondgebied, op de Brabantse luchtbasis Volkel. Als ecocide, oftewel milieucriminaliteit op grote schaal, strafbaar zou worden, zou Nederland ook weleens flink in de problemen kunnen komen.'
Volgens Veening sluit de houding van het Nederlandse ministerie van Buitenlandse Zaken aan bij het beleid van mensenrechtenorganisaties zoals Amnesty International in de jaren negentig. 'Mensenrechtenorganisaties voelden er niets voor om mee te lobbyen voor het milieu-artikel in het Statuut van Rome. Dat is een belangrijke factor geweest toen', stelt hij. Zij zagen milieubescherming als 'strijdig en concurrerend met mensenrechteninspanningen en armoedebestrijding' en 'waren in Rome bang dat milieu-aandacht als een nieuw onderwerp de kansen op een apart zelfstandig Strafhof zou verminderen'. 'Inmiddels heeft Amnesty zich flink gerehabiliteerd op dit terrein, maar het is een geschiedenis waar ze denk ik liever niet aan worden herinnerd', aldus Veening.
'In mijn herinnering was het gewoon geen belangrijk onderwerp tijdens de onderhandelingen', zegt Lars van Troost, die adjunctdelegatieleider van Amnesty was bij de onderhandelingen over het Statuut van Rome. 'Amnesty was er op uit dat genocide, misdaden tegen de menselijkheid en oorlogsmisdrijven op een sterke manier in het Statuut kwamen. Over andere misdrijven namen we gewoon geen standpunt in', schetst hij. 'Ook als het gaat om misdaden tegen het milieu werkten we het niet per se tegen. We pleitten er ook niet voor. Dat anderen dat al snel zien als tegenwerking snap ik op zich wel. Toch was van actieve obstructie helemaal geen sprake.'
Intussen is bij Tomuschat, die in 1996binnen de International Law Commission nog met volle kracht streed voor de opname van ecocide in het Statuut van Rome, sprake van voortschrijdend inzicht in een andere richting. In de strijd voor ecocide als internationaal misdrijf ziet hij niet langer heil, legt hij uit in zijn Berlijnse werkkamer. 'Slechts een beperkt deel van de VN-lidstaten is verdragspartij bij het Internationaal Strafhof', verzucht hij. De tijdelijke tribunalen voor Rwanda en Joegoslavië konden alleen functioneren omdat ze voldoende steun hadden vanuit de internationale gemeenschap. 'Maar een zaak rond ecocide bij de ilc zal onmiddellijk leiden tot een politiek conflict. De openbaar aanklagers bij het Hof hebben om hun werk te kunnen doen voldoende steun nodig vanuit de internationale gemeenschap. Die steun ontbreekt simpelweg bij ecocide.'
Bovendien is het in algemene zin 'heel moeilijk' om iemand veroordeeld te krijgen voor ecocide. 'Iedereen die wordt aangesproken vanwege een vervuilende bedrijfsactiviteit zal er in een rechtszaak op wijzen dat hij of zij slechts een klein radertje is in een groot complex', zegt Tomuschat. Bij de Neurenberg-processen in 1945 en 1946 was duidelijk wat de feiten waren. Het was helder waarvoor de misdadigers terechtstonden. 'Bij misdaden tegen het milieu is sprake van een doorlopend proces. Het is geen gesloten serie van gebeurtenissen zoals tijdens de Tweede Wereldoorlog.'
'Ik denk dat meneer Tomuschat een te beperkte blik op de geschiedenis heeft, maar ook op de juridische en politieke werkelijkheid van vandaag', reageert Damien Short. 'Dat bewijst de geschiedenis van het genocideverdrag. In de loop van de decennia zijn er maar weinig genociderechtszaken geweest. Toch is de betekenis van het begrip genocide nauwelijks te overschatten. Het heeft allereerst een politieke, sociale en culturele betekenis.'
Hetzelfde geldt volgens Short bij het begrip ecocide. 'Het is veel meer dan een juridisch begrip alleen. Je gebruikt het voornaming and shaming.Zo zorgt het in de allereerste plaats voor wereldwijde bewustwording. Dat geldt in het bijzonder voor het onder de publieke aandacht brengen van de tot op heden onderbelichte geschiedenis van het begrip ecocide', benadrukt Short. 'Ook dat kun je gebruiken voor naming and shaming van landen die zich in de jaren negentig niet of nauwelijks hebben ingespannen voor juridische implementatie van het begrip of het zelfs actief hebben tegengewerkt, zoals Nederland. Tegen die landen kan nu, met verwijzing naar de geschiedenis van toen, worden gezegd: zo hebben jullie je in de jaren negentig gedragen. Is dat niet verbazingwekkend? Maar nu zullen jullie je anders opstellen en de strijd voor de erkenning van ecocide als internationale misdaad voluit steunen. Toch?'
Dit is het eerste deel van een tweeluik over ecocide als misdaad. Volgende week deel 2