Rutte's vijfjarenplan Economie

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
29 september 2022
We moeten het na deze Prinsjesdag hebben over het zelfbeeld van Nederland.
'De kritiek op de liberale economie begint zo luid te klinken dat wij Nederlanders de grote voordelen ervan dreigen te vergeten', oreerde ene Mark Rutte in 2007. 'Marktwerking leidt tot eenrace-tothe-top.'De langstzittende premier van Nederland pleitte ook in de jaren daarop onvermoeibaar voor een overheid die zich terughoudend opstelt. Want 'de staat is geen geluksmachine'.
Eerst de feiten. In 2008 redde Nederland de bankensector. ABN Amro werd zelfs helemaal genationaliseerd, later volgde ook nog SNS Reaal. Totale kosten volgens de Algemene Rekenkamer: bijna 38 miljard euro. Daarvan is tot nu toe een slordige 20 miljard terugverdiend. Voor de aanpak van de coronacrisis werd zelfs meer dan 85 miljard euro uitgetrokken. En nu, twee jaar later, volgt alweer het volgende ratjetoe aan maatregelen om de pijn van de stijgende energierekening te verzachten. Inclusief schuldenfonds voor lage inkomens, prijsplafond voor alle huishoudens en een nog nader uit te werken MKB-subsidie.
Dat zijn drie historische megainterventies in nog geen anderhalf decennium tijd. Operaties waarbij menig heilig laissez-faire-huisje sneuvelt. De Nederlandse overheid neemt, met andere woorden, gemiddeld elke vijf jaar de complete economie op de schop. Een beetje zoals de voormalige Sovjet-Unie, met als verschil dat die leiders tenminste nog deden alsof ze een Groter Plan hadden.
Dus, hoe noem je zo'n economie? Hoogleraar corporate finance Arnoud Boot sprak eerder van 'zonnebloemkapitalisme'. Daarmee doelde hij op de trend dat bedrijven bij de minste rimpeling naar de overheid en de Europese Centrale Bank kijken voor steun, als zonnebloemen die naar het licht toe draaien. Zelf heb ik het eerder 'staatskapitalisme' genoemd. Een omstreden term (die zelfs complete socialistische internationales heeft doen scheuren) maar wel toepasselijk in de zin dat er zeer uiteenlopende smaken van zijn, van Chinees tot Frans.
Een liberale markteconomie is Nederland in elk geval niet. Dat is geen onschuldige mythe. Zij zorgt ervoor dat Den Haag zich telkens opnieuw laat overvallen door de internationale gebeurtenissen. Onvoorbereid struikelen we van historisch reddingspakket naar uitzonderingstoestand. Met als gevolg dat als het erop aankomt, zoals in 2008, niemand een helder idee heeft over hoe te voorkomen dat enkel de financiële risico's genationaliseerd worden, terwijl de winsten privaat blijven. Of, in 2020, dat de aandeelhouders van bedrijven als Booking.com er met de coronamiljoenen vandoor gaan.
Nu is er plotseling het prijsplafond voor energie. Elders op de wereld behoort dat instrument tot het standaard economische gereedschap. 'Kunnen strategische prijscontroles helpen in de strijd tegen inflatie?' vroeg econoom Isabella Weber zich een jaar geleden af inThe Guardian.Spanje voerde een maximumprijs in voor gas, net als Portugal. In Nederland bleef het stil. De regering verschool zich achter het aloude excuus dat het niet mocht van Brussel.
Het is een bekend patroon. Zolang het goed gaat neemt Nederland alles en iedereen de (liberaal-economische) maat. Begrotingsdiscipline! Ondernemerschap! Marktwerking! Om vervolgens, van het ene op het andere moment, alle fraaie principes overboord te gooien. Luttele uren voordat de koning de Troonrede uitsprak, bleek het ondenkbare ineens denkbaar, het onmogelijke mogelijk. Alweer. Zonder dat er een groter debat heeft plaatsgevonden over hoe zo'n prijsplafond er precies uit moet zien. Wat Nederland kan doen om te voorkomen dat energieleveranciers hier op kosten van de belastingbetaler hun winsten mee spekken. Laat staan waarom we een sector, die net als de banken blijkbaar zo cruciaal is voor de maatschappelijke stabiliteit, überhaupt overlaten aan de 'vrije markt'.
Daar zit het probleem met het verwrongen Nederlandse zelfbeeld. Het ontkennen van de economische realiteit maakt in crisistijd een enkeling 'gillend rijk', maar voor zowel de kwaliteit van het beleid als de democratie is het funest.Face it:zo liberaal is Nederland niet. Nu nog een eerlijke, met open vizier gevoerde politieke strijd over hoe we het dan wél willen.
We struikelen van reddingspakket naar uitzonderingstoestand
Reageren?haegens@groene.nl