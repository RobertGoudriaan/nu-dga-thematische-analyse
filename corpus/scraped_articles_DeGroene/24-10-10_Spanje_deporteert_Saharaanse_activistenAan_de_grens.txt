Spanje deporteert Saharaanse activisten Aan de grens

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
10 oktober 2024
Barcelona- Hun angst voor vervolging in Marokko was niet overdreven. De deportatievlucht uit Madrid was amper in Marrakesh geland of ze zaten al achter de tralies: Hammou Ali, doof en kankerpatiënt, en Abderrahman Aliat, naar Spanje gevlucht nadat hij in juni ontvoerd en gemarteld was door de Marokkaanse politie in de bezette Westelijke Sahara. Ze maakten deel uit van een groep Saharaanse activisten die asiel hadden aangevraagd. Afgewezen. Terwijl ze in Spanje, de voormalige koloniale macht in de Westelijke Sahara, toch heel goed weten hoe het regime van Mohammed VI omgaat met Saharanen. Zeker als ze hun mond opendoen over de bezetting van hun land en de manier waarop Marokko's leger en politie daar tekeergaan.
Ook minister Fernando Grande-Marlaska van Binnenlandse Zaken weet dat. Toch moeten ze het land uit. Een twintigtal Saharanen staat boven aan de wachtlijst voor deportatie. Ze verblijven al enkele weken op de luchthaven van Madrid, opgesloten in desala de inadmitidos,een parallelle wereld voor ongewenste vreemdelingen waar je als gewone reiziger het bestaan niet van vermoedt. Het is er smerig en onhygiënisch, zeggen mensen die er geweest zijn. Er zijn klachten over intimidatie door de politie. Niemand weet wat zich in deze onderwereld op de luchthaven afspeelt, alleen de ongewensten en hun cipiers.
Kamerleden vroegen toestemming om de ongewenste Saharanen - onder wie gezinnen met kinderen - te bezoeken. Afgewezen. De Commissie voor Hulp aan Vluchtelingen deed een oproep om ze niet uit te zetten. Hun levens en rechten zouden in Marokko immers 'ernstig gevaar' lopen. De Spaanse ombudsman en de VN-vluchtelingenorganisatie schaarden zich achter de oproep. Maar de minister was onvermurwbaar: land uit.
Een eerste poging mislukte. Op de startbaan slaagde een groep vrouwen met twee baby's er op de valreep in hun deportatie tegen te houden. Vijf dagen later werden Ali en Aliat wél uitgezet. Vijftien Saharanen verblijven nog op het vliegveld. Onder hen is Rachida Amaador, zus van de Saharaanse activist Hussein Bachir die in 2019 naar Spanje vluchtte, teruggestuurd werd en nu een celstraf van twaalf jaar uitzit. Er staan nieuwe deportatievluchten op stapel.
Het aantal in 2024 getelde doden en vermisten aan de Europese buitengrenzen, volgens het Missing Migrants Project (IOM): 3030
...