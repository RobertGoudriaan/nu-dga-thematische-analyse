Stippen en strepen Kroniek van kunst&cultuur

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
9 november 2023
KUNST Aan de Seine
Vincent van Gogh verhuisde in 1886 naar Parijs en trok in bij zijn broer Theo, die toen nog niet verloofd was, en werd kunstenaar. Veel van zijn onderwerpen vond hij in de directe omgeving van Montmartre, waar de twee mannen woonden, en van daar was het een uurtje lopen naar de oevers van de noordelijke loop van de Seine, toen nog buiten de stad, met aan de overkant dorpjes als Asnières, Courbevoie en Gennevilliers. Het gebied was in ontwikkeling. Er waren nieuwe bruggen, ook voor het spoor, gashouders, er was industrie, kolenoverslag, er waren wat wasserijen in schuiten op het water, cafés en restaurants, je kon er bootjes huren. In het midden van de stroom lag en ligt een smal eiland, Grande Jatte, waar mensen gingen zonnen, vissen, zwemmen en wandelen.
Dat alles is onderwerp van de tentoonstellingLangs de Seinein Amsterdam. Van Gogh was er niet de enige; het museum paart hem aan een viertal andere schilders, die in precies diezelfde jaren langs de Seine werkten: Signac, Seurat, Bernard en Angrand. Ze waren allemaal met zo ongeveer hetzelfde bezig, maar allemaal met een nét andere belangstelling, zoekend naar een manier van weergeven-van-de-werkelijkheid die net weer iets verder ging dan het impressionisme. Signac en Seurat hadden notie van een traktaat van de Amerikaan Ogden Rood,Students' Text-book of Color: Or, Modern Chromatics,die stelde dat schilderijen die werden opgebouwd uit bescheiden, niet-briljante tinten veel sterker werkten dan schilderijen die met rijke, prachtige kleuren waren gemaakt - de overkill zou 'deprimerend' uitpakken. Het leidde tot experimenten met wat nu pointillisme wordt genoemd, schilderen met losse stippen die zich in het oog mengen tot een betrouwbaar beeld. Hoe dat werkte is prachtig uitgedrukt in de tekst van de musicalSunday in the Park with Georgevan Stephen Sondheim en James Lapine. Daarin is 'George', gemodelleerd naar Seurat, bezig met de vervaardiging van zijn eerste meesterwerk,Zondag op het eiland Grande Jatte(in de tentoonstelling alleen in foto aanwezig, en in schets). Hij wandelt langs het'blue purple yellow red water'en het'green purple yellow red grass',dat even later juist weer'green orange violet'lijkt.
Die wandeling is hier na te volgen, met die vier andere mannen. Je ziet dezelfde onderwerpen in variaties langskomen, het restaurant op de oever, de bootjes, de bogen van dezelfde bruggen. Steeds kun je meekijken in het toepassen van steeds andere stijlen, met steeds andere streken, vegen en stippen. Er hangen een paar grote voltooide werken, maar ook veel studies, schetsen, dingen die je niet vaak tentoongesteld ziet. De Signacs zijn schitterend('the things that he does/ They twinkle and shimmer and buzz',
aldus Sondheim). Van Gogh houdt het op den duur bij een stevige streek: je begint al de indeling van een vlak te herkennen, die hij overnam van Japanse prenten. Bernard doet het weer heel anders, met sterke contourlijnen, en Angrand bereikt zelfs iets wat je bijna een abstractie kunt noemen, alléén maar water, op dat ene gele bootje na.
Koen Kleijn
Van Gogh aan de Seine,
Van Gogh Museum, Amsterdam, t/m 14 januari,https://vangoghmuseum.nl
Van Gogh Museum | Vincent van Gogh, Oevers van de Seine met de Pont de Clichy, 1887. Olieverf op doek, 30,5 × 39 cm, Particuliere collectie