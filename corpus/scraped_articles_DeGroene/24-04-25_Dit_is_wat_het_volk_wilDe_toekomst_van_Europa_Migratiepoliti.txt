'Dit is wat het volk wil' De toekomst van Europa Migratiepolitiek

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
25 april 2024
Afgelopen week nam het Europees Parlement het Migratiepact aan. Het parlement blijft migratiedeals sluiten met discutabele Afrikaanse leiders. Zo hopen regeringsleiders de opmars van radicaal-rechts bij de Europese verkiezingen te remmen.
Libië - 'Snelle, ononderbroken reizennaar Europa, gegarandeerd succesvol', post Abu Shams op zijn Facebook-pagina die door meer dan drieduizend mensen wordt gevolgd. Hij deelt video's die de vluchtroutes vanuit Libië naar de Italiaanse kust vastleggen. 'We zijn succesvol in Italië aangekomen, dank je wel Abu Shams', juicht een jongeman met een Egyptisch accent in een van de video's terwijl hij op een snel varende boot staat. Naast hem staan lachende vluchtelingen die recht in de camera kijken en hun duim opsteken. 'Hier zijn we, aangekomen in Italië, dank je, Egyptische Farao Abu Shams. Je hebt je beloften waargemaakt', zegt dezelfde jongeman in een andere video.
Er verblijven volgens VN-schattingen zevenhonderdduizend vluchtelingen in Libië. Dat is zo'n tien procent van de totale bevolking van een land dat sinds de val van het autoritaire regime van Moammar Kadhafi verscheurd wordt door politieke verdeeldheid en gewapende strijd. Vluchtelingen uit verschillende landen kunnen gemakkelijk en meestal zonder visum naar Libië reizen, of dat nu per vliegtuig is of over land. Ze hopen dan hun weg te vinden naar Italië, Griekenland of Malta met kleine boten over zee, een migratieroute die in 2023 bekendstaat als de op één na gevaarlijkste ter wereld - na die vanuit Tunesië naar Italië.
Abu Shams stuurt het telefoonnummer van zijn 'rechterhand', Ahmed Abu Khaled, wanneer wij hem benaderen via Facebook Messenger. 'Wij organiseren de veiligste reizen naar Europa', zegt Abu Khaled. 'De laatste keer dat we een boot lieten vertrekken was in februari, en de volgende reis staat gepland voor eind april.' De meeste mensen die momenteel vanuit Libië vertrekken, zijn 'Libiërs, Syriërs, Egyptenaren, Tunesiërs, Soedanezen, Afghanen en Pakistanen'.
Brussel - 'Elk jaar ondernemenhonderdduizenden illegale migranten gevaarlijke tochten om onze grenzen te bereiken', zei Ursula von der Leyen, voorzitter van de Europese Commissie, in een verklaring nadat het Europees Parlement en de lidstaten van de Europese Unie op 20 december vorig jaar een akkoord bereikten over een ingrijpende hervorming van de asielen migratieregels van de EU. 'Ze zijn vaak het slachtoffer van criminelen, smokkelaars en handelaren die hen lokken met valse beloften van een veilige doortocht en hun geld afpersen.' Het bereikte akkoord betekent volgens de Commissie 'dat de Europeanen beslissen wie naar de EU komt en wie mag blijven, niet de mensensmokkelaars. Het betekent het beschermen van mensen in nood.'
Nog even lijkt het spannend als op 10 april het Europees Parlement moet stemmen over dit Europese Asiel- en Migratiepact. 'Nagelbijtend kijken Europese leiders naar het parlement', schrijftPoliticodie ochtend. 'Het pact hangt aan een draadje.' Maar het Europees Parlement geeft die middag, ondanks het luidruchtige protest -'this plan kills, vote no!'- van tegenstanders op de publieke tribune, het definitieve groene licht. Na acht jaar onderhandelen kan het pact net op tijd rond zijn voor de Europese verkiezingen. Tot opluchting van veel regeringsleiders die de hete adem van radicaal-rechtse partijen in hun nek voelen hijgen. 'Een historisch moment', noemde eurocommissaris Ylva Johansson het naderhand.
Het Migratiepact moet in 2026 in werking treden. De meest fundamentele en tevens meest omstreden verandering is het onderscheid dat aan de EU-buitengrenzen wordt gemaakt tussen vluchtelingen en migranten uit veilige landen. Direct bij binnenkomst wordt via een zogenaamde 'flitsprocedure' beoordeeld of iemand kansrijk is om asiel te krijgen of niet. Dat gebeurt op basis van het herkomstland: migranten uit 'kansarme' landen worden in speciale detentiecentra gezet waar ze negen maanden mogen worden vastgehouden - ook gezinnen met kinderen. Totdat ze worden uitgezet.
Ook het sluiten van migratiedeals, 'partnerschappen' volgens de Commissie, met landen van 'herkomst en doorreis', vormt een belangrijk onderdeel van het Migratiepact. 'Om smokkelaars en mensenhandelaren te bestrijden en om ervoor te zorgen dat migranten zonder recht op verblijf in de EU daadwerkelijk naar hun land van herkomst terugkeren', aldus Von der Leyen. Onlangs sloot de Commissie een deal met Egypte, eerder al met onder andere Turkije, Mauritanië, Tunesië, Marokko en Libië. Europa stelt alles in het werk om te voorkomen dat vluchtelingen voet aan wal zetten op het continent.
Libië - 'Wij maken ons niet zozeer zorgenover die migratiedeal met Europa', zegt smokkelaar Abu Khaled. 'Het enige nadeel voor ons is dat de hoogte van het smeergeld voor de Libische kustwacht is gestegen. We betalen hun geld zodat onze boten hun weg naar Italiaanse kusten kunnen voortzetten.' Dit zegt ook Ismail, die als veiligheidsagent werkte voor de Libische regering, maar nu een van de smokkelaars is, tegen de Duitse omroep Deutsche Welle. 'De duurdere reizen omvatten het betalen van smeergeld aan Libische grenswachten om de migranten te verbergen op commerciële vrachtschepen.'
'Voordat we hen de zee opsturen, verblijven ze enkele dagen in een groot huis tot we het volledige aantal hebben bereikt', zegt Abu Shams. Zo'n huis wordt 'het magazijn' genoemd. De boten vertrekken voornamelijk vanuit Zawiya of Zuwara, op minder dan honderd kilometer afstand van de Tunesische grens, richting de Italiaanse kust. 'Elke boot vervoert ruim veertig vluchtelingen, voor een prijs variërend van 2500 tot 3000 dollar per persoon.'
In elk 'magazijn' zijn twee secties: een voor migranten die minder betalen en een voor hen die meer betalen, door Abu Khaled 'de lounge' genoemd, 'waar ze voorzien zijn van voedsel, drank, kleding en internet'. De 'magazijnen' van grote smokkelaars worden bewaakt door militaire voertuigen en officieel geklede agenten die ervoor zorgen dat niemand te dichtbij komt, schrijft Deutsche Welle in haar onderzoek naar de werking van smokkelaars in Libië.
Europa -De migratiedeals zijn onderdeelvan de 'externalisatie' van het Europese migratiebeleid. Ze reflecteren de politieke stemming in de lidstaten waar het enige antwoord op de dreiging van radicaal-rechts lijkt te zijn om hun anti-migratieagenda over te nemen. 'Extreem-rechts hoeft niet aan de macht te zijn om zijn ideeën te verspreiden, zelfs binnen samenlevingen die zichzelf als "liberaal" beschouwen', schreef de Britse columnist Kenan Malik inThe Guardian.
'Denemarken loopt qua migratiebeleid tien à vijftien jaar voor op Zweden', zei de Zweedse premier Ulf Kristersson afgelopen jaar. In Denemarken heeft de sociaal-democratische regering onder leiding van Mette Frederiksen de antimigratie-agenda van de radicaal-rechtse Dansk Folkeparti overgenomen. De Zweedse regering, die in 2023 aantrad en leunt op de uit neo-nazigroeperingen voortgekomen Zweden Democraten, wil het imago van gastvrij immigratieland van zich afschudden en 'Deense maatregelen' nemen. Zo wil het net als Denemarken de mogelijkheid onderzoeken om asielzoekers in bijvoorbeeld Rwanda op te vangen. Dit beleid wordt breed gesteund door de bevolking. 'In dat opzicht verschilt Zweden niet meer zozeer van de rest van de wereld', zegt Pieter Bevelander, directeur van het Instituut voor Migratiestudies in Malmö, tegen de nos. 'Kijk naar Trump, Brexit en Meloni: de migrant geldt als zondebok.'
In Finland maakt de reactionaire partij de Ware Finnen deel uit van de regeringscoalitie. In Nederland is in november de PVV de grootste geworden en voert coalitiegesprekken. In Italië werd Giorgia Meloni premier nadat haar partij Fratelli d'Italia, die historische wortels heeft in de neofascistische Italiaanse Sociale Beweging van na de Tweede Wereldoorlog, won bij de algemene verkiezingen. In Oostenrijk neemt de extreem-rechtse Vrijheidspartij (fpö) toe in populariteit. In Duitsland is deWillkommenskulturomgeslagen; driekwart van de Duitsers denkt dat het land de hoeveelheid vluchtelingen niet aankan, zo blijkt uit een enquête van ARD-DeutschlandTrend eind september 2023. De rechts-nationalistische partij Alternative für Deutschland (AfD) stijgt in de peilingen. En de cdu heeft gebroken met de koers van hun voormalige leider Angela Merkel op het gebied van migratie en veel rechts-populistische standpunten overgenomen.
'We mogen de impact van extreem-rechts op het politieke landschap van het continent niet onderschatten', schreef Malik in zijn column. 'Ze zijn van verachte, gemarginaliseerde groepen uitgegroeid tot een centrale speler in het Europese bestuur en de Europese beleidsvorming.' Op het gebied van immigratie zijn veel van de belangrijkste radicaal-rechtse uitgangspunten omgezet in beleid. 'Extreem-rechtse denkwijzen, met name over immigratie en identiteit, zijn de mainstream binnen gesijpeld.'
In Polen, zelf een grensland, trad in december vorig jaar de nieuwe, pro-Europese regering van Donald Tusk aan. Tegen de verwachting van veel progressieve kiezers in handhaaft Tusk echter de migratiemaatregelen van de voormalige PiS-regering. Zo gaat de nieuwe coalitie door met illegale pushbacks aan de grens met Belarus. Daar houden militairen en grenspolitie alle migranten tegen die over het vijf meter hoge hek van prikkeldraad klimmen en zetten ze vervolgens terug over de grens de bossen in, wat in strijd is met internationale regels. 'Tusk weet dat de meerderheid van de bevolking bang is voor migratie, vooral voor illegale migratie', zei advocaat en activist Kamil Syller in februari tegen de nos. 'Hij weet dat in opiniepeilingen meer dan de helft van de mensen de pushbacks steunt.'
Een belangrijke vernieuwing in het
Migratiepact van de Europese Unie is het bindend solidariteitsmechanisme tussen de lidstaten. Om de lasten eerlijker over Europa te verdelen zijn bij grote migratiedruk lidstaten verplicht asielzoekers over te nemen van grenslanden als Italië, Malta en Griekenland. Maar ze kunnen er ook voor kiezen dit af te kopen met twintigduizend euro per niet-overgenomen asielzoeker. Tusk heeft al gezegd hieraan niet mee te willen werken. 'We nemen geen enkele migrant aan', zei de Poolse premier tegen de nos. Twee weken geleden heeft ook de nieuwe Tweede Kamer in Nederland besloten geen asielzoekers op te nemen en te kiezen voor de afkoop.
Egypte - Steeds meervluchtelingen komen in Egypte aan, zowel vanuit Soedan waar oorlog woedt als vanuit Libië, Syrië, Jemen en Gaza. 'Wij leven in Caïro sinds september', zegt Zainab Abdullah (34). Naast haar, op een versleten bank in de kleine woonkamer, zit haar broer Ahmad (32) die haar met een correctie onderbreekt: 'Nee, jij kwam een maand eerder aan dan wij. Wij volgden later.' Zainab werpt hem een blik toe en lacht zachtjes. 'Ja, oké, meneer precies. Je hebt gelijk, mijn geheugen laat me soms in de steek.' Haar hijab, die de helft van haar haar bedekt, glijdt langzaam naar achteren en ze legt hem weer op zijn plaats.
Zij ontvluchtten Al-Ma'mora, een wijk in Khartoem, na zware gevechten door de Rapid Support Forces-militie. Samen met Ahmads vrouw, twee kinderen, twee zussen en een broer wonen ze in een bescheiden appartement met twee slaapkamers. Het is gelegen op de derde verdieping van een verouderd gebouw in de sloppenwijk El-Nahda. Ze betalen iets meer dan honderd euro huur. 'In het begin verkochten we onze gouden ringen en armbanden om te kunnen overleven. Maar het geld is op. Nu gaat elke cent die we verzamelen, of elke hulp die we van ver ontvangen, op aan huur en voedsel', zegt ze.
Direct na haar aankomst registreerde Zainab zich bij de Hoge Commissaris voor de Vluchtelingen van de Verenigde Naties in Caïro. 'Maar die hulp', verzucht ze, 'verdween snel. Een medewerker van de VN vertelde dat er te veel Soedanese vluchtelingen zijn en dat het onmogelijk is om iedereen financiële steun te bieden.'
Ook vanuit de Egyptische overheid komt geen hulp. 'Ze bieden ons niets, geen financiële hulp, medische zorg, voeding noch onderdak', legt Zainab uit. 'Integendeel', voegt Ahmad toe, 'elke drie maanden wordt van ons verwacht dat we een verblijfsbijdrage betalen van meer dan dertig euro per persoon. Dat kunnen we al drie maanden niet opbrengen. Hierdoor verblijven we nu illegaal in het land.'
'Als we worden opgepakt, volgt uitzetting', zegt Zainab.
Van het totale aantal vluchtelingen zijn er slechts 540.000 bij de unhcr geregistreerd. En de wachttijd is een jaar. In deze periode lopen ze het risico door Egypte teruggestuurd te worden naar hun thuisland, iets wat regelmatig gebeurt met vluchtelingen uit Soedan en Eritrea, zoals Human Rights Watch rapporteert.
'Kijk, het enige wat dit biedt', zegt Ahmad terwijl hij een gele VN-kaart uit zijn portemonnee haalt en omhooghoudt, 'is toegang tot onderwijs voor mijn kinderen.' Hij wijst naar zijn zoontjes. Yousef (11) zit naast zijn broertje Tawfeek (7) op het uitgestrekte tapijt.
'Ik wil niet naar school', zegt Yousef. Er is een tekort aan leraren en in veel scholen zijn al een maand lang geen lessen. Maar er is meer aan de hand. 'Toch Yousef', vraagt Zainab. 'Vertel, waarom ga je niet?'
'Kinderen lachen om mij en noemen me aubergine', zegt Yousef zachtjes.
'Het racisme zit diep, en niet alleen onder kinderen', bevestigt de vader. 'In de buurt hier wordt ook van alles naar mij geroepen: "Onze slaaf","zanji".En we worden beschuldigd van het ruïneren van de economie.'
In maart sloot de EU een overeenkomst met Egypte ter waarde van 7,4 miljard euro aan leningen en giften. Egypte kampt al jaren met een economische crisis en wordt omringd door Libië, Soedan en Gaza. Een kernonderdeel van deze overeenkomst is dat Egypte illegale migratie aan zijn grenzen stopt - zowel aan de zuidelijke grens met Soedan als langs de 1115 kilometer lange westgrens met Libië. Op papier is een deel van het migratiebudget bedoeld voor de opvang van vluchtelingen in Egypte zelf. Maar de ongeveer negen miljoen migranten en vluchtelingen, onder wie vier miljoen Soedanezen, leven al lang in een erbarmelijke situatie in het land.
De deal met president Abdel Fattah al-Sisi, die sinds 2014 aan de macht is, richt zich vooral op het beperken van illegale migratie vanuit conflictgebieden. Maar ook het aantal Egyptenaren dat de oversteek maakt van de Libische naar de Griekse kust is groot. Egyptenaren behoren, samen met Afghanen en Syriërs, tot de meest voorkomende nationaliteiten aan de oostelijke grenzen van de Europese Unie, volgens data van Frontex. Het Britse nieuwsplatform Middle East Eye meldt dat Egyptenaren in de eerste vijf maanden van 2022 twintig procent uitmaakten van de migranten die Europa bereikten.
Ongeveer zestig miljoen mensen leven er onder de armoedegrens, terwijl de prijzen recordhoogtes bereiken en de inflatie toeneemt. In vergelijking met meer dan honderd andere landen die opgenomen zijn in de statistieken van World of Statistics heeft Egypte in 2023 de laagste salarissen wereldwijd. Onderdrukking speelt eveneens een belangrijke rol als drijfveer voor migratie. Human Rights Watch meldt talrijke gevallen van gedwongen verdwijningen en buitenrechtelijke executies, als onderdeel van de 'oorlog tegen terrorisme' door het nationale veiligheidsapparaat.
Brussel - 'Mensen worden bestolen,uitgekleed en geslagen of moeten op de grond liggen terwijl de politie over hun ruggen rent', zegt europarlementariër Tineke Strik (GroenLinks) op de vergadering van de Commissie burgerlijke vrijheden, justitie en binnenlandse zaken (Libe) van het Europees Parlement in Brussel op 8 april. Ze was begin maart op werkbezoek aan de Bulgaarse grens met Turkije en hoorde van lokale ngo's over gewelddadige pushbacks door Bulgaarse grenswachten. 'Het zijn echt verschrikkelijke verhalen', zegt ze even later telefonisch. 'Honden worden losgelaten op kinderen, die daarna in de steek worden gelaten met hun verwondingen.'
Als Strik, die met haar fractie De Groenen slechts gedeeltelijk voor het Migratiepact heeft gestemd, haar bevindingen in Brussel voorlegt aan de directeur van de Bulgaarse grenspolitie die in het parlement te gast is, ontkent hij de pushbacks. 'Die komen bij ons niet voor, we hebben vorig jaar 180.000 illegale grensoverschrijdingen weten te voorkomen.'
Op diezelfde Libe-vergadering heeft Strik ook met de afgevaardigde van de Europese Commissie een appeltje te schillen. Om de versnelde procedure aan de EU-buitengrenzen, zoals is bepaald in het Migratiepact, uit te proberen startte de Commissie twee jaar geleden in het Bulgaarse grensdorpje Pastrogor een pilotproject. 'Kansarme' asielzoekers zouden daar in zo'n versnelde aanpak terechtkomen. Een deel van de zeventig miljoen euro die Bulgarije per jaar krijgt voor grensbewaking zou bestemd zijn voor deze pilot.
Maar toen Strik begin maart dit registratiecentrum in Pastrogor bezocht, zag ze tot haar stomme verbazing 'een klein, afgelegen centrum met zo'n twintig asielzoekers', zegt ze telefonisch. 'Ze hebben wat extra geld gekregen voor tolken, dat is fijn, maar verder werken ze daar zoals ze het al acht jaar doen. Er was niets veranderd. Het extra geld is dus vooral naar de Bulgaarse grenswacht gegaan, naar meer mensen en meer apparatuur.'
'Er is geen evaluatie van de pilot die in Brussel met zoveel poeha werd gepresenteerd', legt ze tijdens de Libe-vergadering in de plenaire zaal de Commissie voor. 'Waarom niet?' Strik heeft maar één conclusie. 'In Bulgarije is haarfijn te zien waar de prioriteiten van de EU liggen: grensbewaking, grensbewaking en grensbewaking. Die eenzijdige focus gaat ten koste van mensenrechtenbescherming en een menswaardig opvangsysteem.'
Toen in november 2015 in Valletta op Malta Europese en Afrikaanse regeringsleiders bijeenkwamen om over migratie te praten, werd nog over ontwikkelingshulp gesproken en over de mogelijkheid om legale routes voor arbeidsmigranten te openen. Hoewel de EU ook toen al benadrukte dat alles gericht moest zijn op migratiedeals om de migratiestroom uit Afrika te stoppen. 'Geen enkel beleidsterrein moet worden uitgezonderd', schreef de Commissie destijds. Dus ook de miljarden die de EU-landen aan ontwikkelingshulp stuurden, evenals handelsconcessies, de uitwisseling van studenten, onderzoek, klimaatbeleid, energie, milieu en landbouw. 'De hele relatie tussen de EU en het betreffende Afrikaanse land hangt in feite af van de bereidheid om vluchtelingen te huisvesten of terug te nemen', schreefDe Groene Amsterdammerin 2017.
Als de twee belangrijkste pijlers zag de Commissie grenscontroles en ontwikkelingshulp. Maar in de loop van de jaren is het accent steeds meer op intensievere grensbewaking en het tegenhouden van migranten komen te liggen. Geld voor ontwikkelingshulp wordt vaak ingezet voor asielopvang in eigen land, onder andere door Nederland. En afspraken over de mogelijkheid voor reguliere arbeidsmigratie vanuit Afrika, die ook in Valletta werden gemaakt, zijn niet nagekomen. 'En zolang je dat niet regelt', voorspelde Anna Knoll, programmamanager migratie bij het European Centre for Development Policy Management in Maastricht destijds al inDe Groene,'zullen smokkelaars profiteren van strengere grensbewaking.'
Tunesië - 'Anders dan wat op papier staatligt de focus van deze overeenkomst vooral op het tegengaan van illegale migratie en veel minder op economische ontwikkeling', zegt Ramadan Ben Omro, migratie-expert bij het gerenommeerde Tunesisch Forum voor Economische en Sociale Rechten via Zoom over de vorig jaar door de EU afgesloten deal met Tunesië. 'De punten die gaan over economische groei zijn eigenlijk alleen voor de schijn. Dit blijkt wel uit het feit dat het succes van de overeenkomst enkel wordt gemeten aan de hand van het aantal migranten dat vanuit Tunesië naar Italië vertrekt.'
Onder een boom in de Tunesische stad Sfax zitten tientallen Afrikaanse vluchtelingen in de schaduw. Het is te zien in een video op Instagram. Op de achtergrond klinkt het onophoudelijke gedruis van voorbijrazende auto's. Een kind gebruikt een hoed om zich tegen de zon te beschermen. Naast hem staat een vrouw met haar naakte baby in haar armen. 'Mijn huis is overvallen; ze hebben alles meegenomen', zegt ze terwijl ze in de camera kijkt. 'De politie heeft ons verzocht Tunesië te verlaten. We zijn geslagen en beschimpt. We ervaren ook veel racisme vanuit de samenleving.'
Nadat aanvankelijk na het afsluiten van de deal het aantal migranten naar Europa juist toenam, heeft Tunesië dat aantal nu weten te verlagen. De Tunesische veiligheidsdiensten hebben veel smokkelaars en migranten aangehouden. Migranten die op zee worden onderschept worden automatisch het land uitgezet. Volgens het meest recente maandrapport van het Tunesisch Forum voor Economische en Sociale Rechten zijn er 171 pogingen om het land te verlaten gestopt, waarvan negentig procent via de zee. Al met al zijn er dit jaar al meer dan 8500 migranten tegengehouden. De meesten kwamen niet uit Tunesië. Brussel is blij met hoe het gaat. Als steuntje in de rug heeft de Europese Commissie in maart 150 miljoen euro naar Tunesië overgemaakt.
EU-leiders zeggen dat deze overeenkomst het verdienmodel van smokkelaars en mensenhandelaren breekt, het beheer van de grenzen versterkt en zowel de registratie als de terugkeer van migranten verbetert. Ben Omro noemt dit een leugen. 'Deze deal heeft in werkelijkheid de rechten van migranten alleen maar verslechterd.' Hij benadrukt dat vooral migranten uit Sub-Saharaans Afrika het doelwit zijn. Het geweld escaleerde na de aankondiging van president Kais Saied in februari 2023 dat de 'horde migranten uit Sub-Saharaans Afrika' een bedreiging vormde voor 'de demografie van het land'. Racisme en xenofobie zijn toegenomen. Sindsdien arresteren Tunesische agenten migranten uit SubSaharaans Afrika op straat en in woningen, waarna ze naar woestijngebieden aan de grens met Algerije en Libië worden gestuurd en vervolgens het land uit worden gezet.
Europa - De migratiedeals van Europamet autoritaire regimes in Noord-Afrika negeren al jaren ernstige mensenrechtenschendingen die op grote schaal plaatsvinden. De teruggekeerde vluchtelingen worden in Libië vastgehouden, waar zij worden blootgesteld aan martelingen, verkrachtingen en mishandeling door de kustwacht, die door de Europese Unie wordt gefinancierd en getraind, zo liet onder andere de Britse journaliste Sally Hayden zien in haar boekMy Fourth Time, We Drowned.
In Italië heeft begin dit jaar de hoogste Italiaanse rechter een kapitein veroordeeld die in 2018 met zijn boot 101 migranten redde en terug naar Libië voer. De kapitein krijgt een jaar celstraf vanwege het in de steek laten van minderjarigen en onbekwame mensen. De reddingsactie gebeurde in internationale wateren, zo'n 105 kilometer van de Libische kust. Het internationaal recht schrijft voor dat migranten niet teruggebracht mogen worden naar landen waar ze gevaar lopen. De rechter beoordeelt Libië als onveilig land.
Steeds vaker zijn het rechters die de grenzen aangeven. Zo loodste de Franse president Emmanuel Macron eind 2023 met veel moeite een omstreden immigratiewet door het parlement. Het parlement zou voortaan mogen bepalen hoeveel immigranten maximaal worden toegelaten tot het land. Ook beperkte hij de mogelijkheid tot gezinshereniging. Volgens Macron was deze immigratiewet een manier om het radicaal-rechtse Rassemblement National van Marine Le Pen de wind uit de zeilen te nemen. 'Om te voorkomen dat die partij aan de macht komt, moeten we de problemen aanpakken die deze partij voeden', zei hij tegen de vrt in december 2023. 'Dit is wat het volk wil.' Maar begin dit jaar zette de Franse Constitutionele Raad een streep door de plannen. Volgens de Raad ging een groot deel ervan in tegen de Franse grondwet.
Ook ngo's zoeken de rechter op. Op 8 april kondigen Amnesty International, Stichting Bootvluchteling en Defence for Children aan dat ze de Nederlandse staat aanklagen vanwege de EU-Turkijedeal uit 2016. Ze houden Nederland, toen voorzitter van de EU, verantwoordelijk voor het schenden van 'Nederlandse, internationale en EU-wetgeving en voor jarenlange mensonterende omstandigheden op de Griekse eilanden'.
Tunesië - De migratiedealslijken in eerste instantie het beoogde resultaat te halen, maar volgens experts is dat vooral op de korte termijn. 'De repressie heeft de migratiestroom wel kunnen inperken', zegt migratie-expert Ramadan Ben Omro. 'Maar', hij maakt met zijn vingers luchtquotes, 'dit "succes" is slechts tijdelijk en bedrieglijk.' Hij verwacht dat het aantal migranten de komende maanden weer zal toenemen, naarmate de weersomstandigheden stabieler worden. 'Vluchtelingen zien hier geen toekomst. Ze mogen niet werken, hebben geen perspectief op bescherming of integratie. Teruggaan naar hun eigen land is vaak geen optie vanwege de risico's die ze daar lopen. Ze zitten klem. Hun enige uitweg is steeds weer de gevaarlijke overtocht naar Europa over zee proberen.'
De laatste drie jaar is ook het aantal Tunesiërs dat de oversteek maakt naar Italië toegenomen: van twaalfduizend in 2020 tot achttienduizend in 2023, aldus het Tunesisch Forum voor Economische en Sociale Rechten. 'De aanhoudende politieke, economische en sociale crises jagen vooral jongeren en minderjarigen weg', zegt Ben Omro. En de migratiedeal zal dat alleen maar erger maken. De deal zal volgens hem vooral de macht van de dictatoriale president Kais Saied versterken. Saied ontbond in 2021 het parlement en trok zowel de uitvoerende als de rechterlijke macht naar zich toe. 'Dit zou de politieke rust in het land verder kunnen verstoren, wat uiteindelijk meer mensen kan aanzetten om te migreren.'
'Investeren in economische groei en kansen voor jongeren die willen migreren is veel effectiever dan geld steken in strenge grenscontroles', zegt Ramadan Ben Omro. Hij pleit voor een gestructureerde aanpak. De EU moet volgens hem aandringen op politieke hervormingen en het verminderen van repressie. 'En de EU zou een legaal migratietraject voor Tunesiërs en Libiërs moeten openen. Maar Europese leiders willen niet luisteren, omdat de opkomende populistische rechtervleugel de voorkeur geeft aan tijdelijke oplossingen die hun snelle politieke winst opleveren.'
'Zolang je geld hebt, vinden wij een manier.' De Tunesische smokkelaar Ahmed Bosaid is door de telefoon vol vertrouwen. Hij erkent dat het smokkelen in Tunesië lastiger is geworden dan voorheen. 'Maar onze Tunesische kust is zo breed, je kunt hem onmogelijk helemaal in de gaten houden.' Er vertrekken regelmatig boten van Tunesië naar de Italiaanse kusten, vertelt hij. 'De laatste twee weken hebben we vijf boten van de stad Monastir naar Italië gestuurd, en twee daarvan hebben het gehaald.' Bosaid biedt twee soorten boten aan: een boot van vijf meter lang kost vierhonderd euro per persoon, een grotere en snellere boot kost duizend euro per persoon.
Als hij zou stoppen, stoppen de migratieroutes niet. 'Ze vinden gewoon andere, gevaarlijkere routes.' Mauritanië en Senegal zijn nu de hoofdvluchtroutes naar Europa via de Canarische Eilanden, en ook uit Marokko en Algerije vertrekken steeds meer boten. 'Zet dat maar in je artikel', zegt de smokkelaar met een lachje. 'Jullie stellen in Europa nieuwe wetten en regels om migratie te stoppen, maar wij vinden altijd manieren om die te omzeilen.' Maar dan wordt hij serieus. 'Jullie maken ons zwart in de media, maar we helpen vluchtelingen juist om te ontsnappen aan de nare situatie waarin ze hier zitten. Het geld uit Europa gaat niet naar vluchtelingen hier, maar naar de politici.'
...