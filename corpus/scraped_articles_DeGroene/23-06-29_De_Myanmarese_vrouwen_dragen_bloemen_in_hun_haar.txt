De Myanmarese vrouwen dragen bloemen in hun haar

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
29 juni 2023
Naypyidaw −Ruim honderd mensen, voor het merendeel vrouwen, werden de afgelopen week in Myanmar gearresteerd. Hun misdaad? Het dragen van bloemen in het haar.
Verzetsgroepen hadden ter gelegenheid van de 78ste verjaardag van Aung San Suu Kyi op 19 juni opgeroepen tot een 'bloemenstaking'. De Nobelprijswinnares en politiek leidster van het land werd bij de staatsgreep van 1 februari 2021 gevangengezet.
De krans van bloemen in het haar is haar handelsmerk sinds ze in 1988 op het politieke toneel verscheen.Pann Pan Hlyet Pei,ze draagt nog altijd bloemen in het haar, is een Myanmarese uitdrukking die zoveel wil zeggen als: ze heeft haar esprit nog. Op verschillende plaatsen droegen vrouwen op 19 juni bloemen in het haar, hier en daar raakten bloemenstalletjes uitverkocht en op Facebook wemelde het van de bloemstukken of kapsels met bloemen.
Volgens lokale media werden tientallen vrouwen opgepakt die bloemen in hun haar gestoken hadden. Op een aantal plaatsen controleerden de militairen voetgangers en pakten zelfs enkele vrouwen op die bloemen bij zich droegen. Drie medewerkers van een schoonheidssalon in de grootste stad Yangon die een van de arrestaties filmden, werden veroordeeld vanwege het verspreiden van nepnieuws.
Internationaal werd Suu Kyi aanvankelijk bejubeld als icoon voor mensenrechten. Vervolgens werd ze verguisd omdat ze niet opkwam voor de door het leger zwaar vervolgde Rohingyaminderheid. Tegenwoordig is ze vooral vergeten.
In Myanmar is ze in een groot deel van het land en vooral bij de oudere generatie nog altijd populair als Amay, moeder Suu. Jongeren zijn een stuk sceptischer over haar en willen af van de persoonsverheerlijking en de hiërarchische aanpak die haar partij kenmerkt. Toch postten ook opvallend veel critici op 19 juni bloemen en verjaardagswensen op sociale media.
Suu Kyi zit in eenzame opsluiting op het gevangenisterrein van de hoofdstad. In negentien schijnprocessen veroordeelde de junta haar tot 33 jaar.
Er gaan geruchten dat het regime Suu Kyi benaderd heeft in de hoop dat zij het verzet zal oproepen de wapens neer te leggen. Geweldloosheid vormde in het verleden een leidraad in haar strijd tegen de militaire dictatuur. Die poging om verdeeldheid te zaaien zal niet lukken, zegt een van haar gevluchte naaste medewerkers. 'Ze zal de wens van de bevolking om te vechten respecteren.'