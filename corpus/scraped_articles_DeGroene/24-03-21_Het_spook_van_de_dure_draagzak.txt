Het spook van de dure draagzak

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
21 maart 2024
Buigt Doortje Smithuijsen zich in haar pamfletKapitalisme is seksisme wel écht over de ongelijkheid tussen man en vrouw, of blijft ze daarvoor te veel binnen de perken van de welvarende klasse?
In de betere wijken van Amsterdamwoont een heel specifiek type vrouw. Ze is na het categoraal gymnasium naar de universiteit gegaan, heeft rechten of filosofie of communicatiewetenschappen gestudeerd, heeft nu een goede baan in bijvoorbeeld de advocatuur, pr of media en legt graag veel geld neer - soms meer dan ze heeft - om naar de buitenwereld te etaleren dat ze het goed heeft, dat ze tot een welvarende klasse behoort.
Ze bezoekt restaurants die je maar net moet kennen, zoals Toscanini of Scheepskameel, ze draagt leggings van Gymshark en Lululemon, ze wast haar handen met zeep van Aesop. Ze drinkt oranjewijn en bezoekt een sportschool die abonnementen verkoopt vanaf 129 euro per maand. Haar winters brengt ze door op Bali of in Kaapstad.
Deze vrouw is doodongelukkig. Journaliste en podcastmaker Doortje Smithuijsen (1992), die de beschreven lifestyle in alle aspecten dicht lijkt te benaderen, weet waarom. In haar pamfletKapitalisme is seksisme- een waarheid als een koe - grijpt ze naar de grote filosofen (Karl Marx, Simone de Beauvoir) om in te zoomen op de paniek die zij registreert bij de vrouwen om haar heen: de angst voor het ouder worden, de vrees om geen kinderen te kunnen krijgen, de paniek over die kinderen wél krijgen en de carrière-achterstand die dat oplevert. De intelligente, succesvolle, knappe vrouwen met wie zij zich omringd heeft, hebben het volgens Smithuijsen alleen nog maar over eitjes invriezen. Verderop beklaagt ze zich erover dat alle gesprekken in haar buurt over botox gaan.
Het invriezen van je eitjes kost ongeveer vierduizend euro. Een botoxbehandeling van de voorhoofdrimpels begint rond de tweehonderd euro en blijft acht maanden zitten.
Met twee van de allergrootste -ismes van pakweg de afgelopen 150 jaar in de hand probeert Smithuijsen minuscule trends te duiden. Zoals de onverklaarbare populariteit onder haar soort vrouwen van draagzakken van het merk Artipoppe, waarvan sommige modellen 'Zeitgeist' heten. De goedkoopste gaan over de toonbank voor bijna vierhonderd euro, de duurste kosten het tienvoudige. Smithuijsen krijgt er sinds 'klokslag' haar dertigste verjaardag reclames voor te zien en sluit niet uit dat ze er te zijner tijd een zal aanschaffen. 'Ik moet niet alleen een Zeitgeist-babycarrier kopen', filosofeert Smithuijsen, 'ikbeneen Zeitgeist-babycarrier.'
Wie een pamflet presenteert, zal zich minstens afvragen voor wie het is, en waarom het er moet zijn. Je zou zeggen: een pamflet is een strijdkreet voor mensen die onderdrukt worden, in dit specifieke geval door het patriarchaat (het seksisme in de titel) of door het neoliberalisme (het kapitalisme in de titel). Maar dit boek met het woord kapitalisme in zwarte blokletters op de cover, gaat inhoudelijk verdacht weinig over klasse. Jawel, heel even stipt Smithuijsen het moderne precariaat aan, flitsbezorgers bedoelt ze, om vervolgens toe te voegen dat de mensen in haar kringen zich nooit tot zo'n baantje zouden verlagen omdat ze dan 'onzichtbaar' worden. Ze zouden zich schamen voor het felgekleurde jack dat maaltijdbezorgers moeten dragen, want stel dat je tijdens dat werk een bekende tegenkomt - dan keldert je sociale status. Wat ontbreekt aan haar analyse is dat de meeste precaire banen niet uit vrije wil worden aangenomen door freelancefotografen die even op zwart zaad zitten en daardoor tijdelijk niet naar Toscanini kunnen, maar door mensen die geen andere opties hebben, uit noodzaak om te overleven.
Het feminisme van Smithuijsen is er niet voor het precariaat, noch voor degenen die zich lager op de sociaal-economische ladder bevinden dan zijzelf - waartoe toch veruit de meesten van ons behoren. De problemen die zij beschrijft zijn die van een consumerende klasse, die zij deaspirational classnoemt maar die in vroege analyses over de reclame-industrie de verkwistende klasse heet. De Amerikaanse socioloog Thorstein Veblen, bekend van de term 'opzichtige consumptie', beschreef al rond het jaar 1900 hoe de hogere middenklasse via statussymbolen in de vorm van spulletjes een overdaad aan vrije tijd en besteedbaar inkomen probeerde te etaleren. Een klasse, kortom, die probeert na te bootsen hoe de écht heel rijken leven.
Wat er volgens Veblen verloren gaat bij dat opzichtig consumeren waarvan het boek van Smithuijsen nogal verzadigd is - ze noemt ongeveer elk consumptiegoed dat momenteel trendy is, schijnbaar zonder zich te realiseren dat 'betaalbare luxe' zoals Aesop-handzeep à 36 euro per fles voor veruit de meeste mensen überhaupt noch bereikbaar, noch een overweging is - is maatschappelijke betrokkenheid en zelfontplooiing. In modernere termen: wat je door een obsessie met je eigen status verliest is de vaardigheid om voorbij de eigen navel te staren, de bereidheid om boven jezelf uit te stijgen. Zo'n tachtig jaar na Veblen schreef socioloog Pierre Bourdieu op dat die aspirerende klasse niet alleen de juiste consumptie tentoon wil spreiden, maar ook de juiste smaak en meningen, zoals heel chic besmuikt doen over je eigen verkwisting. Smithuijsen is co-presentator van de podcast Voorheen Schaamteloos Randstedelijk, waarin ze precies dat doet: klagen over de tegenstrijdigheden van het rijk-Amsterdamse. Van Moof-fietsen irritant vinden maar er toch een willen, je schuldig voelen over je CO2-voetafdruk als je naar Kaapstad vliegt, maar toch naar Kaapstad vliegen. De havermelkelite, zoals al dezeaspirationalsbinnen de ring van Amsterdam ook wel heten, post er zogenaamd ironisch over op sociale media. Je kunt er ook een pamflet over schrijven.
Maar goed, ook welvarende, succesvolle, dunne, aantrekkelijke witte vrouwen met maatschappelijk aanzien (en een podcast) die van jongs af aan de wind in de rug hebben, ervaren obstakels. Dus dan het seksisme, het tweede woord dat op de omslag pronkt. Smithuijsen verwijst naar Simone de Beauvoir om aan te geven dat ook zij tot vrouw gemaakt is, en wel rond haar dertigste verjaardag. Tot dan toe was ze er trots op'one of the guys'te zijn en ondervonden zij en de haren hoegenaamd geen beperkingen van hun sekse: ze maakten carrière, feestten en reisden erop los, kregen en verbroken relaties. Maar toen ging de kookwekker en begon iedereen te vragen of ze al kinderen hadden of wilden.
Dit, deze vraag, lijkt de eigenlijke crux van het pamflet. Het spook van de dure draagzak hangt boven elk hoofdstuk. De kinderwens die Smithuijsen afwisselend erkent en ontkent staat niet op zichzelf, maar dringt zich op als statussymbool: 'Ineens was het voor mij zonneklaar dat een vrouw die nooit moeder wordt een vrouw is die gefaald heeft - en ik wilde natuurlijk niet falen'. Zo'n zin bevestigt de kapitalistischerat racemeer dan dat hij hem bevraagt. Geen kind krijgen is sociaal falen binnen de realiteit van het pamflet, net als er dik uitzien, of zou oud lijken als je bent.
De feministische struikelstenen die hoofdstuksgewijs worden opgesomd zijn de afgelopen jaren uitgebreid in verschillende media besproken, zoals de kwestie parttime versus fulltime werken, het bestaan van het afvalmedicijn Ozempic en de populariteit vantradwivesenmomfluencersop de sociale media, inclusief het conservatieve vrouwbeeld dat zij in stand houden. Smithuijsen raakt deze fenomenen vlugjes aan, koppelt ze aan haar eigen leven of kennissenkring, citeert een liedje van Lana del Rey verkeerd, en eindigt daar.
Het invriezen van de eitjes, een kwestie die samenhangt met het feit dat Nederlandse vrouwen sowieso steeds minder kinderen krijgen, is een maatschappijbreed fenomeen. Mannen zouden de biologische klok van vrouwen veel serieuzer kunnen en moeten nemen. Daarover publiceerde historicus Lotte Houwink ten Cate afgelopen januari een uitstekende brief in deNRC,waarin ze uitgebreid ingaat op economische factoren en bestaanszekerheid, bestaande feministische verworvenheden en opkomende nieuwe gezinsvormen, evenals de mogelijkheid van het alleenstaand ouderschap.
Kapitalisme is niet alleen seksisme, maar stimuleert paradoxaal genoeg ook een neoliberaal soort feminisme dat zich vooral concentreert op het functioneren van vrouwen in datzelfde systeem. Ditgirlboss-feminisme buigt zich wel over ongelijkheid tussen man en vrouw, maar in de eerste plaats binnen een al welvarende klasse. Niet voor niets natuurlijk, het is óók belangrijk dat we niet alleen maar knappe vrouwen op tv zien tegenover alle soorten mannen, dat blote vrouwentepels op Instagram niet welkom zijn en mannentepels wel, en dat we erbij stilstaan waarom aantrekkelijke vrouwen vanaf een zekere leeftijd maatschappelijk kapitaal verliezen.
Maar mede omdat dit allemaal gepolijste, mediagenieke, inmiddels makkelijk te verkopen issues zijn, die je binnen bredere maatschappelijke ongelijkheid zou kunnen afdoen als randzaken, krijgt deze vorm van feminisme al snel nogal een verwend of zeurderig karakter - iets wat de bredere beweging niet ten goede komt. Menstruatie-armoede, de aan kracht winnende anti-abortuslobby in het Westen, de schrijnende positie van vrouwelijke arbeidsmigranten of het feit dat medische wetenschap vrouwenklachten structureel onderschat, zijn allemaal serieuze problemen die juist ook voor een groot deel voortkomen uit het kapitalisme.
Vanuit de oprechte wens dat systeem te breken, vanuit een invloedrijke positie op het vrouwbeeld dat we in de media zien en de zaken die het feminisme agendeert, heb je als feminist en antikapitalist opties. Ten eerste kun je de écht schrijnende voorbeelden van ongelijkheid aan de kaak stellen, zelfs al verkopen die niet zo goed. En daarnaast: signaleer je een gebrek aan alternatieve narratieven, houd het dan niet bij die klacht maar vul het met nieuwe, inspirerende verhalen. Dat is pas een statement.
DOORTJE SMITHUIJSEN Kapitalisme is seksisme: Een pamflet Podium, 111 blz.