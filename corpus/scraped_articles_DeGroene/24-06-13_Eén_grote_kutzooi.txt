'Eén grote kutzooi'

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
13 juni 2024
Je zou ze sleutelromans kunnen noemen,de boeken die Arie Storm (60) sinds halverwege de jaren negentig schrijft, waarin hij steevast allerlei prominente figuren in het literaire leven laat opdraven, maar dan getooid met zo weinig camouflage dat het eerder parodieën lijken op het genre. Sleutelromans waarin alle deuren wijd open staan.
In zijn nieuwste roman is dat niet anders. Nadat Storms vertrouwde alter ego August Voois (de criticus en schrijver uitList en leedenEen diadeem van dauw)te horen heeft gekregen dat de nieuwe vrouwelijke boekenchef van zijn krant genoeg van hem heeft (want man, wit, oud en te negatief in zijn stukken), hervindt hij zijn levenslust als de jonge garde van het rebelse bladSatiriëhem in hun redactie vragen.
Ook voor lezers buiten de Amsterdamse literaire luchtbel is het niet te missen. Dit gaat overHet Paroolen overPropria Cures. De eerste bijeenkomst is thuis bij tekenaar Samaël Sockrok, zoon van een beroemde essayist, en zowel zijn bakkenbaarden, huis als echtgenote lijken sprekend op die van Gabriel Kousbroek.
Maar verwacht hier geen satirische sleutelroman rond dat tijdschrift, wat de titelSatiriënatuurlijk wel doet vermoeden. GeenThe Devil Wears Prada(over het bladVogue),of, dichterbij, Joost ZwagermansChaos en Rumoer(1997), met als model het culturele radioprogrammaOphef & Vertier.Arie Storm is er niet op uit om een specifiek wereldje te portretteren. Dat wereldje is niet meer dan een haastig geverfd decor bij de monoloog die August Voois staat af te draaien op het voortoneel.
Dat doet hij terwijl hij ons een handgranaat voorhoudt. Die heeft hij bij Sockrok uit een kist gegapt, en hij speculeert over de bestemming ervoor. Hij had altijd met de pen gestreden (evenals Storm schreef Voois kennelijk een polemisch boek getiteldHet horrortheater van de Nederlandse literatuur),maar nu werd het tijd voor een daad met echte impact.
Die boekenchef? Ach, die zou er alleen maar een martelaar van het vrije woord door worden en een standbeeld krijgen. Uitgevers, recensenten, collega-schrijvers? Een van die boekhandels die weigerden om zijn boeken in te kopen?
Hierdoor krijgen we vooral een inkijkje in de minder verheven drijfveren die toch ook aan het genre van de sleutelroman kleven. Miskenning, rancune, ressentiment. De personages van Storm zijn altijd al doorstoofd geweest van pesterigheid, maar het repertoire is nu platgedraaid tot geknor op routine. Het luchthavenproza van ijdeltuiten Pfeijffer, Wieringa en Waterdrinker. En hadden we Van Dis en Japin al genoemd? Allemaal nazaten van die verschrikkelijke Nescio en Wolkers, met zijn 'onzinproza over beestjes, verkrachtingen en geworstel met het geloof'. Ja, de Nederlandse literatuur laat zich samenvatten als 'één grote kutzooi'.
Ook achter sleutelromans als W.F. Hermans'Onder professoren(1975) en het monumentaleDe grachtengordel(1992) van Geerten Meijsing voel je het vuur van verongelijktheid en miskenning, maar vooral die laatste smeedt die sentimenten om tot iets groters.De grachtengordelis een roman óver een schrijver die zich miskend voelt. Bovendien leeft de auteur zich hier in zijn vermeende rivalen in (Meijsing pasticheerde bijvoorbeeld virtuoos de stijl van A.F.Th. van der Heijden) zodat we een weliswaar satirisch maar ook doorleefd portret krijgen.
Dat ontbreekt bij de mopperaar vanSatirië.Nieuw is ditmaal dat ook de 'kleine uitgevers' eraan moeten geloven, en de boekhandelaren die die rotzooi onder het mom van liefdadigheid uitstallen. 'Als iets klein is en zogenaamd onafhankelijk of naar onafhankelijkheid streeft, kan het op onze goedkeuring rekenen. De kleine onafhankelijke boekhandel. De kleine onafhankelijke uitgever. Het kleine onafhankelijke terroristenstaatje.'
Even daarvóór heeft hij het eiland Terschelling, omdat de bewoners zo verknocht zijn aan hun eigen identiteit, 'in zekere zin de Gazastrook van Nederland' genoemd. Daar schoot ik wel weer van in de lach, zoals ik enorm gelachen heb om Storms vorige boekenDe harp(2022) en vooralSchoonheidsdrift(2021).
Niet toevallig wandelt Voois op dat moment naast de hoofdpersoon van die boeken, Tom van Santen, een jonger en vooral vrolijker alter ego van Storm, die van die kutzooi iets vrolijks en ongetemds maakte, met uitwaaierende verhalen in een heerlijk kolderieke buitenwereld.
Voois is wat tegenwoordig eenoverthinkerheet, iemand die vooral 'in zijn hoofd' zit, wat vaak als kritiek geldt. De ene gedachte leidt meteen tot vijf andere. Dat maakt de stijl van Storm nog altijd aangenaam springerig, en het sterkste is dat als hij van de mopperaar overschakelt op een naïevere variant van zichzelf, die, wat onhandig, probeert uit te drukken waarom hij ooit zo van literatuur is gaan houden.
'Door te denken aan romans en gedichten drong ik dieper door in de realiteit. Het gevoel dat ik me ergens bevond, al was het dan slechts in literaire fictie, maakte alles echter.' Ook dergelijke gedachten, vaak met dromerig-melancholieke herinneringen erbij, doen denken aan dat andere alter ego.
De eerste zin vanSatiriëis trouwens: 'Ik stop met schrijven.' Er zou weinig verloren gaan als August Voois zich aan die belofte zou houden, mits hij zijn pen overdraagt aan Tom van Santen.
Ook kleine uitgevers moeten er nu aan geloven
ARIE STORM Satirië Prometheus, 230 blz. Don Farrall / Getty Images | 'Hij had altijd met de pen gestreden, maar nu werd het tijd voor een daad met echte impact'