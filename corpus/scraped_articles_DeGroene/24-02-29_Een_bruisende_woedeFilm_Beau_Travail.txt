Een bruisende woede Film Beau Travail

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
29 februari 2024
Eindelijk draaitBeau Travail,uitgeroepen tot een van de beste films aller tijden, in de Nederlandse bioscopen. Het werk van de Franse regisseur Claire Denis bezingt het masculiene, maar toont ook de duistere kanten ervan.
Het hart, soms het vrouwelijkein een man, is irrelevant in de zaak waarin Billy Budd terechtstaat wegens moord op de wapenmeester. Dat zegt scheepskapitein Edward Fairfax Vere, door zijn bemanning speels Starry Vere genoemd. In Herman Melville's novelleBilly Budd(1888) zit hij het tribunaal voor dat de Beeldschone Matroos uit de titel ter dood veroordeelt. Veel sympathie was er voor Billy. Maar tijdens de behandeling toonde de bevelvoerder zich allerminst 'Dromerige Vere'. De man kreeg z'n zin:'Let not our warm hearts betray heads that should be cool.'
Pakweg twee eeuwen later wierp uitgerekend een vrouw haar blik op deze mannen: de Franse regisseur Claire Denis, dieBilly Buddin 1999 verfilmde alsBeau Travail- met Denis Lavant in de rol van sergeant Galoup, Grégoire Colin als soldaat Sentain en Michel Subor als commandant Forestier, dat wil zeggen respectievelijk Melville's wapenmeester Claggart,beautiful boyBilly Budd en kapitein Vere. Denis verplaatst Melville's verhaal, gesitueerd in 1797 aan boord van het Engelse oorlogsschip Indomitable, naar Djibouti aan het einde van de vorige eeuw waar een eenheid van het Franse Vreemdelingenlegioen op manoeuvres is. Ze zoomt in op een deel van Melville's verhaal dat gehuld is in mysterie: de relatie tussen Galoup en Sentain, in de novelle wapenmeester en matroos. De focus op hen maaktBeau Travailzo bijzonder. Het is alsof Denis inderdaad expliciet 'vrouwelijk' kijkt en filmt - met haar hart, om met Dromerige Vere te spreken. Dit resulteert in een unieke visie, op het beroemde verhaal waar alleen mannen in voorkomen, maar ook op 'mannelijkheid' in het algemeen.
Nu kan het lezen van de film op deze manier een hachelijke bezigheid zijn. Wat maakt het uit dat Denis een vrouw is, ze is per slot van rekening simpelweg cineast. En toch, haar film is zo vernieuwend in zijn verbeelding van het masculiene dat hier iets essentieels aan de hand is. Maar wat? Het gebrom van mannenstemmen - misschien dat. Het sonore koorgezang hoorbaar in Denis' film is uit Benjamin Brittens operaBilly Budd(1951, libretto: E.M. Forster en Eric Cozier), en dat komt als de legionairs met ontblote bovenlijven lichamelijke oefeningen doen onder de brandende Oost-Afrikaanse zon. Eerst zien we alleen hun schaduwen op de grond. Schrale vormen die niets herkenbaars lijken te representeren. Dan draait de camera naar de mannen toe en komen ze in al hun glorie in beeld. Glimmende spieren. Geen greintje vet. Het zijn lichamen gevormd door arbeid en actie; doorgaans zien we zulke mannen werk verrichten, bijvoorbeeld wegen aanleggen en trainen op de hindernisbaan. Hier doen ze aan een soortement yoga. Denis maakt er een ritueel van. Alsof ze iets mysterieus aanbidden keren ze hun gezichten naar de zon terwijl ze hun spieren en ledematen nog soepeler maken. Het scanderen op de soundtrack versterkt de mystieke sfeer.
Dan lees ik dit in Melville's verhaal: een 'omineus, laag geluid' klinkt vlak na Billy's executie, net voor zijn zeemansbegrafenis aan boord van de Indomitable. En nog een keer, maar nu 'onderbroken door een tweede, ondefinieerbaar geluid afkomstig van een grote zeevogel die (...) schreeuwend naar beneden vloog'. Zo ook inBeau Travail- als Brittens koorcompositie overgaat van laag naar hoog, eindigend in iets wat lijkt op een schreeuw. Terwijl de mannen trainen, tonen mediumshots glinsteringen op hun gezichten, reflecties van de zon op scherpe jukbeenderen. Iets staat hier op uitbarsten. Een verschrikkelijk geweld, een groot kwaad.
Beau Travail draait eindelijk,voor het eerst, in de Nederlandse bioscopen. Wat heeft dat lang geduurd: meer dan twintig jaar. Dat kun je gerust een aanfluiting noemen, zeker nu Claire Denis geldt als een van de belangrijkste hedendaagse filmmakers. Terecht kwamBeau Travailtwee jaar geleden op de zevende plaats te staan op de lijst met de beste films aller tijden van het gezaghebbende filmbladSight and Sound.
NaBeau Travailmaakte ze in 200135 rhumsen daarna onder meerL'intrus, White MaterialenLes salauds. Het zijn allemaal films ogenschijnlijk passend binnen genres zoals drama, avonturenverhaal of thriller. In werkelijkheid zijn ze gevormd door de idiosyncratische, artistieke preoccupaties van de regisseur. Denis, die bijna altijd werkt met vaste collega's, zoals cameravrouw Agnès Godard en editor Nelly Quettier, is begaan met lichamen en landschappen, met de gespierde mannen in Afrika, maar juist ook met de lichamen van vrouwen, bijvoorbeeld die in haar sciencefictionfilmHigh Life(2018) van wie ze pontificaal, radicaal, lichaamsfuncties van menstruatie, bevruchting, geboorte en lactatie in beeld brengt. Neem ook deze onvergetelijke scène in haar laatste film,Stars at Noon:de hoofdpersoon wil seks, zegt tegen haar partner dat ze ongesteld is, en dan zien we als de geliefden later in elkaars armen wakker worden hoe ze zijn vingers, rood van haar bloed, liefdevol schoonmaakt.
En inBeau Travail:commandant Forestier die zegt: 'Als het niet voor bloed en seks was, waren we hier niet geweest.' De leider van de legionairs in Djibouti kan dit filosofisch bedoelen, de mens is nu eenmaal het product van lichamelijke functies. Of Forestier kan ironisch spreken; deze mannen zijn in het leger vanwege de 'geneugten' die dezelfde functies bieden (seks en geweld).
Zelf is Forestier een man met een dubieus verleden. Hoe moeten we zijn gesprek met Sentain duiden? Deze mooie jongeman blijkt - net als Billy Budd - als baby te vondeling te zijn gelegd. Forestier, suggestief, op het flirten af: 'En wat een fijne vondst ben je gebleken.' Dat vindt iedereen in de eenheid. Sentain/Billy Budd is een 'superieure figuur binnen zijn eigen klasse', zoals Melville schrijft, de 'Beeldschone Matroos (...) met de terloopse ongedwongenheid van een natuurlijke prins'.
Hier kan Claggart/Galoup niet tegen, zacht gezegd. De jongen prikkelt onwillekeurig iets duisters in beide personages. Dat blijft inBilly BuddenBeau Travailvaag. Gaat het om jaloezie? Een vorm van narcisme? Onderdrukte homoseksuele gevoelens? Melville's verteller komt met een overpeinzing waarin hij de gemoedstoestand van Claggart (en Galoup) beschrijft als die van een 'waanzinnige' met een mentaal defect dat onzichtbaar blijft. En: 'Hun methode is altijd rationeel.'
In het licht hiervan is het pijnlijk en wrang dat kapitein Vere precies dat, het rationele, oproept in zijn speech tegenover het tribunaal waarin hij het hart als 'vrouwelijk' bestempelt, ten enenmale onbruikbaar als het gaat om het beredeneren van het vonnis in de zaak waarin Billy Budd ervan wordt beschuldigd Claggart te hebben doodgeslagen (hij raakte hem min of meer per ongeluk). Een paar uur later wordt Billy opgehangen op het dek, waarna zijn lichaam de diepte in wordt gegooid. En in de lucht zeevogels krijsen.
'Methode', het rationele,was de katalysator van de waanzin waarvan Claggart in de greep was; dat heeft hem het leven gekost en Billy in de beklaagdenbank geplaatst. Dit lezen we bij Herman Melville. Nu Claire Denis: het is alsof je de man en zijn lichaam voor het eerst ziet - precies zo kijkt Galoup naar Sentain. Een mix van bewondering en afschuw valt af te lezen aan zijn blik. Deze mannen zijn prachtig, sterk, maar hun onoverwinnelijke lichamen zijn in staat tot verschrikkelijke daden.
Denis filmt ze tijdens een dril. Een cirkel met Galoup in het midden. Hij geeft de pas aan. De mannen stampen ritmisch met hun voeten, telkens een stapje dichter bij Galoup en dan weer terug, en zo gaat het door terwijl opnieuw mannenstemmen uit de opera van Britten klinken. Dan weer hebben ze gevechtstraining. Twee mannen, bovenlichaam ontbloot, tegenover elkaar. En vervolgens keihard een hit maken, borst tegen borst. Je hoort de lichamen botsen zoals in een rugbywedstrijd. Het is fysiek, rationeel. Maar bekeken door Denis' ogen is het net alsof ze elkaar hartstochtelijk omhelzen.
Galoup en Sentain. Wil de sergeant hem, begeert hij hem? Nog lastiger is de vraag waarom hij hem vervolgens kapot wil, móet, maken. Galoup: 'Sentain verleidt iedereen. Hij trekt het staren aan. Ik was jaloers. Koesterde een wrok. Een bruisende woede.' Het is Galoups vreselijke daad (waarmee niets is gezegd over het lot van Sentain) die ertoe heeft geleid dat hij vele jaren later in Marseille is, zijn leven overpeinzend, ons het verhaal vertelt, en onvermijdelijk liggend op zijn bed eindigt, zijn dienstpistool op zijn buik terwijl een ader ritmisch in zijn arm klopt, waarna dit beeld ons terugbrengt naar Djibouti.
Denis komt tot de kern. Op een paar momenten in de film zien we Galoup in een zwart pak - een leidend motief inBeau Travail,symbool voor het (rationele) slechte in de sergeant. Zie de fabuleuze laatste minuten. Galoup hees zich in pak, omdat hij naar de discotheek ging. Nu staat hij op de dansvloer, jasje uit, compleet alleen. Precies hoe hij het wil. Sigaret in de hand. Hij kijkt naar zichzelf in de spiegel. Reflecties van een draaiende discobal spoelen over hem heen. Muziek. Corona'sRhythm of the Night(1993). Op de maat van de discobeats drinkt Galoup zijn eigen beeld op. Narcisme en zelfhaat vloeien in elkaar over. Dan lacht de gulzige man - een vicieuze grijns zoals alleen acteur Denis Lavant dat kan met zijn scherpe roofvogelgelaatstrekken. De dans begint.
Het is de allermooiste eindscène uit de filmhistorie; je moet die in de bioscoop ervaren. MetBeau Travailbezingt Denis mannen zoals niemand dat ooit heeft gedaan. Hoe mooi zijn ze, hoe sterk, hoe onaantastbaar. Dit laat ze zien zonder ironie. En haar meesterzet: ze dwingt ons te eindigen bij de duistere Melville, terwijl we kijken naar de dans van Galoup. In de legionair zien we'the mania of an evil nature (...) born with him and innate (...) a depravity according to nature. (...) a nature like Claggart's (...) what recourse is left to it but to recoil upon itself and, like the scorpion for which the Creator alone is responsible, act out to the end the part allotted to it.'
Nu te zien in de bioscoop
Galoup en Sentain. Wil de sergeant hem, begeert hij hem?
Bantam Film | Denis Lavant als sergeant Galoup (rechts);