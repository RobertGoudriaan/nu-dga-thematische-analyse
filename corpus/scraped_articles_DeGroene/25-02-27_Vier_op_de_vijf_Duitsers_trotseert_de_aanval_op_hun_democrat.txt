Vier op de vijf Duitsers trotseert de aanval op hun democratie In het nieuws

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
27 februari 2025
Hadden deze Duitse verkiezingen tien jaar geleden plaatsgevonden, dan was alles en iedereen het eens geweest over de uitslag: een ramp. De steun voor het AfD, een radicaal-rechtse partij die flirt met het nazi-verleden, is verdubbeld. De enige partij die meer stemmen kreeg is de christen-democratische CDU/CSU. Zij mist een leider met het sociale geweten van Angela Merkel. Haar opvolger Friedrich Merz leek deze verkiezingscampagne vooral druk met het kopiëren van de migratieplannen van het AfD, in plaats van ze weerwoord te bieden.
Toch is er reden om voorzichtig positief te zijn. Ten eerste omdat het zondag veel slechter had kunnen aflopen. Een vijfde van de kiezers stemde op een partij die er door de Duitse veiligheidsdienst van wordt verdacht vijandig tegenover de grondwet te staan. Maar in Nederland koos ruim één op de vier voor PVV of Forum voor Democratie. In de Verenigde Staten behaalde Donald Trump zelfs iets meer dan de helft van de stemmen.
De winst voor het AfD komt dan ook niet als een verrassing. Overal is het electoraat de afgelopen jaren op drift geslagen. 'Het idee van universele liberale democratie als onvermijdelijk eindstation van eeuwen aan politiek-ideologische strijd was al even aan erosie onderhevig', schrijft Casper Thomas in zijn terugblik op de 'lange' coronacrisis (pagina 24 van dit nummer). 'Covid was de doodklap.' In Duitsland, waar de economie sinds 2023 krimpt, is de situatie nog beroerder. Het naoorlogse'Wirtschaftswunder'is verleden tijd.
Met de welvaartsstaat,pünktlichetreinen of snelwegen-zonder-gaten kunnen de Duitsers zich evenmin nog op de borst kloppen. Blijft over de irrationele trots op bloed en bodem. Desondanks is vier op de vijf kiezers niet gevallen voor de antidemocratische verleiding. De zogenoemde'Brandmauer'- niet samenwerken met radicaal-rechts - staat mede door massale burgerprotesten fier overeind. Kom daar maar eens om in Nederland.
Waarmee we bij de tweede grond voor optimisme zijn aangekomen. Wie de vrijheid liefheeft, balanceert op een wankel koord. Aan de ene kant zijn er nog altijd mensen die menen dat de soep niet zo heet gegeten wordt. Dat iemand als Wilders zijn toon zal matigen zodra hij aan de macht ruikt. Dat Trump weliswaar doet alsof hij de voorkeur geeft aan Poetin als bondgenoot boven Europa, maar dat zoiets slechts tactiek is, opmaat naar een nieuwe deal.
Aan de andere kant groeit de wanhoop. Trump drukt zijn besluiten - van de zuivering van het ambtenarenapparaat tot massale uitzettingen - door zonder zich iets aan te trekken van de grondwet en de scheiding der machten. Wie kan hem stoppen? Zelfs in de legertop en bij de FBI trekken zijn aanhangers inmiddels aan de touwtjes.Resistance is futile.
Dat imago van onaantastbaarheid is precies wat radicaal-rechts wil. Alleen: het klopt niet. Peilingen tonen dat de meerderheid van de Amerikanen helemaal niet achter Trumps meest controversiële besluiten en plannen staat, of het nou gaat om handelsoorlogen of het verjagen van de Palestijnen uit Gaza. Ondertussen begint de oppositie op te krabbelen, zijn er kleine en grote daden van verzet en schorten rechters het ene na het andere presidentiële decreet op.
Natuurlijk is het denkbaar dat Trump, mocht straks ook het Hooggerechtshof hem terugfluiten, dit negeert. Maar misschien durft hij dat niet aan. Of anders dwingt het hem in elk geval om zich open en bloot te tonen als de dictator die hij is, in plaats van een democratisch gekozen president.
Om dezelfde redenen moet ook deze Duitse verkiezingsuitslag niet worden beschouwd als de zoveelste domper. Niemand kan zeggen dat de vijanden van de democratie het niet hebben geprobeerd.
Moslimterroristen pleegden de ene na de andere aanslag in Duitsland. Vertegenwoordigers van de tot voor kort belangrijkste bondgenoot riepen openlijk op om op het AfD te stemmen. En nog heeft de overgrote meerderheid van het belangrijkste land van de Europese Unie zich niet in de armen van uiterst rechts laten drijven. In donkere tijden als deze is dat een lichtpunt.
De 'Brandmauer' staat fier overeind, kom daar maar eens om in Nederland