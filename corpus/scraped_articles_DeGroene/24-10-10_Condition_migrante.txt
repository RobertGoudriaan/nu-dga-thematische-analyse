Condition migrante

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
10 oktober 2024
TELEVISIE De AfroEuropeaan
In 2019 leerden we Ikenna Azuike kennen. Zwarte vader, witte moeder; geboren in Nigeria; getogen in Engeland; door liefde in Nederland. Hij bezocht het 'land van herkomst': Planeet Nigeria. En wilde zich er thuis voelen. Wat maar deels lukte. Wel leverde het empathische portretten op en rijke informatie over die nabije, verre planeet. Nu reist hij langs Afrikaanse gemeenschappen in Europa: waar en wat is hun thuis?
Ik zag twee afleveringen: Nigerianen in Londen; Kaapverdianen in Lissabon. Weer informatief, soms roerend. En verwarrend doordat de zachtaardige Ikenna zoekt naar wat hij niet lijkt te vinden: een culturele identiteit. We zien en horen hem worstelen. Wel noemt hij zich sinds kort Nigeriaans-Brits en niet meer Brits-Nigeriaans. Maar in Lissabon vraagt een Europahatende Kaapverdiaan: 'Waarom praat je over "jullie" gemeenschap, waarom niet over "onze''?' Terwijl dezelfde man hem verwijt dat hij heel wat meer vinkjes heeft dan de Kaapverdianen die hij bewondert in hun migrantencultuur.
Ikenna is zich van privileges zeer bewust. Daarin ligt ook zijn probleem: op zijn zesde naar Engeland gekomen moest hij de droom van vader waarmaken (zoals zijn meeste Nigeriaanse gespreksgenoten). In zijn geval door Britser dan Brits te worden. Vader sappelde met zijn illegale taxi het geld voor kostscholen en universiteit bijeen en op die plekken tref en word je elite, zeker als je intellectueel én sportief succesvol bent. Tegelijk blijf je anders. Zie de enorme groepsfoto van zijn sjieke opleiding met één jongen van kleur en je beseft dat die later op zoek moet naar iets moeilijk vindbaars. Met een extra probleem wanneer hij zijn advocatentoga aflegt om voor een onzeker bestaan als comedian, presentator, filmer te kiezen. Zes jaar na vaders dood tobt hij nog met schuld en schaamte over wat hij als vaderverraad ervaart. Al treft hij op shakespeareaanse wijze Nigerianen die hem absolutie geven. Waarbij hij jaloers is op de rituelen die de zussen rond hun vaders dood erfden en ontwikkelden.
Jaloezie is er ook in Portugal: die familiebanden, die gemeenschapszin van minderheden. Gevat in geuren, smaken, kleding en bovenal muziek. Terwijl haarscherp duidelijk wordt hoe hard dat leven voor de meesten is door de eeuwigecondition migrante('In Kaapverdië vond ik het niks; in Lissabon verlang ik ernaar': kwadraat van Portugesesaudade);door zwaar slechtbetaald werk; door harde discriminatie; door plat bulldozeren van zelfgebouwde huizen en zelfs wijken door overheid en projectontwikkelaars. Alleen de wijk Cova de Moura mag blijven, want erkend als 'Portugees cultureel erfgoed' door het fantastische trommel- en dansfeest voor Johannes de Doper. Dankzij meneer Lela, trommellegende, die het Kaapverdiaanse maar uit Lissabon verdwenen zeeliedenfeest herintroduceerde. Hij wordt daarvoor groots geëerd, maar weet sinds een beroerte niet meer wat en waarom dat is. Ik vond het filmen daarvan dubieus: had Lela dit gewild? Maar ik ben dan ook geen tv-maker.
Walter van der Kooi
Soraya Pol (regie); Ikenna Azuike (presentatie),De Afro-Europeaan,VPRO, zes delen vanaf woensdag 16 oktober, NPO 2, 22.15 uur. Planeet Nigeria, BNNVARA, zes delen, NPO Start