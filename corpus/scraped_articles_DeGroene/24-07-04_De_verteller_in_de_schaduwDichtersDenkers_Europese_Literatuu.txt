De verteller in de schaduw Dichters&Denkers Europese Literatuurprijs 2024

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
4 juli 2024
In haar Nobelprijs-lezing van 2018 hield Olga Tokarczuk een hartstochtelijk pleidooi voor de kracht van literatuur. InEmpusion,haar eerste roman na die Nobelprijs, maakt ze dat niet geheel waar.
Voor somberaars over het lotvan de literatuur bestaat er een uiterst doeltreﬀend tegengif. Lees een willekeurige passage uitDe tedere verteller(2023), de verzamelde essays van Olga Tokarczuk, en dan met name de gelijknamige lezing die zij hield na het ontvangen van de Nobelprijs in 2018.
Vurig schetst ze hier hoe 'het verhaal' weliswaar op allerlei manieren in een crisis is beland - van de overvloed aan ik-verhalen, dat 'koor van louter solisten', tot de invloed van internet - ze stelt hier een onwrikbaar vertrouwen tegenover in 'de parabelachtige dimensie van het verhaal', en hoe die in onze tijd de weg kan openen naar nieuwe vertelvormen, die bijvoorbeeld recht doen aan veranderende inzichten in de relatie tussen de mens en de natuur. 'Daarom geloof ik dat ik verhalen moet vertellen alsof de wereld een levend, onophoudelijk voor onze ogen in wording zijnd geheel is waar wij een klein maar tegelijkertijd krachtig deel van uitmaken.'
Zo'n hartstochtelijk pleidooi voor de kracht van literatuur - zelfverzekerd en beheerst, verheven zonder hoogdravend te worden - had ik niet meer gelezen sinds Jeanette WintersonsArt Objects(1995), waarin het ging over 'de taal der vervoering' en 'kunst als energetische ruimte', 'extase' en 'transformatie'.
De overeenkomsten zijn best groot. Allebei richten ze zich op de mythische en metafysische dimensies van literatuur, wat nogal zweverig zou klinken als het niet vergezeld was gegaan met een helder redenerende geest die hamert op concentratie, aandacht en precisie. De 'tederheid' uit de titel is in het Pools een woord dat ook 'gevoeligheid', als van een meetinstrument, schijnt te betekenen.
Opvallend is hoe deze schrijfsters naast zo'n sensitieve poëtica ook een voorliefde delen voor geest- of spookverhalen, vaak historisch gesitueerd. InEmpusion, Tokarczuks eerste roman na die Nobelprijs in 2018, is dit september 1913, aan de vooravond van de Eerste Wereldoorlog. De 24-jarige techniekstudent Mieczyslaw Wojnicz reist af naar een herenpension, naast een sanatorium in het Silezische Görbersdorf, het eerste tbc-kuuroord ter wereld. Het latere Berghof in Davos, dat we kennen uit Thomas MannsDe Toverberg(1924), is erop gebaseerd.
Aan de oppervlakte ligt inEmpusioneen Poolse parodie op dit klassieke monument. Het is dan ook even wennen aan het archaïsche taalgebruik, dat in de vertaling van Karol Lesman authentiek manniaans overkomt ('Maar hier is, zo constateert de gearriveerde met verbazing, de zomer allang voorbij').
De heren die in dit pensioen verblijven, filosoferen vooral veel over vrouwen. Die vertegenwoordigen 'een voorbije en lagere etappe van de evolutie', 'moeders zadelen kinderen op met overdreven emotionaliteit', ze 'zijn niet bij machte een staatsorganisatie te vormen', en als iemand uit het gezelschap een literaire kritiek ontdekt die geschreven blijkt door een vróuw, schampert hij: 'Dus ook hier willen de suffragettes iets te vertellen hebben. Dit is werkelijk grotesk.'
Achterin verklaart de auteur dat dit allemaal bestaande citaten zijn, van Plato tot Freud en van Shakespeare tot Sartre. Het westerse denken is doordrenkt van misogynie, en hier krijgt die iets kluchtigs en grotesks. Op een gegeven moment weet je dit wel, en toch blijft Tokarczuk ons het hele boek door plagen met het gezwets van al die zelfingenomen heertjes.Empusionis net als Plato'sSymposioneen bijeenkomst van uitsluitend mannen die filosoferen en daarbij drinken. De tbc-patiënten nemen hun toevlucht tot een uit paddenstoelen gestookt goedje genaamd 'Schwärmerei' ('dweperij').
Het gezelschap bestaat uit een conservatieve leraar uit Königsberg, een Weense socialist en filoloog, een theosoof uit Breslau en een kunststudent uit Berlijn. De eigenaar van het huis, zelf ook tbc-lijder, leidt de gasten rond in de bossen, en daar gaan de gesprekken door. Over jagen, over God, over het universum en natuurlijk over dat inferieure wezen genaamd vrouw.
Het verhaal houdt vrij lang iets eentonigs, dat ongetwijfeld het cyclische, lamlendige kuuroordleven weerspiegelt, maar het kostte mij wat moeite om de auteur van die vurige essays terug te vinden. Was dit het dan, die nieuwe vorm van vertellen waar zij in Stockholm zo ongekend meeslepend over had georeerd? Wat zich hier ook wreekt is de beperking van de parodie en pastiche, met hun secundaire karakter, reagerend op een origineel, dat minder ruimte laat voor iets geheel eigens.
In dit geval is dat wel degelijk aanwezig, maar het is een laag die zich moeizamer prijsgeeft. Het bevindt zich vrij letterlijk onder de grond, in het veelvuldig genoemde 'onderhout'. Het motto van Pessoa zinspeelt er al op: 'Het zonlicht blijft de regisseur van de waarneembare wereld. Het onbekende loert naar ons vanuit de schaduw.' In die schaduwen houdt de verteller zich schuil, of de vertellers, want het gaat hier om een wij-verteller, die, zo leert de vertaler ons achterin, in het Pools ook vrouwelijk kan zijn. In haar Nobelprijs-lezing preludeerde Tokarczuk al op de mogelijkheid van een verteller 'in de vierde persoon', dat niet zozeer een grammaticaal foefje zou zijn, maar een verteller 'die meer en ruimer ziet, die in staat is de tijd te negeren'.
Hier treedt die wij-vertelster op als een soort alziende macht, die de personages beloert vanuit de schaduw. En laat bekeken-worden nu juist de grootste angst zijn van Wojnicz, die van zijn logeerkamer juist alle kieren en sleutelgaten dichtmaakt.
Dat collectief is het dat de mensen en de dieren observeert, af en toe opduikt voor uitgesponnen natuurbeschrijvingen, die in intensiteit en precisie doen denken aan Virginia Woolf, en die culmineren in semi-mystieke ervaringen: 'Een eekhoorn keek naar het wonder van een noot en begreep dat die noot zuivere, verdichte tijd was, dat die ook zijn in zo'n vreemde vorm gegoten toekomst was. En alles werd in dat korte moment opnieuw gedefinieerd, grenzen en doelstellingen werden opnieuw bepaald, voor even balden vervaagde vormen weer samen.'
Maar de vertelsters, gelinkt aan de Griekse demonische figuur Empusa, zijn meer dan alleen toeschouwers, ze spelen een sinistere rol in het steeds dreigender wordende landschap. En hebben ze ook niet te maken met de moord of zelfmoord van de pensioneigenaar? En met de mysterieuze doden ieder najaar?
Op een gegeven moment bekijkt Wojnicz zichzelf in de spiegel, gebroken in fragmenten en bedenkt dan dat hij zichzelf moet 'herformuleren'. Zo moeten wij, kan de impliciete aansporing zijn, ook het wereldbeeld vanDe Toverberg,of eigenlijk van onze hele westerse cultuur herzien, zowel wat die rol van vrouwen en het vrouwelijke betreft als de relatie met de natuur. Beide thema's komen samen in 'Tuntschi', sekspoppen avant la lettre, in de natuur gemaakt van mos en stenen, waarop de lokale kolenbranders hun lusten botvieren.
Ook die spelen een rol in de horrorachtige lijn van het verhaal ('een natuurgeneeskundig griezelverhaal', aldus de ondertitel), ze zijn onderdeel van wat de schilder Thilo, op wie Wojnicz een oogje heeft, het 'dodelijk landschap' noemt. Dat legt hij allemaal uit bij een schilderij dat Abraham en Isaak voorstelt en waarin bij een bepaalde manier van kijken allerlei andere beelden tevoorschijn komen.
Zie hier de rol van kunst, is de wat dik erbovenop liggende boodschap. Met haar essays in het achterhoofd krijgt het wereld- en literatuurbeeld van Tokarczuk hier veel meer gestalte. Hier wordt iets uitgewerkt wat in haar Nobelprijs-lezing alleen nog als aanzet bestond: 'Ik vraag mij hier de hele tijd af of het mogelijk is tegenwoordig een grondslag te vinden voor een nieuw, universeel, volledig, niet-uitsluitend, in de natuur geworteld verhaal, met veel context, dat tegelijkertijd begrijpelijk is.'
Waar de natuur in het begin nog vooral een decor is - Wojnicz waant zich er in de 'ouverture van een of andere opera', met de bomen als 'de toeschouwers in dit theater' - krijgt zij een steeds grotere eigen rol op het voortoneel. Die toneelmetafoor lijkt ontleend aan het werk van filosoof Bruno Latour (1947-2022), een van de vele denkers die zich de laatste tijd hebben gebogen over een nieuwe mens-natuur-relatie.
Niet alleen de natuur komt tot leven, ook de consequent passieve beschouwer die Wojnicz is, verandert eindelijk, iets voorbij de helft van het boek, in iemand die een geheim met zich mee blijkt te dragen, en die bovendien tot handelen wordt gedwongen door een steeds toenemende dreiging. Stuk voor stuk zijn dit elementen die het verhaal veel goeds doen, en die wat mij betreft iets eerder in stelling gebracht hadden mogen worden.
Voor een roman die wil breken met die traditie van westerse rationele denkers is de uitwerking van al die ideeën vaak nogal cerebraal, soms wat schematisch en uitleggerig. Op de betere momenten breekt de taal daar doorheen en wordt het lezen van deze vreemde roman een zintuigelijke en meeslepende ervaring. Toch blijven het vooral glimpen van wat Tokarczuk in haar Nobelprijs-lezing belooft.
... OLGA TOKARCZUK Empusion Vertaald door Karol Lesman. De Geus. 360 blz. Maciek Nabrdalik / VII / Redux / ANP | In Olga Tokarczuks Empusion krijgt misogynie iets kluchtigs