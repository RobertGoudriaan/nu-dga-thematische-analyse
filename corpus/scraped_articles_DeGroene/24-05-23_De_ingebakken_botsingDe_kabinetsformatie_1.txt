De ingebakken botsing De kabinetsformatie (1)

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
23 mei 2024
VVD en NSC onderhandelden in de hoop Geert Wilders te kunnen beteugelen. Het is twijfelachtig of dat is gelukt. Nederland krijgt een uiterst rechts kabinet met een radicaal-rechts fundament. 'Dit is een kortstondig experiment dat we niet kunnen weigeren'.
Ergens in het voorjaar van 2011hield Ronald Plasterk een troostrijk verhaal. Hij zat bij het tv-programmaNachtzoenen mocht Nederland in slaap praten. Hij toonde zich zacht, vertelde over zijn liefde voor Bach,The Sopranosen was na jaren als onderwijsminister weer gewoon Kamerlid. Hij leefde in een land waar het eerste kabinet met stevige rechtspopulistische invloed - Rutte I gedoogd door de PVV - de scepter zwaaide.
'Hoe vind jij nou dat het met ons gaat, met Nederland?' vroeg de interviewer.
'Uit alles blijkt dat wij het gelukkigste land ter wereld zijn', zei hij. 'Het is opgeruimd, het is keurig opgeknapt, alles verkeert in goede staat. En tegelijkertijd zijn mensen ongerust, verongelijkt en boos. En het gekke is: ik geloof dat wij dat pas kunnen snappen als we niet voortdurend denken dat andere mensen dat zijn.' Hij leverde kritiek op het beeld van de 'blanke, boze mannen van boven bepaalde leeftijd' en voegde daaraan toe: 'Ik denk dat dat beeld niet klopt. Er zit in ons allemaal ongeduld, ongedurigheid.'
'Hoe zou je ons vanavond als Vader des Vaderlands in bed willen leggen?' wilde de interviewer weten.
'Proberen de boze burger in onszelf even een nachtzoen te geven en te zeggen: morgen gaan we gewoon weer boos zijn maar daar gaat het nu even niet om', zei Plasterk. 'Want het komt ook wel weer goed met de wereld.'
Wat niemand toen nog wist en hijzelf ongetwijfeld ook niet was dat de flamboyante sociaaldemocraat aan de vooravond stond van een decenniumlange transformatie waarin hij de oversteek zou maken naar het kamp van de boze Nederlander. Die kon je niet meer in slaap sussen. Ook in hemzelf lukte dat niet meer. Na een mislukt tweede ministerschap onder Rutte II begon hij vanuit de kolommen vanDe Telegraaffel van leer te trekken tegen links dat wat hem betreft was gekaapt door een 'hypocriete elite'. Het stikstofbeleid dreef volgens hem op 'drijfzand'. Hij liep te hoop tegen klimaatbeleid en begon zich na aanvankelijk enthousiasme te verzetten tegen de fusie met 'degauche caviarvan GroenLinks'.
In zijn allerlaatste column, één dag na de laatste Tweede Kamerverkiezingen, gaf hij advies aan de formerende partijen. Als de VVD over links gaat, dan is dat hun 'doodvonnis', schreef hij. Als NSC afhaakt bij deze formatie, dan verdwijnen ze 'uit het politieke spectrum'. Om af te sluiten met die inmiddels beroemde uitspraak: 'de formatie is niet enorm ingewikkeld en hoeft niet heel lang te duren'.
Het is niet verwonderlijk dat Geert Wilders hem belde. Plasterk zou verkenner worden, daarna informateur en werd daarna beoogd premier om het meest rechtse kabinet dat dit land ooit gekend heeft te leiden. De man die dertien jaar geleden nog zachtmoedig sprak over de boze burger mag hun rancune nu in goede banen leiden. Op de dinsdagmiddag dat zijn naam rond begon te zingen als beoogd premierskandidaat ontving hij een telefoontje van PvdA-voorzitter Esther-Mirjam Sent. Ze kwamen tot een afspraak. Als het echt zover zou komen, dan leverde hij na 46 jaar zélf zijn lidmaatschapskaart in.
Het zou allemaal voor niets zijn. Eerst kwam nsc-leider Pieter Omtzigt in verzet tegen het premierschap van Plasterk. Hij is hun eerdere aanvaring tijdens deze formatie niet vergeten. En zelfs al zou dat opgelost kunnen worden met een excuusbriefje inDe Telegraaf, dan hing er nog altijd een onderzoek naar mogelijke patentfraude boven het hoofd van Plasterk: hij eigende zich met publiek geld gefinancieerde wetenschappelijke kennis toe om vervolgens zelf multimiljonair te worden. Hoewel Wilders vorige week nog voornemens was hem alsnog aan te wijzen, brokkelde de steun van andere partijen voor deze premier in hoog tempo af. Plasterk trok zich op maandag terug. Waarmee een van de eerste daden van dit kabinet al voor het aantreden is gesneuveld.
Wilders spreekt inmiddelsvan een 'historische dag' en een 'akkoord dat hij zelf geschreven zou kunnen hebben'. Tegenover Ongehoord Nederland zei hij dat het was alsof hij 'in een droom zat zo mooi'. Bij Caroline van der Plas gierde naar eigen zeggen de adrenaline door haar lichaam van blijdschap. Zij had de onderhandelingstafel een dag eerder verlaten met de woorden: 'Ik feliciteer het land ook bij dezen.'
Tijdens eerdere, nachtelijke onderhandelingen, had dit tweetal nog een selfie gepost op X met daarbij de tekst: 'De laatste loodjes...' De grote afwezigen op die foto? VVD-leider Dilan Yesilgöz en nsc-voorman Pieter Omtzigt. Volgens een PVV'er dicht op het vuur was die foto een zoveelste poging om vooral de weifelende Pieter Omtzigt onder druk te zetten. Hij twijfelde tot op het allerlaatste moment. Hij had zich een half jaar in een formatie bevonden waaraan hij zich leek te willen ontworstelen, om er vervolgens steeds dieper in weg te zinken.
Yesilgöz maakte iets soortgelijks mee. Als gevolg van een dramatische koerswijziging afgelopen zomer belandde zij in een parcours waar geen ontsnappen meer aan was en dat haar als VVD-leider heeft gehavend. Ze zette het hek open richting de PVV en leeft nu met de consequenties. In december en januari laaide er fel debat op tussen de principieel liberale flank van haar partij die vindt dat liberalen nooit met rechtsradicalen kunnen regeren enerzijds, en anderzijds de volksconservatieven die gevoelig zijn voor het idee dat er zoiets is als een sentiment dat nou eenmaal niet te temmen is. Het probleem? Yesilgöz heeft die eerste groep liberalen nooit werkelijk overtuigd.
Terwijl de fracties zich hadden teruggetrokken voor allerlaatste ruggespraak, sprak VVD-europarlementariër Bart Groothuis zich tijdens een debat over de Europese verkiezingen uit tégen regeren met de PVV. In Brussel dreigt de VVD op het strafbankje te belanden, mogelijk worden ze door Europese partijgenoten uitgesloten van gezamenlijke fractievergaderingen. Ook in Nederland twijfelen senatoren, partijkopstukken en Tweede Kamerleden nog altijd aan dit verbond. In een hiërarchische partij als de VVD bleven die zorgen tot voor kort hoofdzakelijk binnenskamers, behalve bij Eric van der Burg. Die ging huilend akkoord met het coalitieakkoord tijdens een zes uur durende vergadering. Niet alleen zag hij zijn beleidserfenis als staatssecretaris van Asiel en Migratie instorten, maar ook de idealen waarvoor hij zich ooit aansloot bij zijn partij. 'Ik blijf om het liberalisme in Nederland vorm te geven.'
In de laatste dagen van deze formatie was de angst voor het ongewisse avontuur voelbaar in de gangen van de VVD en NSC. Politici van die partijen zien zich geconfronteerd met een vraagstuk waar rechtse democraten verspreid over de westerse wereld allemaal voor staan: kapsel je radicaal-rechts in of sluit je ze uit? Precies die twee scholen bleven tot op het allerlaatste moment levend in beide partijen en roerden zich tijdens besloten vergaderingen waarin laatste tegenstanders overtuigd moesten worden. Omtzigt liep in de laatste week eindeloos heen en weer tussen de onderhandelingstafel en zijn partijgenoten om waarborgen in te bouwen. Meerdere bronnen bevestigen dat rechtsstaat en democratie tot op het laatste moment tot de belangrijkste zorgen behoorden.
Opvallend is dat die beide kampen - inkapselen of uitsluiten - het over één ding eens zijn: dit kabinet is een kort leven beschoren. 'Als het misgaat dan moet het maar misgaan', zegt een VVD-Kamerlid. 'Dit is een kortstondig experiment dat we niet kunnen weigeren. Het moet maar van start gaan en dan falen.' Of in de woorden van een NSC'er: 'Niemand stapt hierin zonder exit-strategie. Iedereen denkt na over hoe je hier weer uitkomt'. In beide partijen klinkt de inschatting dat het project maximaal anderhalf jaar zal duren om te ontaarden in een verwoed debat over wie er schuldig is aan het mislukken van de meest rechtse regering ooit.
Ze springen de golven in, zoekend naar reddingsboeien, waarvan het maar de vraag is of die echt toereikend zullen zijn als Wilders weer wild om zich heen slaat.
Waar deze formatie het duidelijkstin heeft gefaald is de hoofdopgave waarmee zij vertrok. Kort na de verkiezingen was de belangrijkste vraag of Wilders getemd zou kunnen worden. Wie de brieven van Yesilgöz en Omtzigt die zij één week na de stembusgang inleverden bij verkenner Ronald Plasterk over elkaar legt, kan drie punten ontwaren die de gehele formatie zouden blijven domineren: rechtsstaat en democratie, overheidsfinanciën en internationale rechtsorde en veiligheid.
Om kort te gaan: Nederland zal een uitgesproken Navo-voorstander blijven en een paar kansloze ruzies aangaan in Brussel maar de Unie nooit verlaten, al kan het er wel krediet verspelen. Overheidsfinanciën zijn op het laatste moment afgekaart en zullen het knellende korset vormen waarmee al te grote beloftes over betere ovverbindingen en het aansluiten van regio's nog aardig lastig kunnen worden. Maar dat eerste punt - rechtsstaat en democratie - dat de aanvankelijke hoofdzorg vormde, verdween tijdens deze formatie uit beeld met grote gevolgen voor de nabije toekomst.
In januari werd er een 'basislijn' afgesproken. Een document waarin aan de hand van zeven punten is vastgelegd dat een toekomstige regering zich 'binnen de grenzen van de democratische rechtsstaat' beweegt, dat rechterlijke uitspraken zullen worden nageleefd en dat democratische instituties zoals rechtspraak, wetenschap en media zullen worden beschermd en versterkt.
De vergissing die daarbij is gemaakt is dat je met papier alleen een democratie niet beschermt. Politicologen waar ook ter wereld waarschuwen dat een democratie in eerste instantie niet erodeert in structuur, maar in woorden en gedrag. Het compromis dat de onderhandelende partijen sloten in januari zou in de praktijk deze vorm krijgen: Wilders zette een handvol kansloze wetsvoorstellen 'in de ijskast', maar zou zijn oude taal behouden.
Hoe dat eruit zou zien werd tijdens onderhandelingen zichtbaar. Twee weken voor het bereiken van een coalitieakkoord twitterde Wilders enthousiast dat zijn tweets het afgelopen jaar meer dan een half miljard keer waren bekeken, vergezeld door het pesterige bericht: 'bye bye traditionele media'. Op de uitslagenavond had partijideoloog en inmiddels Kamervoorzitter Martin Bosma nog gegrapt tegen een journalist: 'morgen ben je werkloos'. Anderhalve dag voordat het coalitieakkoord wereldkundig werd gemaakt eiste een PVV-Kamerlid tijdens het vragenuurtje dat de minister 'incompetente universiteitsbestuurders' in Amsterdam zou corrigeren of 'vervangen'. Nadat Wilders aan de formatietafel akkoord moest gaan met het afstaan van premierschap loog hij dat dat 'staatsrechtelijk onjuist en ondemocratisch' was. Hij deed een opzienbarende aangifte van bedreiging tegen oppositieleider Frans Timmermans en ontlokte daarmee een stortvloed aan bedreigingen aan het adres van de GroenLinks-PvdA-leider. En in de meivakantie vertrok Wilders naar Boedapest waar hij wetenschappers en media versleet voor 'linkse elite' die niet 'loyaal' zouden zijn om vervolgens te oreren over omvolking en de 'verdunning' van de joods-christelijke cultuur.
Dat laatste optreden in Boedapest vormde misschien wel de meest cruciale kentering in deze formatie in het denken over hoe om te gaan met radicaal-rechts. Zijn onderhandelingspartners corrigeerden niet en stonden het toe. Niet alleen bij VVD en NSC, maar ook bij journalisten klonk het geluid dat Wilders 'niets nieuws' had gezegd. Waar de formatie eerst nog ging over of hij te beteugelen was en minder zou kunnen zeggen, werd nu breed geaccepteerd dat hij in een coalitie zijn oude zelf zou mogen blijven. Het is een fundamentele omdraaiing met ingrijpende gevolgen: Wilders zal Wilders blijven. Met taal mag hij beschadigen wat op papier wordt beschermd.
Het tekent de formalistische naïviteitvan met name NSC, waar twee rechters tot op het laatste moment meelazen om rechtsstatelijkheid te waarborgen. In de wandelgangen beamen leden van deze partij, maar ook VVD'ers, dat Wilders op papier is ingesnoerd maar dat de praktijk weerbarstig zal zijn.
'Die basislijn op 10 januari was belangrijk, maar papier is geduldig', zegt een NSC-Kamerlid. 'Democratisch ethos is essentieel, maar hoe leg je zoiets vast?'
'Hij gaat constant stapjes zetten', voorspelt een VVD-Kamerlid. 'Dus wat doe je als hij twintig hele kleine stapjes de verkeerde kant op zet? Wanneer grijp je dan in?'
'Iedereen weet dat hij alle ruimte zal benutten die hij krijgt, dus wij zullen er vanuit de Kamer bovenop zitten', zegt ook NSC-Kamerlid Nicolien van Vroonhoven, een vertrouweling van Omtzigt. 'Wij zijn hartstikke wakker en zullen alert zijn. Als iets niet door de beugel kan, dan zullen wij daar bovenop springen.' Ze wijst op hoe in de paragrafen over migratie, veiligheid en goed bestuur er tal van waarborgen te vinden zijn die rechtsstatelijkheid moeten beschermen.
Wie de botsing die zit ingebakken in dit coalitieakkoord wil doorgronden doet er goed aan om het onlangs verschenen essayDuidelijkheidvan politiek journalist Tom-Jan Meeus te lezen. Daarin zet hij uiteen hoe er in Den Haag onder invloed van eerst Pim Fortuyn en later Wilders parallelle werelden zijn ontstaan. Er is de wereld van complexiteit, van politiek handwerk, van 'langzaam boren in harde planken' en er is de duidelijkheid van Wilders. Het probleem? Die tweede wereld vreet stapsgewijs die eerste wereld aan en heeft 'm al vergaand onttakeld. Het leidt Meeus tot de conclusie dat Wilders nooit wezenlijk geïnteresseerd is geweest in macht, maar vooral in invloed.
Met dat in het achterhoofd moet geconcludeerd worden dat Wilders een uitstekend resultaat boekte. Hij mag zijn 'duidelijkheid' behouden en daarmee zal zijn invloed ongekend hoog zijn. Een positie als het premierschap daarvoor opgeven kan bijna niet anders dan een klein oﬀer zijn geweest als hij voor zichzelf zoveel bewegingsruimte houdt. Hij bevindt zich in de ideale uitgangspositie: hij zal geen zichtbare verantwoordelijkheid hoeven dragen voor de taaie en complexe beleidswereld van Den Haag en zijn handen vrijhouden om diezelfde wereld te beschieten.
Hoezeer de wereld van duidelijke taalruimte heeft bevochten op de complexe beleidswereld onderstreept dit coalitieakkoord. De zwaarste paragraaf daarin is een relaas waarin een 'asielcrisiswet' wordt voorgesteld. Het is een eindeloze opsomming geworden waarin een noodtoestand van twee jaar wordt afgekondigd.
Hoe het leven in tijden van 'de asielcrisis' eruit komt te zien? Tijdelijke asielstops, snellere uitzetting, het schrappen van permanente verblijfsvergunningen, extra grenscontroles, en een toekomstig bewindspersoon wordt richting Brussel gestuurd om een opt-out voor migratiebeleid uit te onderhandelen. Het VN-vluchtingenverdrag moet op de schop.
Daarnaast moet de mogelijkheid tot hoger beroep voor asielzaken worden afgeschaft, de 'bewijslast' bij de IND zal worden omgedraaid (wij bewijzen niet dat u geen recht heeft op asiel, maar u zult moeten bewijzen dat u dat wél heeft), asielvergunningen worden tijdelijk opgeschort, rechtsbijstand voor asielzoekers wordt stevig ingeperkt en de lijst is nog veel langer.
De retorische truc die dit kabinet toepast ligt besloten in dat welbewust gekozen woord 'crisis'; het is bij uitstek de term waarmee je jezelf toestaat om tijdelijk buiten de (rechts)orde te treden. De suggestie die ligt besloten in dat begrip is deze: een crisis overkomt je, is het gevolg van overmacht en noopt tot snel ingrijpen.
Hoe geloofwaardig kan Nederland zo'n betoog afsteken? Eric van der Burg waarschuwde al in april dat het afkondigen van een noodtoestand alleen kan in geval van een 'oorlogssituatie of een watersnood'.
Nederland kampt door het sluiten van asielzoekerscentra vooral met een opvangcrisis. Daar was overigens het begin van een oplossing voor aangedragen door het vorige kabinet toen Van der Burg met zijn spreidingswet opvang beter wilde verdelen over het land. Die wet wordt nu door dit kabinet afgeschoten.
Het afkondigen van noodsituaties en het uitroepen van crises bevinden zich in het hart van het populistische denken, betoogt politicoloog Léonie de Jonge samen met een student van haar in een onlangs verschenen essay voor het Montesquieu Instituut. In dat stuk,Uitroepen van crisis als onderdeel van populistisch draaiboek,laten ze zien hoe populisme niet zozeer gedijt in een crisis maar hoe crisis een essentieel wapen is in de gereedschapskist van de populist. De succesvolle populist identiﬁceert eerst 'een groot probleem' of een 'mislukking', bombardeert dat tot het grootste onderwerp, koppelt het aan tal van andere problemen om vervolgens te hameren op de noodzaak van snelle kortetermijnoplossingen 'ter voorkoming van desastreuze, soms zelfs onomkeerbare, gevolgen'. In dat proces moeten er schuldigen ('linkse elite') en slachtoﬀers ('de gewone Nederlander') worden aangewezen en is het essentieel om jezelf als enige oplossing te presenteren.
Het stappenplan leest als een mal voor hoe Wilders zichzelf met migratie als hoofdthema in het centrum van de macht heeft bewogen. Volgens het draaiboek bevindt de PVV-leider zich nu overigens bij stap vijf van de zes. De laatste stap is het gevoel van crisis vasthouden en laten voortduren.
Wat dat betreft staat Wilders niets in de weg. NSC'ers en VVD'ers gaven al enkele uren voor het verschijnen van het coalitieakkoord toe dat de plannen grossieren in grote wensen waarvan de haalbaarheid vaak twijfelachtig is. Dat geldt niet alleen voor asiel, maar ook voor landbouw en natuur. Van der Plas is er na het jarenlang vertolken van plattelandswoede niet in geslaagd om concreet beleid te formuleren. Haar resultaat is zeer mager. Er staan zeer warme zinnen in over boeren, vissers en tuinders die al 'eeuwenlang' werken met bodem, dieren en omgeving. Maar het ontbreekt aan beleidsvoorstellen die realistisch ogen. Het akkoord stuurt vooral aan op kansloze ruzies in Brussel en bij rechters.
Wie daar tijdens nachtelijke uren in Den Haag op wijst hoort uit partijen die nu met Wilders in zee gaan dat het niet aan hen maar aan ministers en staatssecretarissen zal zijn om daar dan maar oplossingen voor te verzinnen. Het tekent het cynisme waarmee dit akkoord is gesmeed. Nog aan te wijzen bewindspersonen worden met een boodschappenlijstje het bos ingestuurd op een missie die alleen maar kan falen. Het zal olie op het vuur van Wilders zijn.
Koen van Weel / ANP | Pieter Omtzigt (NSC), Dilan Yesilgöz (VVD) en Geert Wilders (PVV) tijdens de presentatie van het hoofdlijnenakkoord, Den Haag, 16 mei