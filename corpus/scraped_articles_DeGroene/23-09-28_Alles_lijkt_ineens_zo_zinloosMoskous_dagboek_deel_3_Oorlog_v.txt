'Alles lijkt ineens zo zinloos' Moskous dagboek (deel 3): Oorlog verpulvert alles

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
28 september 2023
Sinds de invasie van Oekraïne houdt de Russische schrijver Alexander Snegirjov een dagboek bij. Het leven van gewone Russen wordt steeds vreemder, noteert hij. Drones, Wagner en opzichtige propaganda jagen hun verbeelding aan.
2 januari
Met oud en nieuw zijn bij een beschieting van een regeringsgebouw wel zestig of zeventig gemobiliseerde soldaten omgekomen. Ernaast was kennelijk een munitieopslagplaats. Toen de soldaten hun familie gingen bellen om te feliciteren werden de signalen opgepikt en is er een raket afgevuurd.
11 januari
De pijlers van een aantal viaducten zijn bovenaan omwikkeld met prikkeldraad. Waarschijnlijk om te voorkomen dat er een bom wordt gelegd. Sommige militaire colonnes staan stil, andere rijden. Ook zien we weer een diklippig zelfrijdend artilleriestuk dat getrokken wordt.
De letter Z op de wagens zien we stukken minder dan op de Krim. Het is het symbool dat onze geestelijke tweeslachtigheid laat zien. De communistische Rode Ster kan niet worden gebruikt, de tweekoppige adelaar evenmin, dan maar een Z. Het onverwachte resultaat van de zoektocht naar de eigen identiteit.
13 januari
Ik eet met een kennis wier vriend de eerste dagen van de oorlog naar Jerevan is gevlucht zonder haar iets te zeggen. [Eigenlijk is hij naar Tbilisi gegaan. Ik schreef eerder 'naar Jerevan' om andermans geheimen niet bloot te geven, maar ik begrijp nu dat het er allemaal niet toe doet. Ik weet niet of ze dit dagboek ooit in Rusland zullen lezen en het kan mijn kennis ook niets schelen.]
We praten erover dat geëmigreerde Russen de achtergeblevenen steeds meer beschouwen als voorstanders van de oorlog of als sukkels die er niet in geslaagd zijn hun leven anders in te richten.
We hebben het over haar zus die in Jerevan werkt en nu beweert dat ze al in maart voor de oorlog is geweken, hoewel ze er voor werk naartoe vertrokken is. Er is nog geen jaar voorbij, maar zuslief is de reden al vergeten.
En we spreken over haar man, van wie ze gescheiden is, en die tegenwoordig in Tel Aviv woont met hun twee kinderen. Hij is vakkenvuller in een supermarkt. Ik draag zijn viltlaarzen, die ze mij afgelopen herfst op de datsja gaf. In Moskou wonen zijn moeder en oma nog, maar hij is niet van plan terug te keren.
Zij is dankbaar voor de oorlog. In de zin dat die haar geholpen heeft te begrijpen dat haar ex een verrader, een lafaard en hypocriete nietsnut is. Zijzelf twijfelt nog. Ze denkt dat ze door in Moskou te blijven al het interessante wat in emigrantenkringen gebeurt aan zich voorbij laat gaan.
14 januari
Ik vlieg naar Florida om daar mijn vrouw en haar dochter te bezoeken. Vrienden vragen om te appen als ik door de grenscontrole ben, ze zijn bang dat ze me het land niet uit laten.
Het vliegveld Vnoekovo staat nog halfleeg in de slaapstand. Het vliegtuig naar Istanbul lijkt op een metrostel in de nacht. Hier en daar een lamp aan, één passagier op vier vrije stoelen.
De douane vraagt helemaal niets, de grenswachtofficier van de paspoortcontrole vraagt: 'Vakantie?' en ik knik.
Ik kijk naar opnamen van omgekomen Oekraïense soldaten op het Telegram-kanaal van het huurlingenbedrijf Wagner. Hun lichamen liggen in vreemde houdingen in de berm en in de gang van een school. Het is net of iemand aan het rennen is, maar dan met zijn gezicht in de aarde gedrukt. Een ander perst zijn benen tegen elkaar alsof hij nodig moet, en bij een derde is de rechterwang weggerukt, hij heeft zijn armen gespreid. De bevroren, verstijfde lijken hebben iets van standbeelden die omgegooid zijn en op een rij liggen als waren het archeologische vondsten. Als je ze rechtop zou zetten, had je een beeldentuin. Tot het gaat dooien.
23 januari
Een bekende schrijfster die naar Kazachstan is geëmigreerd heeft oude foto's van zichzelf in een topje met luipaardprint gepost. Daarmee roept ze op om Oekraïne sneller Leopard-tanks te leveren.
We gaan langs bij een vriend die hier permanent woont. Hij heeft een prachtig huis met aanlegsteiger, zwembad en kunstgrasgazon. Echt gras is te veel gedoe. Hij is geboren in Kiev en heeft zijn geld in Moskou verdiend. Hij zegt dat zijn ouders Kiev nooit verlaten hebben. Onlangs is zijn zus anderhalf uur vast komen te zitten in de lift. In de liften staan tegenwoordig stoelen en een voorraadje water en koekjes, dan hoef je je niet te vervelen als de lift weer stilstaat bij het uitvallen van de elektriciteit.
27 januari
Ik heb gemerkt dat Amerikanen hun auto met de neus vooruit inparkeren, niet achteruit. In Moskou is dat anders, de meerderheid parkeert met de kont vooruit. Mijn vader vertelde dat zijn rijinstructeur hem zo leerde parkeren om hem zo snel mogelijk te kunnen smeren. Je weet maar nooit.
28 januari
Ik blijf maar naar gedode soldaten kijken. Bij één is het T-shirt op zijn buik omhooggeschoven, net als bij de slapende dronkenlap op het gazon. Een ander mist een laars, een derde heeft zijn benen opgetrokken, een vierde heeft ze uitgestrekt en de vijfde ligt met gekruiste benen. Nummer zes ligt ongelukkig op zijn arm, en het is alsof zeven en acht even een dutje in de loopgraaf doen. Bij de negende soldaat is het gezicht bedekt met vliegen. Hun gezichten stralen geen verbittering, maar wel vermoeidheid uit. Soms herken je een bijna onzichtbaar lijden, zoals je kunt lijden aan een onprettig geluid. Soms zie je de licht verwijtende blik van een vader. Zoals je op het gezicht van ouders ziet als hun kinderen verwoed bezig zijn het zandkasteel dat ze met eigen handen hebben gebouwd te vernielen.
Op het Telegram-kanaal van Wagner staan energieke verslagen over hun overwinningen en foto's van gedode vijanden. De dialoog op een video van een ondervraging van een Oekraïense gevangene wordt vergeleken met de dialogen uit de Tarantino-films. Amerika is de autoriteit. Het lijkt soms wel of mensen die van oorlog houden ongeduldig wachten op het moment dat Duitse en vooral Amerikaanse tanks op het slagveld verschijnen. Het is bijna een liefdesclimax voor ze.
29 januari
We eten met kennissen die hier wonen. Voor het begin van de oorlog werkten ze bij de Kievse televisie. Nu nog steeds, maar dan vanuit huis. Ze vertellen dat deze zomer en herfst sommige topmanagers op hun jachten of in hun villa's een kopie van hun flat in Kiev hebben gemaakt. Bij onlinevergaderingen trekken ze een jas aan en zeggen ze dat ze thuis in hun koude Kievse flat zitten. Ze doen of ze ziek zijn en niet naar kantoor kunnen komen.
8 februari
Weduwen van omgekomen soldaten van de Volksrepubliek Donetsk krijgen als geschenk een bontmantel. De foto ervan gaat rond op de blogs.
Olga is van mening dat Poetin een jaar geleden zijn antidepressiva met alcohol heeft gemengd en in de euforie die dat met zich meebrengt besloot ten strijde te trekken.
Ik kijk naar de oceaan, het zeewier dat op het strand geworpen is, de flessendoppen, de kapotte schelpen, de blauwe bergjes kwal, het spoor van mijn eigen voeten dat door de branding wordt gewist.
9 februari
Nu schrijven ze op de weblogs dat de geschonken bontjassen al weer afgenomen zijn. Het was alleen voor de foto, en daarna: inleveren maar weer.
10 februari
Ik lees dat het Metropolitan in New York een toeschrijving aan Archip Koeindzji heeft gewijzigd. Hij is geen Russische kunstenaar meer, maar een Oekraïense. Dat is een thema naar mijn hart.
Er wordt discussie gevoerd over Chagall, Kandinsky, Larionov en Soetin (de autocorrector maakt er Poetin van). Wel, als Koeindzji al iets is, dan is hij een Pontische Griek. De Grieken kunnen met reden een zekere aanspraak op de Krim maken. De Russen jongleren graag met Tolstoj en Poesjkin, de Oekraïners eigenen zich Koeindzji, Ajvazovski en Gogol toe. Ik vermoed dat de schrijvers en kunstenaars zelf niemand interesseren, maar dat ze alleen voor eigen doeleinden worden gemanipuleerd, de eigen fantasieën worden op hen geprojecteerd.
Iets soortgelijks zie je bij de mensen die nog leven. Velen willen geen onderdeel van Rusland en de Russische cultuur meer zijn omdat dat hun geen voordelen biedt. Rusland is van een monolithisch land geworden tot een meccanobouwwerk bestaande uit vele details, tot een instabiele Jenga-toren. Je haalt er steeds een detail uit, één, twee, drie en voilà, het hele bouwwerk stort ineen.
17 februari
Ik ben terug in Moskou. Na de luchthavens van Miami en Istanbul ziet Vnoekovo er provinciaals uit. Alle bagage wordt doorgelicht, de douanebeambte kijkt met een glazige blik naar zijn monitor. Op straat hangt een penetrante sigarettenlucht.
21 februari
Op het instituut heeft een student een verhaal geschreven over een meisje dat honderd roebel aan een bedelares geeft. Omdat ze precies die honderd roebel tekortkomt als ze chips wil kopen wordt ze enorm kwaad op de bedelares, zichzelf en de hele wereld. Vol haat bekijkt ze de mensen in de metro en de conciërge in hun portiek. Ze drukt op het knopje van de lift, bedenkend hoe ze een man zou kunnen vermoorden. Het verhaal is nog niet af, maar het is al wel duidelijk dat het spreekwoord 'wie goed doet, goed ontmoet' lang niet altijd opgaat.
In een toespraak heeft Poetin gezegd dat de cultuur dienstbaar aan het goede moet zijn en het beste in de mens naar boven moet halen. Ik zou wel eens willen weten of Poetin ooit een bedelaar honderd roebel heeft gegeven. Zou hij daar dan later spijt van hebben gekregen? Verder laat Poetin weten dat God van het mannelijk geslacht is.
Aan de hemel staan de maansikkel en twee heldere sterren. Venus en Jupiter, zegt Instagram. Het wordt door zowel Russen als Oekrainers gepost.
24 februari
Ik loop naar het standbeeld van Lesja Oekrajinka. Twee er fatsoenlijk uitziende oudere dames komen aanlopen met een enorme witte hond. Onderweg naar Lesja staan nog drie bronzen vrouwen, waarschijnlijk personages uit haar gedichten. Aan de voeten van een van de vrouwen is een papiertje geplakt in de kleur van de Oekraïense vlag. Zonder een moment te stoppen met praten scheurt een van de dames het papiertje eraf en gooit het op het trottoir. De witte hond dringt zich aan me op en ik aai zijn grote kop.
22 maart
Volgens het nieuws is er een raket op een woonwijk in de provincie Lvov gevallen, drie huizen zijn vernield. In Tsjita is een gasexplosie geweest, twee verdiepingen zijn vernield. Ik kijk naar de foto's en vraag me af of ik zou kunnen raden waarom de muren en daken ingestort zijn. Onderscheidt de schade van een raketinslag zich van die van een gasexplosie?
Voor Google moet je vaak een test doen om te bewijzen dat je een mens en geen robot bent. Op welk plaatje ziet u een stoplicht, bijvoorbeeld, of een motor. Dat soort tests zou je ook geavanceerder kunnen maken: beste Snegirjov, geef aan op welke foto's u een huis ziet dat door raketten is vernield. Druk je op de gasexplosie, dan word je van het internet gegooid.
Een scholier van een gymnasium in SintPetersburg wordt berecht wegens zijn poging een rekruteringsbureau in brand te steken. In de provincie Tver is een echtpaar tot zesenhalf en zeven jaar gevangenis veroordeeld omdat ze in Tver en een paar dorpen teksten als 'Poetin is oorlog', 'Oekraïne, vergeef ons' op de muren hadden geschreven.
5 april
De kennis met die vriend die naar Tbilisi is uitgeweken en die man die met de kinderen in Israel zit bedankt me dat ze van mij toen niet alle spullen aan het vluchtelingencentrum mocht geven. De kinderen kunnen niet wachten tot ze met vakantie naar Moskou gaan en vragen of hun spullen er nog zijn. Behalve de kleren waar ze uitgegroeid zijn is alles er nog. De kinderen blij. Ze willen dolgraag naar hun geboortegrond.
Sommige bekenden die geëmigreerd zijn proberen de vinger aan de pols te houden wat betreft de gebeurtenissen in Rusland. Ik zie hoe traumatisch dat voor ze is. Ze lijden aan een gespleten persoonlijkheid. Hun nieuwe land stelt eisen aan ze, maar hun oude land trekt ook nog aan ze.
Mijn dochter in Amerika doet mee aan de opvoering van een stuk over Pussy Riot. De regisseuse, een jonge vrouw uit Texas, is bang voor de fsb en gebruikt een andere naam.
Nu Rusland klem is komen te zitten tussen concurrenten China en het Westen leert het hoe dat voelt, om als land tussen wal en schip te vallen.
The Voice of Russia had de naam van Beyoncé's songIf I Were a Boyvertaald met 'Als ik een jongen had'.
19 april
Een oude vriend zette een oude ansichtkaart op het net en schreef erbij 'Bachmoet is van ons'. Op de kaart zien we een landelijk stadje met witte huizen tussen het groen. In het nieuws is het de rokende ruïne van een sovjetstad.
Het is vroeg in de lente, het zonnetje schijnt en de vogels zingen. Ze zingen niets nieuws, eigenlijk zingen ze steeds hetzelfde, maar het verveelt niet. Heerlijk als het lente is en je je door niets gek laat maken.
Ik zie achter alle winkelruiten een kleine kleurenaffiche met drie militairen en de slogan: 'Het moederland verdedigen'. Een van de militairen houdt een drone vast. Toen ik klein was kocht mijn vader een vlieger voor me die erg op die drone leek. We lieten hem omhoog in een weiland. Vliegtickets naar Jerevan worden niet duurder. Wie dat wilde is al vertrokken. Veel wordt geschreven over de verdringing van Russische mannen door buitenlanders. Voor Wit-Russen zijn de perspectieven goed, ook de mannen uit Centraal-Azië, Kazachstan en China maken kans. Waar kledingwinkels sluiten, openen dameslingerie- en cosmeticawinkels. Er zijn steeds minder mannen, de concurrentie groeit.
9 mei
In een bos bij Moskou is een drone met springstof neergestort. Hij werd gevonden door een vrouw die een jong poesje in het bos ging begraven.
Net als vorig jaar ga ik weer de Nationale Garde, de cadetten en Kozakken bekijken die aan de parade meedoen en van de parade terugkeren naar de kade onder de Oestinskibrug. Met de fotografe weer.
Een vrouw met kind in de kinderwagen en een zwart-witportret van een sergeant-majoor op een stok loopt voor de gelederen langs, alsof ze de sergeant-majoor aan de jongens in de rode baretten wil laten zien. Misschien hebben jullie hem gezien, ik ben op zoek en kan hem niet vinden. De jonge soldaten kijken naar de commandant. De brug over de Jaoeza trilt van het gestamp. De trom slaat het doffe ritme, het geluid verdwijnt langzaam in de verte.
Aan de hemel staan de herfstwolken ook in het gelid. De soldatenpetten die de toeschouwers dragen hebben in plaats van een metalen ster een knoop met een ster erop. Je ziet van verre de carrés terugkeren, de toeschouwers staan met open mond te kijken.
Daar komen ze, daar komen ze, hoor je ze roezemoezen. Ze strekken zich uit als waren ze op het Filmfestival van Sotsji. Komt daar Bondartsjoek op de rode loper aan? De rechterarmen met de telefoons worden schuin omhoog geheven. De soldaten van de Nationale Garde beginnen van tevoren te zingen en marcheren op dat zeer overdreven marslied. De trommels slaan het ritme van een dodenmars, de blaasinstrumenten spelen op lage toon. Het klinkt eng, als rouwmuziek zelfs, de tekst is niet vol bravoure maar klinkt alsof hij uit de mond van terdoodveroordeelden komt.
De vaandeldrager heft de banier van het 230ste regiment van de NKVD, de voorloper van de fsb en de kgb. Het carré wordt begeleid door gardesoldaten in blauw velduniform, het lijkt zo wel een gevangenen-escorte.
Dit brengt Brodski's gedichtOp de dood van Zjoekovin mij naar boven. De gardesoldaten zingen over rood bloed en zwarte rook, het donkere doodskleed van de nacht en over een droom waarin de eenheid in de hinderlaag van de vijand is geraakt, over de vlam in de borst en de lading in het hart.
Brodski schrijft over het geluid van de huilende blaasinstrumenten van een militair orkest, over het bloed van de soldaten, de infanteriegelederen, het lijk van de temperamentvolle Zjoekov. Het geluid van de blazers bereikt Brodski niet, maar mij wel. Het komt steeds dichterbij, ook de trommels en het geroezemoes. Het carré wordt met applaus begroet. Een eenzame vrouw zwaait met een klein vlaggetje.
Ooit komt de dag dat iedereen op 9 mei zwijgt, dat iedereen gewoon zijn mond houdt. Niemand pocht, niemand eigent zich heldendaden toe en blaast zich op, niemand gedraagt zich als een losbol, er worden geen verwensingen uitgesproken, niemand wordt uitgelachen, niemand doet hysterisch, we zwijgen gewoon. Het zal een dag zijn om stil te worden.
2 juni
Oekraïense dichteressen protesteren tegen de deelname van de Israëlische schrijfster Linor Goralik aan het Festival van Tartu. De reden is haarRussisch tijdschrift voor oppositiekunstop internet en om precies te zijn het woord 'Russisch' daarin. Russische publicaties en alles wat Russisch is, zijn fout. Een van de dichteressen woonde zelf tot 2016 in Moskou, nam deel aan het literaire leven. Overal wordt geschreven dat zij in 2014 uit Moskou is vertrokken, ik heb haar op een festival in Irkoetsk gezien in 2019.
Aardig om te zien hoe iedereen een politiek zo handig mogelijke positie inneemt. Alsof we in een kamer zitten met in het midden een cobra. We durven niet te bewegen, maar niet ver van de cobra zit een kind dat we eigenlijk moeten redden. De een verstart, de ander kruipt naar de uitgang, iemand anders doet weer of er niets aan de hand is. Ruzies in de schrijverswereld hebben te maken met deelname aan een bundel of aan ceremonies en instituties en dergelijke. Het onderstreept weer eens het belang van onze persoonlijke verantwoordelijkheid. Spreek en schrijf voor jezelf.
Olga heeft een reportage gezien waarin Poetin een ontmoeting met militairen heeft. Aan zijn gezicht is te zien dat hij zich ongemakkelijk voelt over de mensen die zijn opdrachten aannemen, over de mensen die zich laten verleiden. Het is het ongemak van de verleider over de gedweeheid van zijn slachtoffer.
In de metro zie ik de poster 'Kom bij ons', dat wil zeggen: het leger. Ik stap uit en ga naar de Nieuwe Tretjakovgalerij. Daar bekijk ik tekeningen met inhoudsloze thema's: bloemen, kerken, aardewerk, huisjes. Er waren ook etsen met inhoudsloze thema's: gebroken kammen, gereedschap, vissen. Zo veel schoonheid uit niets. Mannen en vrouwen die al dood zijn maar zo veel moois hebben neergekrabbeld. Ze hebben niets kapotgemaakt, niemand gedood en zo veel fraais achtergelaten. Ik stond erbij te glimlachen. Hier voel ik me thuis.
19 juni
Op mijn telefoon staat nieuws met zwemmende honden afgewisseld met felicitaties voor de verjaardag van Poesjkin. Ik kan mijn ogen niet afhouden van de fontein voor de Zarjadjeconcertzaal. Prachtige stralen verheffen zich en vallen ritmisch weer neer op de stenen.
Wagnersoldaten hebben een kolonel van het Russische leger gevangen gezet, hij zou hun terugtrekking met mijnen hebben geblokkeerd. Ze dwongen hem op video verontschuldigingen aan te bieden.
We krijgen video's van gevechten te zien. De gevechtsposities, loopgraven en schuilplaatsen zijn een vuile bende. Overal kapotte bomen, takkenresten, plastic flessen, cellofaan en hopen klei.
Sommige mensen schuilen in holen, anderen gooien granaten naar ze. De mensen worden verpulverd tot afval. Oorlog verpulvert alles.
Er komt een monteur langs om Olga's naaimachine te repareren. Als hij weer vertrekt zegt hij: nu weer lekker naaien. Wat dwingt een man van bijna vijftig ertoe om tegen zo'n lage prijs naaimachines te repareren? Waarom koos hij zulke slecht betaalde prozaïsche werkzaamheden? Ik moet steeds aan zijn woorden denken. Alles lijkt ineens zo weerzinwekkend zinloos, dom en ijdel.
Een liberale schrijfster heeft een post geschreven over een Russische politicus die met een atoomaanval dreigt. Ze stelt de vraag hoe het komt dat een normaal iemand, uit een goed gezin, dat onder de vervolgingen van Stalin geleden heeft, zo'n militarist kon worden. Haar vraag is zo vervuld van haat en boosheid dat ik me erover verwonder dat zij zelf het tragikomische karakter van haar uitspraken niet ziet. Hij is gewoon veranderd, net als zij.
Een gemigreerde schrijver maakt ons deelgenoot van zijn teleurstelling over het leven in Rusland. Hij schrijft dat Russen geen morele ankerpunten hebben. Ik zou zeggen: als je weet hoe je je moet gedragen, gedraag je dan ook zo. Je bent je eigen ankerpunt.
De verdroogde bomen in het dode bos naast onze datsja worden omgezaagd. In plaats van een bos hebben we nu rotzooi en omgevallen boomstammen liggen. Waar ik tientallen dennen heb geplant liggen nu zwarte dode takken.
24 juni
We vertrekken na het middageten naar het landgoed waar Lenin zijn laatste jaren sleet, Gorki Leninskije. 's Morgens zie ik de aankondiging dat Prigozjin iets gaat zeggen. Als Olga wakker is kijken we samen naar de rede zelf. Dat wordt een burgeroorlog, zegt ze.
Toch gaan we daarna naar Gorki Leninskije. Op het buiten wordt een concert gegeven, op vleugel en viool, geloof ik. Er is behalve de vleugel nog een instrument, ik weet even niet welk. In het tuinpaviljoen wordt een diner geserveerd, goed bereide gerechten uit de Russische keuken. Die wordt vaak verward met de sovjetkeuken, daarom zeg ik het maar even. Als antwoord op onze lof zei de pianist dat Liszt vaak saai wordt uitgevoerd, maar dat hij helemaal niet saai is.
Ik breng een toost uit met de wens dat wij, net als Zinaida Morozova, onder geen enkele omstandigheid Rusland ooit zullen verlaten. De gezette man van de directie van het museum heft het glas op het bedienend personeel, de koks en de chauffeurs.
Als we terugrijden langs de nachtelijke lanen doet de kennis die ons heeft uitgenodigd het nieuws aan en zo horen we dat Wagnereenheden Rostov aan de Don zijn binnengetrokken. Ik rijd bijna tegen een boom aan.
In het centrum van Moskou staat militair materieel op straat. We rijden speciaal over de Tverstraat, maar we zien geen tanks, wel massa's mensen bij de bars. Olga wordt enthousiast. Zij zegt dat ze graag veranderingen wil, de stagnatie komt haar de neus uit.
Ik wil ook verandering maar ben bang voor chaos. Wat als ze gaan plunderen, verkrachten, huizen in brand steken? Dat zou toch onaangenaam zijn, nietwaar?
Het dilemma van iemand die in een autocratie woont: je bent de dictator zat, maar je kent hem en bent bang voor zijn vijanden. Het is vast het stockholmsyndroom.
De volgende dag gonst het van de geruchten dat Poetin en een massa hoogwaardigheidsbekleders en rijke stinkerds hem gesmeerd zijn. Een paar dagen later wordt gesproken van driehonderd privé-jets die Moskou verlieten. De lui van Wagner hebben een paar helikopters en een Il-22, een militair vliegtuig, uit de lucht geschoten. Politie en Nationale Garde bereiden de stad voor op de verdediging en hebben mijnen gelegd op de bruggen over de Oka in de regio Serpoechov.
Wij gaan fietsen. Ik stel voor om in ieder geval een voorraadje levensmiddelen in te slaan. Wat dan? vraagt Olga. Nou, macaroni bijvoorbeeld. Daar hebben we al zat van, zegt ze. Uiteindelijk kopen we niets. Olga wil met haar bankpasje geld opnemen, de geldautomaat geeft niet meer dan vijftigduizend roebel. Olga maakt geld over naar mijn rekening, maar met mijn bankpas komt er helemaal niets uit. Maar uit een andere automaat krijgt Olga nog twintigduizend en ik vijfduizend. De derde geeft mij weer niks, dus ik boek 45.000 roebel terug naar Olga. Commissie: 450 roebel.
In een café eten we beiden een kersenstrudel. Net zo een als bij het benzinestation, alleen duurder.
Poetin sprak over muiterij. Overal wordt de reclame voor Wagner verwijderd, de webwinkels hebben alle emblemen met Wagnersymboliek van de sites verwijderd. Hoewel, even later waren ze er weer. De voorhoede kwam tot tweehonderd kilometer van Moskou, toen zei Prigozjin: stoppen. Ze waren het eens geworden. De dozen met de miljarden, de paspoorten op andere namen, de pistolen die gevonden werden tijdens een huiszoeking in het hoofdkantoor in Sint-Petersburg zijn teruggegeven, het nieuws erover is verwijderd.
Alle deelnemers aan de opmars is amnestie beloofd. Het lijkt erop dat het de mensen niets kan schelen. Niemand was van plan Poetin te steunen. Ze hadden Moskou zo kunnen pakken.
Na het vertrek van de soldaten van Wagner uit Rostov keerde de politie er op straat terug. Ze werden ontvangen met de woorden: schande! Schande! Experts die alles kunnen voorspellen hebben snel het beeld voor de toekomst aangepast. Voor de oorlog beloofden ze vrede, nu beloven ze oorlog. Niets komt uit, maar toch gaan ze zonder pardon door met toekomstperspectieven schilderen. Bij hen kun je in de leer voor echte schaamteloosheid.
Aan de hemel pakken zich donkere wolken samen, maar het gaat niet regenen. Er gaan geruchten dat de minister van Defensie door zijn bewaking geïsoleerd was en dat hoogstaande militairen die wisten over de komende muiterij gearresteerd zouden zijn.
Internetmemes over Prigozjin tonen een zwarte Prigozjin op een affiche van Netflix. Er zijn Polen die de verplaatsing van Wagnertroepen naar Wit-Rusland opvatten als een slim plan om de grenzen met de Navo te versterken. De muiterij zou opgezet zijn als aanleiding om de Wagnertroepen Wit-Rusland binnen te krijgen. Ik denk dat wij soms iets organiseren wat helemaal uit de hand loopt en op een niveau belandt dat wij helemaal niet voorzien hadden.
Olga vergelijkt de muiterij met slechte seks. Het beloofde heel wat te worden, maar het resultaat is bedroevend. De studenten noemden 24 juni een dag van nationale teleurstelling.
Op internet zijn er mensen die blij reageren op de raketinslag op de Oekraïense pizzeria. Anderen zijn blij met de haai die in Egypte een Russische man heeft opgevreten. De mensen verkeren in een depressie waar ze niet uit kunnen komen. We kunnen alleen maar wachten tot die verdwijnt.
Vertaling Seijo Epema
Natalia Kolesnikova / AFP | Kashira, ten zuiden van Moskou, 23 februari