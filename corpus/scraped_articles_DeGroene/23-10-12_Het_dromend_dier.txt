Het dromend dier

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
12 oktober 2023
Hij wilde achter zijn werk verdwijnen en heeft zijn sporen zo goed hij kon uitgewist. Toch had de dichter Martinus Nijhoff een hartstochtelijk leven, blijkt uit zijn biografie.
Een jongen pakt een pen en schrijft.Wat hij op het tafelblad voor zich ziet ontstaan, blijkt een brief aan zijn neef te zijn: 'Ik heb de laatste weken een paar prachtige gedichten gemaakt, die zeker overal in opgenomen zouden worden. Als ik in Amsterdam ben in de Kerst, zal ik ze je wel eens voorlezen. Je zult verstomd staan, evenals allen waaraan ik ze liet lezen. (...) Ik ben echter van plan niets uit te geven of in te zenden voor het staatsexamen, maar dan zal het ook donderend neerdalen.'
Deze scholier, die bezeten is van zijn net ontdekte gave en niet kan verhinderen dat zijn trots hier op het papier vloeit, was Martinus Nijhoff. Dat zelfvertrouwen bleek ook niet misplaatst te zijn: een aanzienlijk aantal van de gedichten uit deze vroege periode werd onderdeel van zijn debuutbundelDe wandelaar(1916), waarmee hij meteen een reputatie van groot talent vestigde. Dat talent bouwde hij uit, vakkundig, tot hij een van de grootste dichters van zijn tijd werd, zelfs van zijn hele taalgebied.
Hij werd geboren in 1894, in Den Haag, maar zijn naam was daarvoor al gemeengoed: zijn gelijknamige grootvader begon halverwege de negentiende eeuw een uitgeverij voor tijdschriften en naslagwerken, waarmee hij succes boekte door alles van historische woordenboeken en almanakken tot hetMaandblad tot afschaffing der slavernijop de markt te brengen. Het bedrijf werd nog rendabeler onder diens zoon Wouter; zijn inventiviteit en discipline zorgden ervoor dat zijn kinderen levenslang op een riante toelage konden rekenen.
De troonopvolger trouwde een vrijgevochten vrouw, Johanna Alida Seijn, die zich op jonge leeftijd had toegelegd op een zoektocht naar het 'zuivere geloof', ofwel een oorspronkelijk christendom dat buiten instituties en kerken werd beleden. Gods roeping klonk luider en luider nadat een van haar dochters stierf, en uiteindelijk sloot zij zich aan bij het Leger des Heils. Zorgen om de slechte gezondheid van haar zoon en een intussen gegronde angst voor verlies deden haar besluiten om de kinderen dichtbij te houden en deels thuis te laten onderwijzen.
Nijhoffs jeugdjaren speelden zich als gevolg vrijwel volledig af rond een chique Haagse villa, waarin hij leefde 'als onder een stolp'. Hij werd er een eenzelvig maar gelukkig kind van. In dat huiselijke bestaan ligt het begin van zijn schrijverschap verzonken: met een moeder die dagelijks voorlas uit de bijbel en haar zelfgeschreven 'diepgelovige liederen' voor hem zong, en een vader die voortdurend omgeven werd door boeken en manuscripten.
Nijhoff begon als toneelschrijver. In een rekenschrift pende hij zijn eerste huwelijksdrama,
dat binnen vijf bladzijden al een wonderlijke climax bereikte. Rond zijn zeventiende kwamen de gedichten. Na enkele jaren in Zutphen was hij op het Gymnasium Haganum in een stimulerende omgeving beland; hij kreeg les van de classicus Aegidius Timmerman, huisvriend van de Tachtigers, en kreeg Nederlands van de latere hoogleraar A.J. Barnouw. Belangrijker nog: hij kwam in de klas bij dandy in wording en later literair factotum Victor van Vriesland, en de botsing van bevlogenheid die toen plaatsvond bracht hun beider literaire ontwikkelingen in een stroomversnelling. Samen cultiveerden ze een liefde voor über-estheet Oscar Wilde en begonnen ze romantische verzen te schrijven ('Gij zijt het licht/ Waarheen ik richt'), die ze dikwijls aan elkaar opdroegen.
Of zij Wilde ook in hun persoonlijke verhouding als voorbeeld namen, zoals elders wel gespeculeerd is, blijft door gebrek aan bewijs van Nijhoffs kant onduidelijk. De tederheid die hij evident voor Victor voelde, zou evengoed een uiting van dankbaarheid kunnen zijn. In hun contact vond hij immers zijn eigen roeping, namelijk zijn talent voor het schrijven.
Eenmaal gearriveerd zette Nijhoff zijn visie op het dichten uiteen in het verhalende essayDe pen op papier(1927). Het is een van de meest memorabele poëticale teksten, maar ook een schoolvoorbeeld van wat meestal huiverig 'dichtersproza' genoemd wordt; de lange lappen lyrisch proza bieden de lezer bar weinig houvast bij het achterhalen wat hier zoal beredeneerd en geconcludeerd wordt. Nijhoff ging nadrukkelijk fenomenologisch te werk en probeerde zijn beleving van het schrijven minutieus te reconstrueren. Zijn meest bepalende vaststelling was dat hij niet dichtte met zijn 'bewustzijn', maar met zijn lichaam, 'het dromend dier hier voor mijn schrijftafel' dat zich liet leiden door 'het fysiek genot tijdens het schrijven'. Zijn poëzie was een natuurproduct. Zozeer vertrouwde hij op dit dichterlijke instinct dat hij vond dat de gedichten die het voortbracht op zichzelf moesten kunnen staan nadat hun bronmateriaal - met hem - verdwenen was. Hij hielp hier zelf actief aan mee door vrijwel al zijn brieven en paperassen te vernietigen, en alleen zijn onberispelijke handschriften aan volgende generaties na te laten.
Vandaar ook dat er nu pas een eerste biografie is. 'In de loop van zijn leven heeft Nijhoff zo goed mogelijk geprobeerd zijn sporen te wissen,' aldus Bart Slijper (1963), die eerder indruk maakte met zijn handzame biografieën van J.C. Bloem en Willem Kloos. Toch is hij er wonderwel in geslaagd om de wording van de schrijver te schetsen en de gedichten, die Nijhoff beschouwde 'als tekens in een boomschors', geproduceerd door en meegroeiend met 'het leven zelf', terug te leiden tot de kronkelingen van de stam.
Zo laat de biograaf overtuigend zien hoe Nijhoffs beste werk direct voortkwam uit een periode van diepe rouw. Zijn moeder kreeg in 1927 een dodelijke leverziekte; hij verzorgde haar tot op het einde. Vijf jaar later stierf zijn broer aan tyfus in Indonesië. De verlatenheid kreeg zijn weerslag in de bundelNieuwe gedichten(1934), die geroemd werd om de inzet van alledaagse taal in complexe, meerduidige, uitgesproken moderne verzen. Het geheel is opgedragen aan de overleden familieleden, die meermaals in de gedichten terugkeren. 'Ik heb sinds mijn broer stierf geen reisgenoot', denkt de verteller van het verhalende lange gedichtAwater,die aan het slot wordt toegesproken door een moederlijke 'heilssoldaat': '"Liefde" zegt zij, "wordt nooit vergeefs vertrouwd."'
Zij keert terug als psalmen zingende verschijning inDe moeder de vrouwen wordt herdacht in de schitterende elegieHet klimop,die Slijper terecht alleen in zijn volledigheid wil citeren.
Na het afleveren van dit emotioneel beladen meesterwerk stagneerde zijn productie. Nijhoff publiceerde in totaal vier bundels, één per decennium, en deed er de laatste vijftien jaar van zijn leven als dichter het zwijgen toe. Dat betekende niet dat 'het dromende dier' was getemd: na een mislukte poging een magisch-realistische roman te schrijven, keerde hij terug naar het toneel, waarvan de 'collectieve' aard hem meer was gaan aanspreken. Tussendoor vertaalde hij onder andere stukken van Shakespeare, Ramuz en T.S. Eliot - wat de reden is dat de belangrijkste vertalersprijs naar hem vernoemd werd - en maakte hij libretto's voor Willem Pijper en Matthijs Vermeulen, rijmprenten met Werkman, en een editie van HooftsNederlandsche historien(1642) voor het grote publiek.
De onrust die uit deze werkdrift spreekt, keert alsmaar terug in het verhaal van zijn leven. Daarin zien we Nijhoff ronddolen als een soort schim, 'los van alles en iedereen', die 'haastig verhuizend' telkens weer op andere plekken opdook om zichzelf daar opnieuw uit te vinden. Mogelijk de fraaiste poging daartoe is dat hij rond zijn veertigste als gevierd dichter Nederlands ging studeren en zelfs een verhandeling over voornaamwoorden hield op een wetenschappelijk congres voor taalkundigen.
Nijhoff was 'rusteloos op zoek naar liefde' en klampte zich vast aan de vrouwen in zijn leven. Zijn eerste geliefde, Netty Wind, die later als romancier de schrijversnaam A.H. Nijhoff hanteerde, was lang ook zijn belangrijkste steunpilaar. Ze trouwden jong vanwege een ongeplande zwangerschap en deelden hun bedden met anderen, maar bleven levenslang bevriend - zij zat evenwel met de zorg voor hun zoon opgescheept, en over Nijhoffs perspectief op het vaderschap komen we vanwege zijn 'onthechtheid' zo goed als niks te weten. Tot zijn dood had hij affaires met getrouwde vrouwen, die vaak al kinderen hadden; nieuwe moederfiguren waarbij hij steeds weer geborgenheid en kalmte hoopte te vinden.
De grootste verdienste van deze bijzonder warmbloedige biografie is dat zij laat zien hoe de man die achter zijn werk wilde verdwijnen en zei dat hij zich pas echte voelde bestaan als hij schreef, daarbuiten in werkelijkheid een hartstochtelijk leven had, vol grote gevoelens en gebaren, waarin het zoeken naar gemeenschap een leitmotiv werd. Hij was opgeleid tot 'vaandrig' in 1914 en diende als kapitein in de Tweede Wereldoorlog, waarin hij spoorwegviaducten opblies en betrokken was bij de organisatie van de aanslag op het bevolkingsregister; Nijhoff voerde de leeuw van Oranje in zijn briefhoofd. In zijn laatste dagen begon hij ten slotte steeds meer op zijn moeder te lijken. Hij kookte pap voor alle buurtkinderen in de Hongerwinter, en zette zich zelfs aan een nieuwe psalmberijming. 'Licht daagt in de duisternis/ 't Is God zelf die nad'rend is' - misschien schoten die verzen door zijn hoofd toen een hartkwaal hem in 1953 uit de wereld plukte, nog vol van een nieuwe liefde en het plan om een cabriolet te kopen, voor de zomer.
Literatuurmuseum Den Haag | Martinus Nijhoff dichtte met zijn lichaam, dat zich liet leiden door 'het fysiek genot tijdens het schrijven'