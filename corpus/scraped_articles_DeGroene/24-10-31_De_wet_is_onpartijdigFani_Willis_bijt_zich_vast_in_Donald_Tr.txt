'De wet is onpartijdig' Fani Willis bijt zich vast in Donald Trump

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
31 oktober 2024
'Vind stemmen!' brulde Donald Trump begin 2021 in een poging om de uitslag van de door hem verloren verkiezingen te beïnvloeden. Maar hij kreeg Fani Willis, de openbaar hoofdaanklager in Georgia.
Wij moeten zelf hetgoede voorbeeld geven, zei Fani Willis tegen cnn over haar officiële benoeming per 1 januari 2021 tot eerste vrouwelijke hoofdofficier van justitie in Fulton County, Atlanta, Georgia. 'Ik ga de integriteit van het kantoor herstellen.'
Ze doelde op haar voorganger Paul Howard, die er een potje van had gemaakt. Er lagen tegen hem beschuldigingen van financieel wanbeheer en seksuele intimidatie en via een afzetprocedure, door Willis in gang gezet, kraste hij na zes ambtstermijnen eindelijk op. Makkelijk vond ze het niet, zich keren tegen haar baas. Maar de noodkreten binnen het kantoor werden steeds luider en ze moest doen 'waartoe God haar riep'. Van Howard erfde ze duizenden achterstallige dossiers.
Hoe extreem belastend deze volgende stap in haar carrière zou worden, kon ze nog niet bevroeden. Dankzij Donald Trump, de machtigste verdachte van Amerika, werd haar privéleven overhoopgehaald, kreeg ze te maken met intimidaties en verzamelde de pers zich meer dan ooit tevoren op de trappen van het neoclassicistische gerechtsgebouw in Atlanta.
Want terwijl Fani Willis zich tijdens het kerstreces voorbereidde op haar nieuwe job, zinde Donald Trump na zijn verkiezingsnederlaag op wraak. Op 2 januari 2021 belde hij met Brad Raffensperger, staatssecretaris van Georgia en eindverantwoordelijk voor de presidentsverkiezingen in deze zuidelijke staat. 'Vind stemmen!' brulde de verliezer tegen Raffensperger. Hij moest er 11.780 'regelen'.
Het telefoongesprek lekte uit en leidde tot een van de vier strafzaken tegen Trump, die op het bordje van Fani Willis belandde. Ze vertelde later hoe grimmig de sfeer in de eerste weken van 2021 was, en dat het onderzoek tegen Trump plus achttien bondgenoten, onder wie Trumps advocaat Rudy Giuliani, er nooit was geweest als de bestorming van het Capitool op 6 januari zou zijn uitgemond in een staatsgreep.
Ze tuigde een gigantisch onderzoeksteam op en binnen een maand stuurde haar kantoor brieven naar ambtenaren in Georgia met het verzoek documenten te bewaren die verband hielden met pogingen om de verkiezingen van november 2020 te beïnvloeden. cnn vroeg haar hoe ze het vond om de macht uit te dagen, waarop ze zei: 'We leven nog altijd in een samenleving waarin Vrouwe Justitia blind is en het er niet toe doet of je rijk of arm, zwart of wit, Democraat of Republikein bent. Als u de wet overtreedt, wordt u aangeklaagd.'
Het beeld van de rechtspraakin Amerika zoals we dat kennen uit films komt redelijk overeen met de werkelijkheid. Het spel wordt vilein gespeeld, rechters zijn vaak politiek gekleurd, de topadvocatuur is genadeloos. Bij grote strafzaken zijn de media er als de kippen bij om de spelers in de rechtszaal te roosteren - details over hun privéleven wegen soms zwaarder dan juridische argumenten. Fani Willis is ertegen gewapend met een vlijmscherpe tong en een olifantenhuid. Laat de shit van je afglijden, zei haar vader tegen haar, en geef weerwoord tegen inhoudelijke onjuistheden. Hij zei ook dat een zwarte vrouw altijd beter moet zijn dan de rest.
Toen Fani in 1971 in Californië werd gedoopt, schonken haar ouders haar een naam die in het Swahili 'welvarende' betekent. Ze zou het waarmaken. Het gezin verhuisde naar Washington D.C., waar haar ruziënde ouders later scheidden. Fani bleef bij haar vader wonen. 'Ik ben opgevoed door een alleenstaande vader en daarom vertegenwoordig ik meestal mannen die een strijd tegen hun vrouwen doormaken over de kinderen, kinderbijslag en voogdij', zei ze later als advocaat van een familierechtpraktijk.
Van haar vader leerde ze de liefde voor de rechtspraak en kreeg ze politiek bewustzijn. Hij was niet zomaar iemand. John C. Floyd III richtte in Los Angeles een afdeling van de Black Panthers op, de Afro-Amerikaanse burgerrechtenbeweging die anders dan Martin Luther King in de jaren zestig koos voor de militante strijd tegen rassensegregatie en racisme. Floyd nam deel aan harde acties tegen het 'bezettingsleger', zoals hij politiecorpsen in de getto's noemde.
Maar hij raakte gedesillusioneerd door een onverkwikkelijke machtsstrijd binnen de eigen gelederen, haakte af, koos voor het recht, volgens hem een veel adequater middel tegen politiek onrecht, en werd strafrechtadvocaat. Zijn dochter bezocht ondertussen de Regina High School in Maryland, een katholieke middelbare school voor meisjes. In een interview vertelde Fani Willis dat haar vader haar toen ze negen jaar was meenam naar een zitting waar hij zijn pleidooi hield. 'Mijn bestemming had ik gevonden: ik wilde in zijn voetsporen treden.'
In 1996 stond ze ingraduation outfitnaast haar trotse vader op het bordes van de Emory University School of Law met twee bullen op zak, politieke wetenschappen en rechten. Tot op heden zijn ze zeer close, ze bellen elkaar soms wel tien keer per dag. 'Ik ben bevoorrecht met zo'n geweldige vader. Hij bracht me bij dat ieder mens recht heeft op waardigheid en respect. Dit stroomt door mijn aderen.'
Het politiegeweld tegen Afro-Amerikanen is onverminderd, en sinds 2013 kwam hier opnieuw een activistische beweging tegen in verzet: Black Lives Matter. Maar het succes van Fani Willis laat zien dat er sinds de burgerrechtenbeweging ook een ander Amerika is ontstaan voor burgers van kleur: met beter perspectief op goede banen en maatschappelijke topposities.
Bij het Openbaar Ministeriein Fulton County deed Willis aanvankelijk kleine zaken, zoals misdrijven en overtredingen van stadsverordeningen. Ze is principieel en een keiharde werker, beukt soms de klok rond door om deadlines te halen. Steeds vaker stortte ze zich op ingewikkelde, spraakmakende zaken, die ze meestal glansrijk won. Zo kreeg ze in 2014, inmiddels hoofdaanklager, elf docenten van Atlanta Public Schools veroordeeld wegens knoeien met examenresultaten om de score volgens de nationale standaard op te krikken.
Hierbij deed ze een beroep op de Rico-wet, de Racketeer Influenced and Corrupt Organizations Act. Die brengt ze nu ook in stelling tegen Trump en zijn handlangers, waarmee ze tracht aan te tonen dat er meer ondermijnende acties waren dan alleen het telefoontje 'vind stemmen!'; tezamen wijzen die op een veel breder en dieper complot.
De machtsintriges zijn van een onvoorstelbare dimensie. De journalisten Michael Isikoff en Daniel Klaidman hebben het minutieus uitgezocht voor hun boekFind Me the Votes: A Hard-Charging Georgia Prosecutor, a Rogue President, and the Plot to Steal an American Election(2024). Hun speurwerk maakt duidelijk hoe smerig Trumps advocaten de zaak continu ondermijnen en rekken. Want ja, de ex-president voert alweer maanden ongehinderd campagne voor de race om het Witte Huis, en de hoofdofficier kwam zelf in het beklaagdenbankje terecht. Hoe werkt het recht als de supermacht onder vuur ligt?
Allereerst kost het bij alle grote fraudezaken heel veel tijd om de aanklachten te formuleren - vooral geen vormfouten maken - en te onderbouwen met juridisch bewijs. Fani Willis presenteerde pas na ruim twee jaar aan degrand juryeen dossier met beschuldigingen van samenzwering, fraude en afpersing. Voordat die aangenomen werden binnen de termijnen, tikte de klok almaar verder.
En geheel volgens verwachting ging Trump om zich heen meppen. Willis was een 'racist' en een 'gekke marxist'. In een grote campagneadvertentie diskwalificeerde hij haar dit jaar omdat ze 'verborgen banden met zwarte bendes' had. Hij speelde daarmee handig in op de felle kritiek die ze kreeg over een door haar gewonnen rechtszaak tegen beroemde rappers, waaronder Young Thug en Gunna, die in songteksten opscheppen over hun misdaden. Haar nuchtere reactie daarop tegen de pers: 'Beken geen misdaden als je niet wil dat ze tegen je worden gebruikt.'
Haar personeel verzocht ze om geen commentaar op de advertentie te geven. 'Wij koesteren geen persoonlijke gevoelens tegen degenen die we onderzoeken of vervolgen, en we mogen die ook niet uiten', schreef ze in een interne e-mail, in het bezit van cnn. 'In dit kantoor vervolgen wij altijd op basis van de feiten en de wet. De wet is onpartijdig.' Lokale functionarissen vroeg ze waakzaam te blijven voor veiligheidsbedreigingen en ze toonde hun de racistische en geseksualiseerde haatboodschappen die ze ontving. 'Voor het geval u niet weet waar ik en mijn staf de afgelopen tweeënhalf jaar aan gewend zijn geraakt.'
Maar toen de spotlightszich op haar privéleven richtten, werd haar olifantenhuid toch aangetast. Haar geheime affaire met Nathan Wade kwam boven water. Zijn boze echtgenote met wie hij in scheiding lag had daarover stampij gemaakt en een advocaat van een medeverdachte van Trump had er lucht van gekregen.
Op zich deed Fani Willis niks onoorbaars, ze was al sinds 2009 gescheiden van Fred Willis, met wie ze twee dochters heeft. Het zwakke punt was echter dat ze Nathan Wade voor ruim zes ton had ingehuurd in haar onderzoeksteam. Belangenverstrengeling en corruptie, vonden Trumps advocaten, en zij eisten haar ontslag én het seponeren van de hele strafzaak. Het moddergooien kon beginnen.
Het getergde koppel beweerde pas amoureus te zijn geworden na Wade's benoeming en van zijn luxe-vakanties ontbrak het bewijs dat die door Fani Willis waren betaald. De rechter eiste uiteindelijk dat 'Willis of Wade moest opstappen' om 'de schijn van ongepastheid' weg te nemen over mogelijke financiële voordelen aan hun relatie. Nathan Wade nam ontslag, en hoewel de uitspraak geldt als een overwinning voor Willis, liep zij imagoschade op. In het vonnis sprak de rechter van 'een enorme beoordelingsfout' en noemde hij Willis 'onprofessioneel'.
Het past helemaal in Trumps stijl: met incidenten, waar of verzonnen, ruis en uitstel creëren. Die vertragingstactiek zet hij in bij alle beschuldigingen tegen hem, zoals de strafzaak in New York over het betalen van zwijggeld, en dat opvoeren als juridische kosten, aan pornoster Stormy Daniels met wie hij ooit een affaire had. Of de strafzaak in Florida omtrent Trumps bezit van geheime staatsdocumenten met verzoeken van zijn advocaten om die naar de prullenmand te verwijzen. Telkens ging de stok tussen de spaken, met hoger beroep aantekenen en al.
De stroperige rechtsgang ervaart Fani Willis, overtuigd Democraat en terriër in fraudezaken, als zeer frustrerend. En zij niet alleen, heel Amerika heeft het telefoongesprek met Brad Raffensperger op 2 januari 2021 gehoord. Uitstel helpt Trump de dans te ontspringen als hij op 5 november wint, eerlijk dan wel via fraude op een slimmere manier, want alle strafrechtelijke vorderingen tegen hem worden bevroren zolang hij het land leidt.
Fani Willis heeft altijd heilig geloofd in het recht als middel tot rechtvaardigheid. Nu ondervindt zij een gapend gat tussen politieke werkelijkheid en juridische waarheidsvinding. Vrouwe Justitia kon niet opboksen tegen de gehavende democratie om Donald Trump op tijd in te halen. Tenzij Kamala Harris hem verslaat.
Trump mepte om zich heen: volgens hem was Willis een 'racist' en een 'gekke marxist'