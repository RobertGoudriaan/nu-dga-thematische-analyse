Het tosti-ijzer als summum Andere Intelligentie

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
13 juli 2023
Hoe abstracter de kennis, hoe intelligenter, is het uitgangspunt. Toch is de werkelijkheid weerbarstiger. Wat verstaan we eigenlijk onder intelligentie?
In het glazen huis in het Amstelparkwerkt kunstenaar en ontwerper Thomas Thwaites deze zomer gestaag aan een project waarvan hij weet dat het niet zal slagen. InThe Harmless Caronderzoekt hij of het mogelijk is om een auto te maken die geen aanslag is op de planeet.
Ik ben fan van Thwaites sindsThe Toaster Project,waarin hij probeert een tosti-apparaat volledig na te bouwen. We vinden het vanzelfsprekend dat ons dagelijkse leven makkelijk gemaakt wordt door alledaagse consumentenapparaten. Neem het tosti-apparaat. Wat is er eigenlijk voor nodig om zoiets te maken? Ben ik in staat om zelf een tostimachine te maken? vroeg hij zich af. Op basis van ruwe grondstoffen waar de onderdelen van zijn gemaakt, zonder tussenkomst van fabrieken?
Een ontwerpopgave die het gehele maakproces laat zien en dan zo extreem dat de opgave gedoemd is te mislukken. Maar Thwaites is een kunstenaar en het aangaan van deze uitdaging is minstens zo belangrijk als de vraag stellen. Hij schroefde het tosti-apparaat uit elkaar, stalde alle onderdelen voor zich uit en onderzocht uit welke grondstoffen ze bestonden. In de jaren die daarop volgden reisde hij de wereld over om onder andere koper, ijzer, nikkel en olie (plastic) te mijnen. De filmpjes waarin hij van de grondstoffen een stekker, elektriciteitsdraad en het omhulsel probeert te maken zijn hilarisch. Het tosti-apparaat dat uit dit project voortkwam was, zoals te verwachten, een jammerlijke mislukking. Maar de esthetische en onderzoekende beleving van het gehele project was juist zeer bevredigend.
Wat trekt mij zo aan in dit type werk? Allereerst dat hij vanuit een simpele vraag de complexiteit van onze cultuur weet bloot te leggen. En dat wij deze simpele vragen niet voldoende stellen. Hij legt haarfijn uit wat de onzichtbare effecten zijn van ons consumentengedrag, onze technologie en onze ontwerpprocessen. Het gebrek aan kennis over hoe de wereld om ons heen is gemaakt wordt door zijn werk even helder als pijnlijk aangetoond. Maar bovenal dat hij de moed heeft om te starten vanuit een nulpunt aan kennis en alles wat hij moet weten proefondervindelijk tegenkomt. Dat het verwerven van kennis iets is wat in de wereld plaatsvindt, in het handelen zelf. Een wereld die hij door zijn handelen inzichtelijk maakt.
Voor mij zijn Thwaites' onderzoekendehouding, creativiteit en het blootleggen van onzichtbare systemen de hoogste vorm van intelligentie. Maar helaas is dat niet het beeld dat we onze kinderen meegeven. Op achtjarige leeftijd krijg je al te horen of je bij de 'slimmen' of de 'dommen'
hoort. Je Cito-score bepaalt vervolgens waar je belandt in de hiërarchie. En wordt vastgesteld of je slim of dom bent. Intelligentie wordt gereduceerd tot het makkelijk meetbare en toetsbare. Hoe je hierop scoort bepaalt of je vervolgens naar 'hoog' of 'laag' onderwijs doorstroomt. Zo kun je als klein kind al falen en zijn mensen soms tot late leeftijd bezig om het tegendeel te bewijzen.
Zo wordt iemand die de beursprijs voor grondstoffen optimaliseert of een artikel over de macropolitiek van de grondstoffenhandel schrijft als 'intelligent' omschreven en iemand die een tosti-apparaat kan openschroeven en repareren als 'praktisch' of zelfs 'dom'. Hoe abstracter de kennis, hoe intelligenter, is het uitgangspunt.
Dit denken over intelligentie zien we ook terug bij kunstmatige intelligentie. Deze wordt als superieur geportretteerd ten opzichte van menselijke kennis. Computers kunnen beter rekenen en inmiddels ook zinnen construeren. We beschrijven de werkelijkheid in abstracte data en voeden de computer daarmee. Die rekent deze ingewikkelde sommen uit of kan vrij nauwkeurig voorspellen wat het meest aannemelijke volgende woord in de zin zou kunnen zijn. Het proces en de uitkomst daarvan worden door mensen als hoogste vorm van kennis beschouwd. Sommigen onder ons veronderstellen zelfs dat er in het oneindige spel van data bewustzijn ontstaat.
En dat raakt aan een van de dominante dogma's in onze cultuur. Een materialistisch wereldbeeld waarbij aan materie bewustzijn wordt toegeschreven. Een dogma waarbij de verzameling data over een fenomeen wordt gezien als het fenomeen zelf. Het dogma dat de synthetische simulatie van de wereld het hoogste goed is en miljarden waard is. Een dogma waarbij technologie, data en algoritmen neutraal worden geacht. Waar door de computer gegenereerde uitkomsten intelligent worden genoemd en ons brein wordt gereduceerd tot een computer.
De angst die hierbij wordt gecreëerd rondom Artificiële Intelligentie is een regelrecht gevolg van ons idee van intelligentie. Intelligente computers gaan de mensen niet vervangen of wegvagen. Ze gaan specifieke taken sneller uitvoeren. Niet per definitie met beter resultaat. Voor patroonerkenning in grote hoeveelheden data zijn ze uitermate geschikt, maar niet voor besluitvormingsprocessen en afwegingen die het leven van mensen bepalen. Daar zijn andere vormen van intelligentie voor nodig.
Het is hoog tijd om te herzienwat we onder intelligentie verstaan. Daarvoor is het belangrijk de hype en aanspraken van Artificiële Intelligentie te ontleden, prominente activisten en denkers het woord te geven, de onderliggende aannames over bewustzijn bloot te leggen, maar ook de grote diversiteit aan intelligenties te herwaarderen. De intelligentie van de natuur die uit complexe ecosystemen en communicatiepatronen bestaat, het microbioom in onze darmen dat in nauw contact staat met ons brein, de intelligentie van de zwerm, de verschijningsvormen van domheid en de intelligentie van de handen die we nodig hebben om onszelf in leven te houden.
Het was een enorme eer om deze vraag te mogen voorleggen aan de redactie vanDe Groene Amsterdammer. Het was een genoegen om met hen op onderzoek uit te gaan. Het heeft een grote diversiteit aan verhalen opgeleverd. Elk artikel draagt bij aan een kritische kijk op wat we onder intelligentie verstaan. En wie weet schroeft u thuis nu ook eens een huishoudelijk apparaat open om te kijken hoe het werkt, wat erin zit en waar dit allemaal vandaan komt. Als dit zomernummer vanDe Groenedat heeft bewerkstelligd, is mijn missie geslaagd. En mocht u een testritje willen maken in het protoype van de 'Harmless Car', dan kunt u op 22 juli opstappen bij het Glazen Huis in het Amstelpark in Amsterdam.
Intelligentie wordt gereduceerd tot het makkelijk meetbare en toetsbare