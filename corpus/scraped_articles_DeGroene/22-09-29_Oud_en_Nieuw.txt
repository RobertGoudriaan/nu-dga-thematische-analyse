Oud en Nieuw

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
29 september 2022
KUNST KMSKA
De heropening van het Koninklijk Museum voor Schone Kunsten Antwerpen is goed nieuws: de enorme Rubensen en Van Dycks, sommige zó groot dat ze tijdens de renovatie de zalen niet konden verlaten (en niemand begreep hoe ze er dan ooit ín gekomen waren), werden zeer gemist. De restauratie en de 'inbreiding' van het museum door bureau KAAN uit Rotterdam, die veertig procent meer zaalruimte opleverde, duurde elf jaar want er zat asbest in het pand, er bleek een betonnen atoomschuilkelder onder te zitten, er waren bestuurlijke perikelen, enfin, zoals dat gaat.
Omdat wel meer grote musea met grote renovatiecampagnes kampen (Boijmans), of recent gekampt hebben (Leiden, Arnhem, Rijksmuseum Amsterdam), is het interessant om te zien wat in Antwerpen de visie op de collectie voor de komende eeuw bepaald heeft. Fysiek is de ingreep in elk geval opmerkelijk. De 'oude' zalen werden in negentiende-eeuwse glorie hersteld; aan weerszijden bouwde KAAN in de smalle binnenhoven twee blinkend witte hoge dozen, die over de oude zalen heen met elkaar in verbinding staan met een apart slakkenhuis aan trappen en passages. Van buiten lijkt het gebouw ongewijzigd; van binnen bestaat het nu uit twee musea, met een sterk verschillende ervaring. Het scharnier tussen de twee is James Ensor. In de visie van het kmska belichaamt hij de overgang van 'oude' naar 'moderne' kunst.
De oude zalen rondom Rubens' troonzaal zijn thematisch ingedeeld en daarbij is losjes gesjoemeld met de kunstgeschiedenis. Er zijn een paar interessante combinaties gemaakt van 'oud' en 'later', waarvan het merkwaardige is dat de opvallendste toevoegingen niet uit eigen collectie zijn maar uit die van Museum Boijmans, dat zijn spullen vijf jaar lang uitleent. Hun wilde 'Mandril' van Kokoschka hangt hier kleurig naast de 'Predikant' van Rembrandt; Boijmans had ook een kleine 'Kruisiging' van Delacroix, die direct naar Van Dyck had gekeken, dus die past hier prachtig. Soms zijn die juxtaposities bepaald geïnspireerd, soms zelfs briljant. Tegenover Frans Floris' fantastischeVal van de opstandige engelenhangt de grote Dali uit Rotterdam, de ene vorm van manische waanzin tegenover de andere. Een groot dood 'lichaam' gespietst op een lantaarnpaal door Berlinde de Bruyckere is een direct rijm met de hoog opgestoken kruisigingen van Antonello da Messina en Rogier van der Weyden, en de 'vlezigheid' ervan reageert weer voortreffelijk op drie vette dooie Christussen van Rubens en Van Dyck. Zo kun je best meedenken met het idee dat in Vlaanderen de grote 'oude' kunst continu doorwerkt in de nieuwe.
Het is opvallend dat die mengeling in de oude zalen heel goed 'werkt', en zelfs inspirerend is, maar dat dat in de blinkende nieuwbouw veel minder zo is. Daar is de sterielewhite cubeover vier verdiepingen opgetrokken, daar glimt de witte vloer als een bezetene, en daar krijgt de expositie iets willekeurigs, iets van een depot-presentatie waarin meer toevallige, oppervlakkige overeenkomsten worden getoond. Misschien is dat idee van een radicale cesuur tussen 'oud' en 'modern' in die elf jaar stilte dan toch achterhaald.
Koen Kleijn
Karin Borghouts | Het Koninklijk Museum voor Schone Kunsten Antwerpen