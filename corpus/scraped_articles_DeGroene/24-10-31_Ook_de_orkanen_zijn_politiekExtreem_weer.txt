Ook de orkanen zijn politiek Extreem weer

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
31 oktober 2024
Orkaan Helene laat zo'n enorme ravage achter in Asheville, North Carolina dat districtmanager Avril Pinder vrijwilligers vraagt om weg te blijven. 'We weten dat jullie willen helpen, maar kom alsjeblieft niet hierheen', zegt ze tijdens een persconferentie. 'Er is geen water en geen stroom. De wegen zijn nog steeds ongelooflijk gevaarlijk en we kunnen mensen gewoonweg niet huisvesten.'
In twee dagen trok de orkaan eind september over Florida, Georgia, Noord- en ZuidCarolina, Tennessee en Virginia. Met meer dan tweehonderd doden is het de dodelijkste Amerikaanse orkaan sinds 2005, maar overheidshulp komt nauwelijks op gang. Terwijl buren elkaar in kajaks van daken afplukken en met muilezels gaan waar auto's niet kunnen komen, smeken getroffen staten de Senaat om in actie te komen. Mike Johnson, voorzitter van het Huis van Afgevaardigden, weigert echter het politieke reces te onderbreken.
Voor hulp blijkt bovendien nauwelijks budget te zijn. De Federal Emergency Management Agency (fema) zegt met een tekort van 9 miljard dollar te kampen en eerdere schadeclaims al haast niet te kunnen vergoeden. Dat Israël diezelfde week aankondigt 8,7 miljard dollar extra Amerikaanse steun te ontvangen, valt bij veel Amerikanen verkeerd. Trump geeft ondertussen de schuld aan presidentskandidaat Harris. 'Kamala heeft al haar fema-geld, miljarden dollars, uitgegeven aan huisvesting voor illegale migranten', liegt hij.
Voor kritische reflectie is nauwelijks tijd. Een week later komt de volgende orkaan er al aan. Meteoroloog John Morales barst haast in huilen uit als hij live op tv beschrijft hoe orkaan Milton met windsnelheden van 270 kilometer per uur lijnrecht op Florida afraast. Talloze inwoners kunnen niet evacueren. Ze hebben het geld niet, zitten in de gevangenis, of moeten van hun werknemer blijven. Disneyland gaat op de dag van de orkaan gewoon open om een beoogd verlies van 220 miljoen te ondervangen.
Het extreme weer laat niet alleen huizen en infrastructuur geruïneerd achter, het legt ook de scheidslijnen bloot tussen arm en rijk, politiek en burger, waarheid en leugen. In reactie op alle desinformatie en complottheorieën, lanceert de website van fema al snel een specialeRumor Response-pagina. Hierop staat onder andere dat ze wel de middelen hebben om de stormschade te herstellen. Of dat ook geldt voor de maatschappelijke schade, is maar de vraag.