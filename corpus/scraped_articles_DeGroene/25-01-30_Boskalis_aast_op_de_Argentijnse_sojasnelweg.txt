Boskalis aast op de Argentijnse sojasnelweg

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
30 januari 2025
Buenos Aires- Vanaf de oevers van de Paraná-rivier zie je ze liggen: schepen met sojabonen en afgeleide producten, op weg naar een overzeese bestemming. Alleen aan exportheffingen leverden ze de schatkist deze eeuw al 114 miljard euro op.
Jan Kok, een Nederlander die al 45 jaar in de lokale scheepvaart werkt, omschrijft de 3400 kilometer langehidrovía(waterweg) als een economische slagader met uitdagingen. 'De Paraná stroomt zeer snel en slibt dicht door het sediment, waardoor er continu gebaggerd moet worden.'
Een monsterklus die sinds 1995 wordt uitgevoerd door de Belgische Jan De Nul Group. Elke boot die over de door sediment bruingekleurde 'sojasnelweg' vaart, moet tol betalen aan de baggeraar. Het bedrag hangt af van de capaciteit van het schip, ongeacht de daadwerkelijke lading. 'Door de beperkte diepte van de vaargeul kun je een schip nu maar voor twee derde volladen met sojabonen', weet Kok.
Een nieuwe aanbestedingsprocedure, die in februari afloopt, leek een uitgelezen kans om de problemen aan te pakken en de vaargeul te verdiepen. Ook de Nederlandse baggeraars Boskalis en Van Oord azen op de lucratieve klus die hun in dertig jaar zo'n 11,5 miljard euro moet opleveren.
De aanbesteding is echter omstreden. De oorspronkelijke concessie van De Nul liep in 2010 al af, maar werd verlengd. Een toenmalig Argentijns partnerbedrijf gaf toe daarvoor smeergeld te hebben betaald. En nu toog de Belgische baggeraar Deme naar de rechter omdat de tender Jan De Nul zou bevoordelen. Een Chinese kandidaat is zelfs uitgesloten omdat die in overheidshanden is. Onacceptabel voor president Javier Milei, die zich 'onvoorwaardelijk aan het Westen wil verbinden'.
Een opsteker voor de Nederlandse baggeraars, die vooral op hun lobby vertrouwen. Volgens de lokale pers kan Boskalis daarbij rekenen op hulp van koningin Máxima en oud-president Mauricio Macri (2015-2019). Die is echter in een bittere machtsstrijd verwikkeld met Milei.
Boeren vrezen ondertussen dat onder nieuw management het toltarief voor de waterweg ruim veertig procent hoger mag zijn, waardoor ze duurder uit zijn dan concurrenten in de buurlanden. Ignacio Garciarena, voormalig directeur van het landbouwministerie, ziet meer problemen. 'Andere vaarroutes die minder baggerwerk vergen zijn niet overwogen. Bovendien is dertig jaar véél te lang voor een onderhoudsklus.' Hij pleit voor een debat over de voorwaarden.
Dat wil de linkse oppositie ook, zij dromen van nationalisatie van de gehele scheepvaart. Naast praktische problemen zoals gebrek aan kennis en materieel, is dat ondenkbaar met libertariër Milei aan het roer. Die lijkt het hoofdpijndossier zo snel mogelijk te willen sluiten, zolang het baggerwerk maar doorgaat: hij heeft de exportinkomsten voorlopig hard nodig.