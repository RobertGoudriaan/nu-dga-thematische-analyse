Gevaar Rooksignalen Marian Donner

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
12 september 2024
Kinderen worden voor alle gevaren behoed en in de gaten gehouden via telefoons. Intussen lijken we het niet te kunnen zien als kinderen écht in gevaar zijn.
In Engeland ontstond ophef omdat een tv-presentatrice haar vijftienjarige zoon drie weken lang met een vriend door Europa had laten reizen, onder meer naar Amsterdam. De presentatrice postte over die reis op Instagram, mensen spraken daar schande van, iemand deed zelfs een anonieme aangifte tegen haar wegens kinderverwaarlozing.
Toen ik zelf vijftien was ging ik samen met N die alles weet op vakantie naar Engeland. We hadden niets geregeld, geen route uitgestippeld, we namen gewoon de boot naar Londen, een trein naar Portsmouth en liepen vanaf daar meer dan honderd kilometer naar Bournemouth, door bloemenvelden en bossen, langs wilde paarden, meren en kliffen. We waren van plan om vooral in de open lucht te slapen, maar hadden geen tent of slaapzak bij ons. Toen het een keer erg koud was vonden we midden in de nacht gelukkig een wit bestelbusje dat open was en sliepen we in de laadruimte.
Ook toen waren er mensen die dit allemaal zeer onverantwoord vonden. Ik herinner me een ouder echtpaar dat op hoge toon wilde weten wat twee jonge meisjes hier helemaal alleen deden. Waar waren onze ouders, wat bezielden die ouders, wisten ze dan niet hoe gevaarlijk dit was? Als ze een mobiele telefoon hadden gehad, zouden ze ongetwijfeld de politie hebben gebeld.
'Een orwelliaans moment', noemde de presentatrice de aangifte tegen haar. In een reactie liet ze weten nog steeds volledig achter de vakantie van haar zoon te staan. Ze zei dat ze zich meer zorgen over hem zou hebben gemaakt als hij als bijrijder in iemands auto naar een muziekfestival was gegaan. Terecht, want een auto is verreweg het gevaarlijkste vervoermiddel. Na de Eerste Golfoorlog berekende een statisticus eens dat er zonder die oorlog meer Amerikaanse soldaten thuis in een verkeersongeluk zouden zijn gestorven dan er nu aan het front hadden gedaan. Al heeft dat natuurlijk ook te maken met de westerse manier van oorlogsvoering waarbij soldaten veelal veilig vanachter een computer de vliegtuigen en drones besturen die bommen van duizend kilo droppen op niet-westerse gebieden.
De presentatrice zei ook nog dat ouders hun kinderen tegenwoordig veel te beschermend opvoeden. Ze vond dat kinderen daardoor niks meer kunnen hebben, en toen knikte ik want dit zie je bijvoorbeeld ook terug in het stijgende aantal botbreuken dat kinderen oplopen omdat ze niet meer leren hoe ze moeten vallen (mooie les is dat altijd, al zo oud als de Griekse tragedie: wat je probeert te vermijden, gebeurt juist).
Op de school van mijn zoontje wilde een groepje ouders dat er een hek rond het schoolplein werd geplaatst, ze spraken over witte bestelbusjes waar kinderen in geduwd werden alsof zoiets echt gebeurt. Veel ouders durven hun kind niet alleen naar buiten te laten gaan. Nog veel meer ouders spelen, heel orwelliaans, via hun telefoon voor Big Brother. Met Magister controleren ze de schoolcijfers en aanwezigheid van hun kind. Door een tracker op hun telefoon kunnen ze altijd zien waar het kind zich bevindt. Het gebeurt allemaal onder het mom van veiligheid, maar je kunt net zo goed stellen: zo normaliseren ze alvast dat een mens de rest van zijn leven voortdurend getrackt, getraced en gesurveilleerd wordt door bedrijven en overheden.
Dat kinderen het recht hebben om ongezien te blijven, dat ze moeten leren vallen en dat je als ouder dus al je angsten en controledrift met harde hand de kop in moet drukken, lijkt me dan ook evident. Maar er is iets anders waar ik mee zit, een paradox die ik niet uit mijn hoofd krijg.
Want terwijl ouders zich hier druk maken over onzichtbare gevaren voor hun kinderen, ze via een tracker volgen als eendot on the screen(een beetje zoals soldaten hun drones volgen), ook al blijkt uit talloze onderzoeken dat die kinderen veiliger en braver zijn dan ooit tevoren, krijgen we ondertussen voortdurend beelden te zien van kinderen in levensgevaar.
Die westerse bommen van duizend kilo: al bijna een jaar lang richt het Israëlische leger er een bloedbad mee aan in Gaza. Inmiddels zijn er meer dan zestienduizend Palestijnse kinderen vermoord. Het gebeurt allemaal onder het mom van veiligheid, 'want Hamas', en met behulp van westerse overheden. Het moorden voltrekt zich met andere woorden mede uit onze naam. Uit naam van al die ouders die zo beschermend en risicomijdend zijn voor hun eigen kroost. Die een aangifte doen wegens kinderverwaarlozing omdat een vijftienjarige jongen met een vriend op vakantie gaat.
Is dit een kwestie van eigen veiligheid eerst? Hangt de angst voor onze eigen kinderen samen met het geweld naar anderen? Zijn Palestijnse kinderen minder waard? Ligt het aan de telefoon, dat ding waarmee je niet alleen Big Brother kunt spelen, maar die je ook voortdurend afleidt en je zo, minstens zo orwelliaans, doet vergeten wat er gebeurt? Iedereen kan het leed en de doodsnood van Palestijnse kinderen zien, het zijn kinderen als de onze, en toch lijkt het maar niet door te dringen bij het grote publiek. Alsof mensen hun eigen ogen niet meer geloven. Ik snap het niet.
Onder het mom van veiligheid zijn al meer dan 16.000 Palestijnse kinderen vermoord