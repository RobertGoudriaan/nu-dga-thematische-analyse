Pim (1998)

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
8 december 2022
'Als veertienjarige ontdekte ik het woord "androgyn". Ik begreep dat het begrip een samentrekking was vanandro,man, engyn,vrouw, en ik schreef in mijn dagboek: ik voel me androgyn. Pas toen ik zestien was en meer toegang had tot internet en sociale media las ik over trans personen. Ik verbaasde me erover dat er zoveel bij mij resoneerde. Ik keek naar video's van trans jongens die hun borsten hadden laten verwijderen en ik dacht: dat wil ik ook. Met kleine stapjes begon ik te experimenteren met mijn uiterlijk. Op een gegeven moment betrapte mijn moeder me in de kleren van een van mijn oudere broers. Ze vroeg om een verklaring en ik zei: ik denk misschien dat ik me een jongen voel. Mijn moeder reageerde geschrokken en verdrietig. Het idee dat je straks geen dochter meer hebt is natuurlijk ook een rouwproces.
Ik experimenteerde verder. Ik liet mijn haar kort knippen, kocht kleding op de jongensafdeling, ging binders dragen die je borsten op een veilige manier platdrukken en gebruikte af en toe een jongensnaam om te kijken hoe dat voelde. Mijn ouders wilden me graag ondersteunen, maar wisten niet zo goed hoe. Ik voelde me in die tijd fragiel, somber, lusteloos. Ik was gesloten en deelde weinig. Al helemaal niet met mijn klasgenoten. Ik noemde mezelf genderqueer. Pas later leerde ik het woord "non-binair" kennen.
In 2018 ben ik op aanraden van een trans vriend naar Stepworks gegaan, een kliniek in Rotterdam. Na ongeveer een jaar en een stuk of tien gesprekken gaven ze me groen licht om het medisch traject in te gaan. Ik wist honderd procent zeker dat ik mijn borsten wilde laten verwijderen. Over hormonen twijfelde ik. Uiteindelijk ben ik toch met testosteron begonnen omdat ik er meer "mannelijke" fysieke eigenschappen door zou krijgen en een zwaardere stem. Want ondanks mijn naam en het feit dat ik geen borsten meer had, werd ik nog als meisje aangesproken. De hormonen leidden tot meer lichaamsbeharing, meer spierkracht en meer zin in seks.
Sindsdien zit ik beter in mijn vel. Ik was altijd een angstig, onrustig kind. Ik heb nu plezier in mijn lichaam en minder moeite om gezien en gehoord te worden. Als mijn haar wat langer is beschouwen mensen me eerder als meisje, als ik jongensachtige kleren draag denken ze dat ik een jongen ben. Die afwisseling vind ik fijn. Sinds ik aan de hormonen ben, kijken mensen soms op een veroordelende manier naar me. Een keer schold een kind me uit voor "kankertransgender". Dat vond ik pijnlijk. Wat is er aan de hand met de beeldvorming dat kinderen dit roepen als ze een gender-nonconform iemand zien? Maar gelukkig zijn het incidenten.
Aan het begin van mijn opleidingen filosofie en schrijven heb ik aangegeven dat ik graag aangesproken wilde worden met hen/hun of die/diens en mijn studiegenoten gaan daarin mee. Mijn ouders heb ik dat nooit direct gevraagd. Ik ben bang dat ze het moeilijk vinden. Ze hebben het beeld van mij als dochter wel los kunnen laten. Ze zijn zelfs blij voor me, want ze zien dat ik het goed maak. De laatste maanden ben ik gelukkiger dan ooit.'