Marja Pruis

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
19 september 2024
Ik leg een puzzel. Wat scheelt is dat het iets literairs is, een tekening die de wereld van de Brontës verbeeldt. Maar toch. Ik moet de gedachte wegduwen aan een vroegere buurvrouw, die ik als ik haar raam voorbijliep, op welk moment van de dag ook, zag zitten aan een tafel met iets wat toch zeker wel in duizend stukjes voor haar op tafel lag.
Het is niet erg om een puzzel te leggen, houd ik mezelf voor. Het is een vorm van ontspanning. Alleen kun je zoveel nadenken als je je aan het ontspannen bent. Over Nicole Kidman bijvoorbeeld. Hoe oud ze zou zijn. Ik weet het, ik kan het meteen opzoeken en dan heb ik het antwoord. Maar al zoekend naar het hoofdje van Charlotte Brontë filosofeer ik graag zonder enige kennis van feiten voor me uit.
De vraag stellen is overigens de hatelijkheid ervan onder ogen zien. Wat zou het goeie antwoord zijn? Ik bedoel moreel goed. Vijftig? Mag een vrouw van vijftig eruitzien zoals Nicole Kidman eruitziet? Ik ben alleen bang dat ze eigenlijk vijfenzeventig is. Maar waarom ben ik daar bang voor?
Omdat het dan nog iets met mij te maken zou kunnen hebben? Dat ik er dan nog naar kan streven om er ook zo uit te zien?
Deze week was ik nog aan een zesentwintigjarige met zorgvuldig geborstelde wenkbrauwen aan het uitleggen dat achtenveertig de beste leeftijd voor vrouwen was. Uitdrukkingloos had ze me aangekeken.
'Je hersens worden dan gewassen', zei ik en ik hoorde zelf hoe dat klonk. Alsof ik die wasbeurt al even achter me had liggen.
Hoe oud is Charlotte Brontë ook weer geworden? Ik liep twee jaar geleden over het kerkhof bij de pastoriewoning in Haworth waar zij en haar zusters opgroeiden, en zag de grafstenen van hun dorpsgenoten die in het kraambed waren gestorven. Zelfs daar waren de zussen niet aan toe gekomen. 'Om behouden te worden - semper' schreven ze angstvallig voor in hun boeken. Voortijdig gingen ze een voor een aan tuberculose ten onder. Nu beulen vrouwen hun uitgebaarde lichamen af in een sportschool tot ze denken dat ze er weer mee voor de dag kunnen komen.
Klink ik bitter?
Nicole Kidman. Hoe ze zich inBabygirlkennelijk alle kanten op laat vouwen door een jonge jongen, en hoe spannend dat zou zijn, hoe gewaagd. Met dat lichaam? Heel andere vrouwenlichamen trokken deze week in de bioscoop aan me voorbij, toebehorend aan Zweedse zussen, in de documentaireThe Gullspång Miracle.Leeftijdgenotes van Nicole Kidman, ik begon het steeds dwangmatiger te denken, om me heen te kijken, we zijn allemaal leeftijdgenotes van Nicole Kidman.
Nee zeg, ik ben niet bitter. Ik ben me aan het ontspannen en zoek het ontbrekende stukje van een wit nachthemd. Het is het nachthemd van de gekke vrouw die inJane Eyreop zolder gevangen zit. 's Nachts ontsnapt ze en spookt ze rond, maakt iedereen aan het schrikken met haar aanwezigheid.
Er is veel geschreven over dit personage, hele boekwerken zijn aanthe-madwomanin-the-atticgewijd. Op de puzzel zweeft ze door de lucht, ze heeft net de boel in de hens gezet.
Jane Eyre, achttien jaar, zo zedig en zo lelijk, zoals Charlotte Brontë niet nalaat te benadrukken. Niet echtugly,maar vooralplain. En dan dat wilde schepsel met haar lange donkere haren, erop uit Mr Rochester aan stukken te scheuren. Alsof zij het duistere, seksuele alter ego van Jane Eyre is. Haar onbeteugelde, leeftijdloze zelf. Het klinkt als een film van Halina Reijn.
'Een autobiografie' luidt de ondertitel vanJane Eyre. Wat ik ontroerend vind: dat Charlotte Brontë in haar dagboek schreef dat om voor even een mooie vrouw te kunnen zijn, ze al haar werk in zou ruilen. Ook dat was ambitie. Ik wil alles doen, schreef ze. Alles meemaken, om alles te winnen.
'Wat was het voor schepsel dat zich, schuilgaand achter het gezicht en postuur van een gewone vrouw, de ene keer uitte met de stem van een honende demon, de andere keer met die van een prooibeluste roofvogel?'
Charlotte Brontë,Jane Eyre