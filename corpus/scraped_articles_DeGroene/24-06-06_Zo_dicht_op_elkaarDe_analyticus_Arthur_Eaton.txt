Zo dicht op elkaar De analyticus Arthur Eaton

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
6 juni 2024
Iedere twee weken beantwoordt psycholoog en filosoof Arthur Eaton een levensvraag van een lezer. Deze week: hoe moet ik omgaan met mijn buren?
Beste W.,
Ik ben opgegroeid in een rijtjeshuis in de schaduw van een kathedraal. Onze buren woonden in precies hetzelfde soort huis als wij, alleen was bij hen alles gespiegeld. Waar bij ons de bank stond, stond bij hen de tv, en omgekeerd. Ik weet nog dat ik voor het eerst bij ze op visite ging, en hoe vreemd ik dat vond. Alles was hetzelfde en toch anders. Later speelde ik graag met onze buurjongens; zij hadden dezelfde spelcomputer maar andere spelletjes.
Buren zijn, heel letterlijk, 'naasten'. Het zijn ook, zeker als we ze net kennen, nabije vreemden. We kiezen ons huis, we kiezen de kleur van ons behang, we kiezen de tegels voor de badkamer. Onze buren kiezen we niet. We krijgen ze erbij, een beetje als familie. En net als familie zijn ze een spiegel van onszelf en de levens die we lijden. Best vaak zijn er overeenkomsten: in sociale klasse, afkomst, soms in smaak. Maar we zien ook, en soms met name, verschillen. Als ik een kopje suiker leen van mijn buurvrouw, en een inkijkje krijg in haar flat, zie ik hoe heel vergelijkbare levens heel anders geleefd kunnen worden. Omgaan met buren is het navigeren van overeenkomsten en verschillen, het vinden van gepaste afstand, en een oefening in medemenselijkheid.
In de coronatijd werd duidelijk hoe belangrijk buren kunnen zijn. Ik weet nog hoe, toen mijn vrouw en ik ziek werden, de buurvrouw een tas vol boodschappen aan onze deurklink hing. Toen zij en haar geliefde ziek werden, deden wij hetzelfde voor hen. Maar nabijheid heeft ook een keerzijde: nabijheid schuurt. Als we dicht op elkaar zitten, horen we de meest intieme details van elkaars leven door de muur. De een zijn gezelligheid is de ander zijn overlast, zullen we maar zeggen. Nabijheid nodigt uit tot ergernis. Als je steeds over iemands vuilniszak moet stappen in het trappenhuis, of als je buurmeisje net aan haar vioollessen is begonnen, of als de boom van de buurman je het zonlicht op je mooie nieuwe veranda ontneemt.
En wat nu als je buren schijnbaar in niets op jou lijken? Hoe verhoud je je dan tot ze? Als ze er heel anders uitzien, bijvoorbeeld? Of als het lijkt alsof ze heel andere waarden hebben dan jij? Het is een karaktertest hoe wij - ook 'wij' als samenleving - omgaan met nabije vreemden. Het ideaal is natuurlijk om de verschillen te erkennen en te respecteren; om altijd met elkaar in gesprek te blijven. In de praktijk blijkt dat moeilijk. In de praktijk sluiten we mensen die onze buren willen worden net zo graag op in azc's, of we laten ze stikken in tentjes ergens aan de grens. Zéker als we menen dat ze andere waarden hebben dan wij, en zéker als ze er niet hetzelfde uitzien als wij.
Daarom is je vraag zo relevant, W. Hoe blijven we geïnteresseerd in elkaar? Hoe houden we de verschillen en de overeenkomsten tussen mensen in gedachten? Het is nog nooit zo gemakkelijk geweest om je terug te trekken in gemeenschappen van gelijkgestemden. Hoe blijf je in zo'n wereld nieuwsgierig naar elkaar? Ik heb de antwoorden ook niet, maar ik herinner me wel een zomer, jaren geleden. De hele straat zat in hun postzegeltuintjes uit te puffen. Het was een middag van waterijsjes en pierebadjes. Ik moet een jaar of tien zijn geweest. In de schutting tussen ons huis en dat van onze buren zat een gaatje. Toen ik erdoor probeerde te turen, op zoek waarnaar weet ik niet, staarde ik recht in de grote bruine ogen van mijn buurjongen.
Met vriendelijke groet, Arthur
Heb je ook een brandende levensvraag? Mail dan een korte brief naaranalyticus@groene.nl