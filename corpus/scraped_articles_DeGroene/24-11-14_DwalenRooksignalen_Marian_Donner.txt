Dwalen Rooksignalen Marian Donner

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
14 november 2024
Anders dan dieren en planten is de mens altijd en overal de weg kwijt. Een wandelende tak zoekt niet naar God.
In de regenwouden van Chili en Argentinië groeit een liaan waarvan de bladeren zich vormen naar die van naburige planten.Boquila trifoliolataheet de liaan en hij ziet er dus nooit hetzelfde uit. Hij kopieert zijn omgeving, pretendeert een andere plant of boom te zijn, en niemand die begrijpt hoe die liaan dat doet. Want hoe 'ziet' deze plant welke kleur en vorm zijn bladeren aan moeten nemen? Hij hoeft de andere plant niet eens aan te raken om het te weten, plastic exemplaren bootst hij ook na. Het enige waar hij moeite mee heeft zijn gekartelde randen, dat lukt hem niet altijd even goed.
Ik denk dat ik van weinig zoveel hou als van dit soortfun facts.Verhalen of weetjes die geen antwoorden opleveren, geen geruststelling geven, maar enkel vragen oproepen. En toen ontmoette ik onlangs op een feestje ook nog eens een fotografe die een vat vol fun facts bleek te zijn. Wist ik bijvoorbeeld dat Chinezen heel anders over tijd spreken dan westerlingen dat doen, en dat dit waarschijnlijk samenhangt met een verschil in schrift?
Bij ons lopen zinnen horizontaal en als wij het over het verleden hebben, en we maken daar een handgebaar bij, dan wijzen we naar achteren, want dat is geweest. Zoals de toekomst ook altijd voor ons ligt. Maar Chinezen hebben een verticaal schrift en als zij over tijd gebaren, wijzen ze omhoog of omlaag. Het verleden bevindt zich boven hen en de toekomst ergens in de grond.
Zou je kunnen zeggen dat de ervaring van tijd het schrift imiteert of kopieert? En welk effect heeft dit dan op onze beleving van de werkelijkheid?
In de natuur imiteert alles elkaar, de wandelende tak doet of hij een stokje is, vlinders hebben ogen op hun vleugels om groot en gevaarlijk te lijken, tijgers hebben dat soort ogen op de achterkant van hun oren zodat ze niet in de rug worden aangevallen. En ook veel menselijke uitvindingen zijn een kopie. Klittenband is bijvoorbeeld geïnspireerd op kleefkruid, de helikopter op het esdoornzaad, ventilatiesystemen op termietenheuvels. Momenteel wordt gewerkt aan een pijnloze injectienaald door te kijken naar het mechanisme dat de mug hanteert.
De mens maakt natuurlijk deel uit van de natuur, hij is gewoon een dier, de kopieerdrang zit ook in hem. Zaken waarvan we lang dachten dat ze uniek menselijk waren, blijken dat bovendien helemaal niet te zijn. Taal bijvoorbeeld. Inmiddels is bekend dat ook andere diersoorten met elkaar spreken, dolfijnen hebben zelfs namen voor elkaar. Je vraagt je toch af waar andere soorten het dan over hebben.
Via gebarentaal is het ons gelukt om met gorilla's en chimpansees te praten, dat gebeurt al sinds de jaren zestig, maar hier is een fun fact: in al die tijd heeft geen aap ooit een vraag gesteld. Geef me een banaan, dat zeggen ze wel. Maar ze vragen nooit: wat doe ik hier, waarom zit ik in een hok, wat is daarbuiten? Het enige dier waarvan bekend is dat het ooit wel een vraag heeft gesteld aan een mens was de grijze papegaai Alex. Hij wilde weten wat voor kleur hij had.
Is dat dan wat de mens onderscheidt van dieren? Ligt het verschil in dat ene woord: waarom? Kinderen stellen de vraag vijfhonderd keer op een dag, 'waarom', zou je kunnen zeggen, is het begin geweest van wetenschap, van kunst en cultuur. Of stellen apen gewoon geen vragen omdat zij de werkelijkheid heel anders beleven? Sluiten die handgebaren daar niet goed bij aan, denken ze niet horizontaal of verticaal maar multidimensionaal, en weten ze het antwoord allang?
In het Chinees, vertelde de fotografe, vertaalt 'ik weet het niet' zich letterlijk naar 'ik ken de weg niet'. Ik weet niet waar, hoe, wanneer of waarom, maar ik kom er wel (voeg ik er zelf aan toe).
Een paar dagen na het feestje stuurde ze me een filmpje over een elpee,Plantasiageheten, met daarop muziek die planten sneller doet groeien. Het schijnt echt te werken, kunnen planten dan ook luisteren? Van de strandteunisbloem is bekend dat hij zijn nectar zoeter maakt als hij een geluidsopname 'hoort' van een bij.
Alles is met alles verbonden, staat in relatie tot elkaar, beïnvloedt elkaar. En al zijn er momenteel heus prangender kwesties dan de vermogens van de Boquila trifoliolata of de schijnbare desinteresse van apen - Trump heeft de verkiezingen gewonnen, wereldwijd rukt radicaalrechts op - daar worden al zoveel antwoorden op gegeven. Soms is het gewoon fijn om weg te vluchten in wat fun facts.
Bovendien meende ik het opeens heel helder te zien. Want als alles in de natuur inderdaad een imitatie of kopie is, en als al die kopieën in verbinding staan met elkaar, dan is de mens misschien het enige wezen dat hardnekkig blijft zoeken naar een origineel. Dan is wat hem onderscheidt van dieren zijn geloof in een essentie, iets wat los staat van de rest. Iets wat hij ook maar al te vaak denkt te kunnen vinden in God, een sterke leider of zichzelf. Omdat hij nog steeds niet doorheeft dat hij de weg niet kent.
Stellen apen gewoon geen vragen omdat zij de werkelijkheid heel anders beleven?