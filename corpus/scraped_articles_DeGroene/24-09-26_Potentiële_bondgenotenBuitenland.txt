Potentiële bondgenoten Buitenland

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
26 september 2024
Op het vliegveld van Beijing zit een groep Surinaamse journalisten. Een van hen vertelt dat China zijn hart nog niet echt heeft gestolen. Maar goed ontvangen is hij er wel. 'We werden ondergebracht in vijfsterrenhotels en kregen vijftienhonderd dollar zakgeld voor twee weken', zegt de dertiger.
Zijn naam geeft de man liever niet: hij wil niet al te herkenbaar zijn voor de autoriteiten. De groep is op de terugweg van een volledig door China betaalde cursus 'branding van journalistieke merken'.
Hij was onder meer in Kunming, een stad in het zuidwesten van China. 'Daar wilden we ook souvenirs kopen, maar dat ging wel lastig', zegt hij. Ze werden de winkels namelijk regelmatig uit gecommandeerd door eigenaren die liever geen zwarte mensen in hun zaak zagen.
Dat contrasteert nogal met de formeel zeer hartelijke houding van de Chinese overheid tegenover landen die behoren tot het mondiale Zuiden. Die landen ziet China namelijk als belangrijke bondgenoten in de strijd tegen Amerikaanse hegemonie. China wil samen met hen komen tot een nieuwe 'gemeenschap met een gezamenlijke toekomst voor de mensheid'.
Hoe die toekomst er precies uit gaat zien, is niet zo duidelijk gespecificeerd. Duidelijk is wel dat die onder leiding moet komen te staan van China, en dat wat na de Tweede Wereldoorlog werd afgesproken over mensenrechten, over internationaal recht en over internationale omgangsnormen moet worden vervangen door nieuwe normen en waarden die China bepaalt. Dan gaat het vooral over nationale veiligheid, over niet-inmenging in andere landen en over collectieve in plaats van individuele rechten.
Een belangrijk orgaan dat oude normen door nieuwe kan vervangen is de Verenigde Naties. En daarin heeft ieder land, groot of klein, rijk of arm, één stem.
China wil graag de stemmen van de talloze landen in het mondiale Zuiden om te kunnen zeggen dat het niet China, maar de meerderheid van de wereldbevolking is die graag de oude normen vervangt door nieuwe.
Om het mondiale Zuiden voor zich te winnen, gooit China onder meer beurzen, studies en andere opleidingen in de strijd, zoals de Surinaamse journalistengroep merkte. Op hun cursus zaten ook journalisten uit Irak, Myanmar, Nigeria, Mauritius, Jordanië en Kenia. De journalisten krijgen zo de gelegenheid om China en de Chinese aanpak van zaken te leren kennen, en om zich hopelijk ook achter die aanpak te scharen.
Werkt dat?
Misschien niet zo goed als China hoopt. De Surinaamse journalist is weliswaar onder de indruk van de mooie talkshow-studio die hij in Kunming zag en van de faciliteiten van de media in China, maar hij is minder gecharmeerd van het politieke systeem.
'Je weet dat er allemaal beperkingen zijn aan wat mensen kunnen zeggen of doen, en dat voel je ook. Er zijn onderwerpen die je uit beleefdheid liever vermijdt.'
Hij gebruikt de kansen die China biedt, maar hij houdt afstand.
Zou hij meer gecharmeerd zijn van bijvoorbeeld de werkwijze van Nederlandse media als hij hier een vergelijkbare cursus zou mogen volgen?
Dat wordt steeds meer een hypothetische vraag. Buitenlandse studenten zijn niet meer erg welkom, en ook een gewoon bezoekje aan Nederland als toerist heeft voor mensen uit onze voormalige kolonie behoorlijk wat voeten in aarde.
Een visum is moeilijk te krijgen, je moet een formulier van zo'n tien pagina's invullen waarbij je je hele hebben en houden op tafel moet leggen. Daarna is het nog allerminst zeker dat je dat visum ook echt krijgt.
Dat contrasteert met de Chinese aanpak: daar mag je als Surinamer dertig dagen visumvrij verblijven. De Surinaamse groep brengt de zeventien uur tussen hun aankomst in Amsterdam en de doorvlucht naar Paramaribo noodgedwongen op de luchthaven door.
China omschrijft de Verenigde Staten en zijn bondgenoten tegenwoordig vaak als een klein groepje landen dat de wil en de mening van de meerderheid van de wereldbevolking niet vertegenwoordigt. Een groepje landen ook dat tegen de trend van de geschiedenis in gaat.
Daar valt genoeg op af te dingen, maar één ding is helaas waar: het lijkt ons steeds minder te kunnen schelen dat we grote delen van de wereld van ons vervreemden door mensen van buiten per definitie te zien als een bedreiging, en niet meer als potentiële bondgenoten.
Daarmee verzwakken we onszelf op den duur. De Surinaamse journalisten die misschien best onze vrienden zouden willen worden, kunnen nu niet anders dan zich om pragmatische redenen naar China wenden.
Het Westen vervreemdt grote delen van de wereld van zichzelf