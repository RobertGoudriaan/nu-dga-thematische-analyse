Voor de vertrapten Jeugdcriminaliteit in Frankrijk

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
16 mei 2024
De dood van de zeventienjarige Nahel Merzouk door een politiekogel ontketende een jaar geleden een explosie van geweld onder de jongeren in de Franse steden. 'De politiek, links of rechts, niemand pakt de oorzaken van de criminaliteit onder de kansarme jongeren aan.'
'Hallo, goedemorgen,madame Alice Guillet van La Permanence. Zegt u het maar.' Madame Alice Guillet is officier van justitie op het parket van het jeugdstrafhof in Bobigny, dat 24 uur per dag bereikbaar is. Ze zet het relaas van de politiefunctionaris aan de andere kant van de lijn direct in de computer. 'Sinds wanneer zit hij bij u op het bureau? Naam? Geboortedatum? Zijn ouders waren niet thuis? Houdt u me op de hoogte van het verhoor? Dank u wel.'
Onmiddellijk komt via haar hoofdtelefoon het volgende gesprek binnen. 'Heeft u zijn identiteit? Is hij bekend? Hij moest op 16 juli al voorkomen? En op 10 januari ook al?' Guillet zoekt in het digitale archief. 'O ja, ik heb hem gevonden. Hij is geboren in 2008. Heeft u een foto nodig? Hij was hier al eerder voor het rijden zonder rijbewijs en het veroorzaken van nogal wat ongelukken. Brengt u hem morgen hier? Hij moet nu toch echt voor de rechter verschijnen.'
Direct erna volgen meldingen: een meisje wordt na mishandeling door haar vader in een noodopvang ondergebracht, een puber met cannabis op zak zit vast op een politiebureau, net als de jongen die een saxofoon heeft gestolen en drie veertienjarigen die tijdens een roofoverval in een wasserette een man in elkaar hebben geslagen. Madame Guillet wil de drie de volgende ochtend op kantoor zien, 'zo mogelijk in bijzijn van hun ouders'.
Alice Guillet, eind dertig, beheert de afdeling Familie en Jeugd op het jeugdgerechtshof in Bobigny, even ten noordoosten van Parijs. De vele dagelijkse meldingen vanuit de verschillende politiebureaus in het departement Seine-Saint-Denis gaan doorgaans om daders en slachtoffers van huiselijk geweld, seksueel misbruik en drugscriminaliteit. De officier van justitie maakt zich vooral zorgen om de steeds jongere jeugd die erbij betrokken is. 'In Saint-Denis zijn plekken waar kinderen van elf, twaalf jaar heroïne verkopen en dagelijks tienduizenden euro's incasseren. Het zijn veelal kinderen met een migratieachtergrond die met een salaris van vijftig tot honderd euro per dag goedkoper zijn dan de autochtone jongeren uit de wijk.'
Als ze eenmaal in het drugscircuit zitten, komen ze er niet makkelijk uit, ervaart Guillet. 'Soms verliezen ze wat spul, staan dan in de schuld en moeten gratis werken om het verlies te betalen. Ze helpen de familie of willen sneakers van Balenciaga en een tas van Lacoste, de dure merken. Als ze opklimmen in de hiërarchie verdienen ze met 180 euro per dag al gauw meer dan ik.' Ze trekt haar vest uit, haar schoenen liggen al ergens onder het bureau van het kantoortje dat nauwelijks ruimte heeft voor twee overvolle bureaus en een wandkastje waarop de koffie warm wordt gehouden.
Guillet probeert minderjarigen vooral uit de gevangenis te houden, door ze in een opvanggezin te plaatsen of ze via het maatschappelijk werk aan een opleiding of baan te helpen. 'Daarnaast moeten minderjarigen de grenzen van de wet weten. Hun veroordeling komt doorgaans neer op een taakstraf. Ik moet de samenleving beschermen en de veiligheid garanderen.' Ze behandelt gemiddeld veertig meldingen per dag. 'Samen met mijn collega's', ze wijst op de systeemwand waarachter een achttal medewerkers zitten, 'halen we zeker 250 telefoontjes per dag.'
Dit is Seine-Saint-Denis, met meer dan twee miljoen mensen op een oppervlakte van 230 vierkante kilometer het dichtstbevolkte departement van Frankrijk. De bevolking, waaronder veel immigranten en illegalen, is jong, de werkloosheid is hoog en de sociale problemen zijn groot, legt Guillet uit. 'Al die factoren dragen bij aan de hoogste criminaliteitscijfers van Frankrijk.'
Toen de zeventienjarige Frans-Algerijnse Nahel Merzouk eind juni in de Parijse voorstad Nanterre werd aangehouden door de politie wegens het rijden zonder rijbewijs en de dood vond door een
politiekogel, sloeg de vlam in de pan. Zes nachten lang gingen in het zwart geklede jongeren met hoody's en maskers in 750 Franse steden de straat op, vuurwerkbommen op zak. Ze reageerden hun woede af op in totaal 5892 auto's, straatmeubilair en 1105 overheidsgebouwen, waaronder gemeentehuizen, scholen en bibliotheken. Hard politieoptreden inclusief traangas en rubberkogels deed de rust weerkeren.
Socioloog Michel Kokoreff(65) is verbonden aan de universiteit Paris 8 in Saint-Denis, de 'gettofaculteit', zegt hij schertsend. We zitten in een brasserie tegenover de basiliek Saint-Denis, de laatste rustplaats voor de koningen van Frankrijk. Dat de voorheen landelijke omgeving van de koninklijke begraafplaats zo verstedelijkt is geraakt, heeft alles te maken met de industrialisatie van eind negentiende eeuw, vertelt Kokoreff. 'De industrie bracht het departement economisch tot bloei en trok arbeiders aan vanuit Noord-Afrika, Italië en Oost-Europa. Tegelijkertijd bleef het woningbeleid achter en ontstonden er sloppenwijken die pas in de jaren zestig, zeventig van de vorige eeuw zijn vervangen door grote flatwijken met sociale huurwoningen.'
Na de oliecrisis in 1973 raakte de industrie in de problemen en daarmee ook de toeleveringsbedrijven. Fabrieken sloten hun deuren en vertrokken al dan niet naar lagelonenlanden. 'Dat leidde tot een enorme werkloosheid, armoede, verloedering van gebouwen, afbraak van sociale voorzieningen en slecht openbaar vervoer', vervolgt Kokoreff. 'Noord-Afrikanen, Sub-Saharanen, Aziaten en voormalig Joegoslaven zijn ieder in een andere buurt geplaatst en dat heeft geleid tot gettovorming en interraciale conflicten. Daar kwam het gevoel van uitsluiting, racisme, islamofobie en discriminatie bij, alleen al door de talrijke aanhoudingen op straat op grond van huidskleur. De blanke middenklasse trok weg.'
In diezelfde jaren zeventig nam de drugshandel een aanvang, en daarmee groeide de onveiligheid. Bezuinigingen leidden tot het verdwijnen van maatschappelijke organisaties. 'Met de val van het communisme groeide de kloof tussen links en de arbeidersklasse en kreeg het extreem-rechtse Front National zijn eerste succes. De politiek, links of rechts, niemand pakt de oorzaken van de criminaliteit onder de kansarme jongeren aan', zegt Kokoreff.
De massale rellen van juni vorig jaar getuigen van de al decennialange slechte relatie tussen jongeren en politie. 'De terugkerende woede-uitbarstingen dateren uit het begin van de jaren zeventig van de vorige eeuw, en vinden zonder uitzondering plaats in reactie op de dood van een jonge Noord-Afrikaan dan wel Sub-Saharaan na een gewelddadige confrontatie met de politie.'
Kokoreff doet al tientallen jaren onderzoek naar de problematiek in de Franse voorsteden. InDiagonale de la rage(2021) geeft hij een analyse van de terugkerende opstanden vanaf 1968 tot en met de gele hesjes. Hij noemt het verzet van de'sans voix', de mensen die niet worden gehoord, 'legitiem' gezien de sociaal-economische omstandigheden van de demonstranten en het racistische gedrag van de politie.
'De geschiedenis herhaalt zich', concludeert de socioloog na de rellen van juni vorig jaar waarbij naast Nahel in december nog eens twee jongens, Théodor en Justin, wegens het negeren van een stopverbod de dood vonden. 'Al vijftig jaar zorgen dezelfde oorzaken voor dezelfde gevolgen: de werkloosheid en de stedelijke, sociale en raciale segregatie geven een gevoel van uitsluiting dat uitmondt in volkswoede en straatgeweld. Al vijftig jaar lang leidt iedere opstand tot goede voornemens en beloften. Zodra de openbare orde echter weer is hersteld, verzanden alle beloften van loopbaanbegeleiding of andere sociale plannen voor de gettowijken weer in bureaucratie en onverschilligheid.'
In Blanc-Mesnil, ook gelegen in SeineSaint-Denis, annuleerde de burgemeester na de opstand van juni de festiviteiten tijdens de nationale feestdag op 14 juli. Ook het jaarlijkse zomerstrand werd afgelast, het geld werd besteed om de schade die de relschoppers hadden veroorzaakt te repareren. 'Tot verdriet van de plaatselijke jeugd, die door gebrek aan middelen nooit op vakantie gaat.'
'Hoeveel Nahels zijn er níetop film vastgelegd?' Zo was te lezen op een spandoek tijdens de stille tocht voor de doodgeschoten minderjarige Nahel. Kokoreff knikt bevestigend: 'Zijn dood staat op beeld en is daarmee het bewijs dat hij slachtoffer is van de racistische praktijken van de politie.' Daarin schuilt het grote verschil met de dood van de twee jongens die zich voor de politie verstopten in een elektriciteitshuisje in 2005. 'Er was destijds geen bewijs. Ook al was het commentaar over de politieradio niet mis te verstaan: "Ik geef geen moer om hun leven." Wat in juridische termen betekent: geen hulp bieden aan iemand in nood, en dat is strafbaar. Toch werd de zaak na tien jaar procederen niet ontvankelijk verklaard.'
De wetswijziging van 2017 die een agent toestaat 'bij ernstig gevaar' zijn vuurwapen te trekken, helpt niet, meent Kokoreff. 'Er zijn meer dan twintig dodelijke slachtoffers gevallen na het weigeren van een stopverbod; een verdubbeling ten opzichte van diezelfde periode ervoor. Na dit alles mag je tegenmaatregelen verwachten. Er is een onafhankelijk controleorgaan nodig voor het wapengebruik door de politie. We moeten terugkomen op die wet uit 2017. Daarnaast dient er aan de politieopleiding te worden gewerkt. En vooral aan de verbetering van de relatie tussen politie en bevolking die veel te zwaar bewapende RoboCops op zich afgestuurd krijgt. Wat te denken van de beelden van politieagenten die applaudisseerden na de dood van Nahel M.?'
Politieagenten staan volgens Kokoreff niet boven de wet, ze zijn de vertegenwoordigers van de wet. 'Hoe kon het dat het volledige politieapparaat van Béziers in staking ging en dat in de rest van het land vijf procent thuisbleef omdat er drie collega's in voorarrest zaten? Voor de agent die het dodelijke schot op Nahel M. heeft afgevuurd is 1,6 miljoen euro ingezameld! Hij wordt nog steeds beschuldigd van doodslag, maar is in november op borgtocht vrijgelaten en mocht thuis de feestdagen vieren. De politie heeft zelfs gevraagd om een status aparte en minister van Binnenlandse Zaken Gérald Darmanin heeft dat verzoek niet direct afgewezen. Straffeloosheid wordt kennelijk beschermd door de macht. Het maakt de politie oncontroleerbaar en dat gaat dwars tegen de regels van de rechtsstaat in.'
Onschendbaar is de politie nu nog niet, erkent hij. 'Toch is het ballonnetje opgelaten. Men laat de bevolking wennen aan een uitzonderingspositie. De minister kan immers niet zonder de steun van de politie om de orde te bewaken.'
Kokoreff neemt een slokje van zijn koffie en slaakt een vermoeide zucht. 'Sorry, maar ik zie het somber in. Het doet denken aan de jaren dertig van de vorige eeuw en de speciale wetten voor vluchtelingen en buitenlandse joden. We leven in een tijd die riekt naar het pre-fascisme. De grootste Franse politievakbonden waren na de Tweede Wereldoorlog gelieerd aan de Communistische Partij, tegenwoordig aan extreem-rechts.'
De vraag of Kokoreff een verkiezingsoverwinning van extreem-rechts bij de aanstaande EU-verkiezingen of de Franse presidentsverkiezing in 2027 verwacht, doet hem de schouders ophalen. 'We bevinden ons nu al in de shit,excusez le mot. Alleen al aan de dreiging van extreemrechts dat vooroploopt in de peilingen voor de Europese verkiezingen meent de regering het recht te kunnen ontlenen om de linkse oppositie te diskwalificeren. Er worden demonstraties verboden, zoals onlangs een bijeenkomst van JeanLuc Mélenchon(van het links-radicale La France insoumise - ad)in Lille. Er zouden mogelijk antizionistische en zelfs antisemitische leuzen kunnen worden geuit, omdat Mélenchon weigerde de aanslagen van Hamas op 7 oktober te veroordelen. Er werd in april een verbod op een protestmars in Parijs tegen racisme en islamofobie en vóór de bescherming van kinderen in Gaza afgekondigd. De demonstratie werd al tot delict verklaard terwijl er nog niets was gebeurd. Binnen een democratie heeft de oppositie het recht haar stem te laten horen. Of dat nu wel of geen geweld uitlokt.'
Nadat de rellen van eind juni met veel geweld en traangas waren neergeslagen en de rust tot opluchting van de publieke opinie was teruggekeerd, voelde president Macron zich weer sterk, zegt Kokoreff. 'Hij ontkende iedere verantwoordelijkheid van de staat, om de schuld vervolgens in de schoenen te schuiven van de sociale media en de ouders die hun kinderen niet in de hand zouden hebben.'
Minister van Binnenlandse Zaken Gérald Darmanin meldde in navolging hiervan dat er 'streng dient te worden opgetreden tegen het tuig en er geen sociale excuses moeten worden gezocht waar die niet zijn'. Tot slot meende minister van Justitie Éric Dupond-Moretti dat de jeugd 'de dood van een jongere had misbruikt (...) om chaos te scheppen en onze overheidsgebouwen aan te vallen'.
Het strafrechtelijk antwoord op de rellen van juni was fors. De 3915 arrestaties leidden tot 1278 veroordelingen en 1056 gevangenisstraffen, waarvan 742 onvoorwaardelijk. Gemiddeld ging het om straffen van acht maanden voor diefstal, openbare geweldpleging of geweld tegen de politie. In Lyon kregen vier jongeren van achttien en negentien jaar tot vier maanden gevangenisstraf voor het stelen van bonbons, vruchtensap en muesli. In Saint-Denis werd de hele voorraad elektrische fietsen in supermarkt Carrefour geplunderd en ging de fik in het naastgelegen gemeentehuis. Van de vier betrokken minderjarigen zonder strafblad kregen er drie zeven maanden onvoorwaardelijke celstraf.
De zware straffen passen bij de dominante toon van president Macron en zijn minister van Justitie Dupond-Moretti, legt Kokoreff uit. 'Er is niet geoordeeld op grond van het individu maar op de context: het verstoren van de openbare orde is onacceptabel. Er wordt gehamerd op "orde, orde, orde". Ouders worden verantwoordelijk gesteld voor de vernielingen van hun kinderen en riskeren korting op de kinderbijslag of een boete tot dertigduizend euro voor toegebrachte schade. De regering heeft zelfs een wetsvoorstel in de maak om ouders een taakstraf of zelfs tot drie jaar gevangenisstraf op te kunnen leggen. Er wordt met minachting over de ouders gesproken en dat past natuurlijk in het extreem-rechtse discours dat maar al te graag de islam aanvalt, waarna jongeren woedend worden en dat dan weer met geweld de kop in moet worden gedrukt. Tegelijkertijd probeert men vooral geen ruchtbaarheid te geven aan de feilen van het politieapparaat of het sociale-woningbeleid.'
Officier van justitie Alice Guilletkreeg na de rellen van juni negentig zaken in behandeling. Het heeft wel even geduurd, erkent ze. 'Door personeelsgebrek in het jeugdstrafhof van Bobigny moesten minderjarigen tot een half jaar wachten op hun veroordeling. Opvallend was de jonge leeftijd van de arrestanten, twaalf, dertien jaar, waarvan het merendeel geen strafblad had.'
Ze wijt dit aan de sociale media die de jeugd oproepen tot actie en het maken van filmpjes. Ze herkent zich niet in de zware straffen zie zijn opgelegd. 'We hebben vooral veel taakstraffen verordonneerd; een minderjarige die medeplichtig was aan het in brand steken van een politiebureau is onder gerechtelijk toezicht geplaatst. Hij moet aan een aantal verplichtingen voldoen en zo niet, dan gaat hij pas dan alsnog de gevangenis in.'
Tegenover het bureau van Alice Guillet is collega-officier van justitie Emmanuelle Kern aangeschoven. Zij behandelt de telefonische meldingen vanuit scholen, ziekenhuizen of andere openbare instellingen. Ook heeft ze de minderjarige vluchtelingen onder haar hoede. Dagelijks haalt het Rode Kruis soms wel vijftien minderjarigen tussen de twaalf en zeventien jaar, vooral jongens, van de straat of van het naburige vliegveld Roissy. 'Bij gebrek aan opvangcentra met begeleiding brengen we ze soms onder in een hotel. Ze gaan naar school. Toch vallen er nogal eens kinderen uit Noord-Afrika ten prooi aan bendes. Die zetten ze in een kraakpand waarna ze sigaretten moeten verkopen bij metro-uitgangen, of drugs; ze raken verslaafd en komen vaak niet meer uit het circuit.'
Daarnaast heeft ze haar handen vol aan Roemeense kinderen die op straat bedelen, vertelt Kern. 'De ouders beweren tegenover de rechter dat bedelen hoort bij de Roma-cultuur. Voor ons is het een delict en we brengen het kind onder in een veilige omgeving. Na enkele maanden gaan de kinderen terug naar de ouders onder voorwaarde niet opnieuw te gaan bedelen, maar hoe controleer je dat?' En dan zijn er de kinderen die met hun moeders terugkeren uit de vluchtelingenkampen in Koerdistan of Turkije en vanuit het naburige vliegveld Roissy ook op het bureau van Kern terechtkomen. 'We hebben hier negentig van de in totaal driehonderd kinderen in behandeling. Na de bloedige aanslag op Charlie Hebdo in januari 2015 moeten de moeders hebben geweten dat ze met hun vertrek naar IS-gebied een terroristische organisatie steunden. Ze gaan de gevangenis in. Hun kinderen vallen onder de kinderbescherming en worden in een opvangcentrum geplaatst. Zo mogelijk worden ze na enige tijd ondergebracht bij familie. Dat is niet altijd een succes; ze missen hun moeder, slapen slecht en zijn getraumatiseerd.'
'We komen pas in beeld na de oorlog', zegt Kern niet zonder cynisme. Elke dag worden zij en haar collega Alice Guillet geconfronteerd met jongeren die een delict hebben begaan of die iets verschrikkelijks is overkomen. 'We proberen met jeugdhulpverleners zo veel mogelijk bij te dragen aan preventie', zegt Guillet. 'Je moet je niet uit het veld laten slaan.' Al wordt er op dit moment gerekruteerd, de afdeling kampt met achterstanden en er is een tekort aan hulpverleners waardoor een hulpprogramma soms maanden op zich laat wachten. 'In 2000 is de buurtagent wegbezuinigd en er is een tekort aan straathoekwerkers die met activiteiten proberen te voorkomen dat kinderen in de criminaliteit terechtkomen.' Dat zijn politieke keuzes, zegt Guillet met een blik van verstandhouding naar haar collega. 'Daar kunnen we geen uitspraak over doen.'
Van de 73 dodelijke slachtoffersdie vielen tijdens rellen tussen 1 januari en 1 augustus vorig jaar waren er, volgens een recent rapport van het
Franse ministerie van Binnenlandse Zaken, negen minderjarig en 25 tussen de 18 en 25 jaar. Volgens het laatste rapport van de inlichtingendiensten vormt Frankrijk met zeshonderdduizend cocaïnesnuivers en vijf miljoen cannabisgebruikers de grootste afzetmarkt voor drugs in Europa. Toch blijven rapporten die pleiten voor gereglementeerd gebruik in lades liggen, aldus een analyse vanLe Monde.
Socioloog Kokoreff constateert dat Frankrijk samen met Denemarken het meest repressieve drugsbeleid van de Europese Unie voert. 'Tegelijkertijd vind je hier het grootste aantal drugsgebruikers. Een verbod heeft dus geen zin. Investeer in preventie, risicobeperking, gezondheidszorg, educatieve projecten, opvangcentra en voorlichting. Geef maatschappelijk werkers meer ruimte en geld. Dankzij het werk van de nog overgebleven maatschappelijke organisaties is er niet elke dag een opstand, houden de jongeren zich rustig en zijn hun ouders niet totaal wanhopig.'
Etnische statistieken zijn verboden, maar uit onderzoek blijkt dat een derde van de bevolking in Seine-Saint-Denis Franse grootouders heeft en twee derde van Noord-Afrikaanse origine is, dan wel afkomstig uit de Sub-Saharalanden. Van zijn studenten aan de sociologiefaculteit is bijna twee derde vrouw, schat Kokoreff. 'Op hen is alle hoop van de ouders, doorgaans laag opgeleid en soms analfabeet, gevestigd. Meisjes worden thuisgehouden en zien op hun beurt een opleiding als de kans om los van thuis te komen, een goede baan te krijgen, een man van hun kaliber te trouwen, een huis te kopen, kortom: tot de middenklasse te behoren.'
De enige manier om tegenwoordig te slagen is een opleiding. 'Dat is lastig voor jongens die, anders dan meisjes, de straat opgaan. Op school kunnen ze niet meekomen en worden ze vernederd. Delinquentie wordt een oplossing in plaats van een probleem. Ze kunnen hiermee loskomen van de familie en geld verdienen om het laatste model Nikes te kopen. Net als wij wordt de jeugd overspoeld door de marketing van de consumptiemaatschappij en spiegelen ze zich aan de legendarische uitspraak van oud-president Nicolas Sarkozy: "Als je geen Rolex hebt op je vijftigste, ben je mislukt." In films zien ze alleen de helden in bmw's en niet de gevangenis of de begraafplaats. De volwassen bendes die onderling in stilte met elkaar afrekenden hebben plaatsgemaakt voor straatbendes, drugshandelaren binnen soms zelfs één wijk. De kinderen krijgen twintigduizend euro voor een moord en een extra premie van tweeduizend euro als ze hun moord filmen en viraal laten gaan.'
Een straatverbod tussen elf uur 's avonds en zes uur 's ochtends, zoals eind april in Nice werd afgekondigd, is een initiatief van overheidswege om minderjarigen op het rechte pad te houden. In een poging scholieren op een educatieve manier aan te pakken verordonneerde de huidige premier Gabriel Attal onlangs dat leerlingen die de lessen verstoren of op school vernielingen aanrichten een slechte aantekening krijgen die van invloed is op hun eindexamen. Deze wordt pas gewist als ze zich aan de regels houden. Schooldirecteuren hebben al vraagtekens gezet bij de uitvoerbaarheid.
'Bij u wekken ze afgrijzenen zij zijn bang voor u.' Kokoreff haalt de versregel aan uitÁ ceux qu'on foule aux pieds, een gedicht van Victor Hugo uit 1871 over de notabelen en het volk. 'Onze rechtse regering voert een neoliberale politiek door het schrappen van een sociaal beleid, uitsluiting van de minstbedeelden en het destabiliseren van de middenklasse. Het neoliberalisme wordt gecombineerd met een autoritaire overheid die steunt op een politieapparaat om ieder protest de kop in te drukken. Het electoraat in de voorsteden is niet interessant voor de politieke partijen omdat velen niet naar de stembus gaan. Men weet heel goed dat de drugshandel het grootste probleem is en bendes de macht in handen hebben in de voorsteden.
Onze overheid neemt alleen repressieve maatregelen die het probleem vergroten en niets aan de situatie veranderen. Discussie over oorzaken ontbreekt. Over armoede, werkloosheid en de oplossing wordt niet gesproken: een stedenbeleid dat over de nodige middelen beschikt. Tegenover de groeiende sociale problemen is politiek beleid nodig voor werk, onderwijs, het opruimen van de getto's, de kwetsbaarheid van eenoudergezinnen en eenvoudige toegang tot een opleiding. Kortom, een beleid dat álle problemen omvat, want alles heeft met elkaar te maken.'
Aanvankelijk hadden de socialisten een grote aanhang onder de arbeiders in de voorsteden, maar die is verloren gegaan door het uitblijven van maatregelen om de groeiende werkloosheid en aanverwante sociale problemen aan te pakken. Toch heeft Nupes, de coalitie van linkse partijen, tijdens de laatste verkiezingen vorig jaar in Seine-Saint-Denis een hoge score gehaald, erkent Kokoreff. 'Helaas is men het onderling niet eens, zijn de socialisten eruit gegaan en krijgen ze dus niets voor elkaar. Intussen blijft het extreem-rechtse Rassemblement National het goed doen, ook hier. De partij heeft een verhaal over orde en rust, propageert een sociaal beleid en poogt haar extremistische sympathieën binnenskamers te houden.'
Rassemblement National is populair bij de middenklasse die in Frankrijk is geboren maar wier ouders uit Noord-Afrika afkomstig zijn. 'Zij waarderen het liberalisme: de vrijheid van het individu, het maatschappelijk succes en het geld. En vergeet niet dat het antisemitisme, het anti-Israël-sentiment, hier nog leeft. Rassemblement National profileert zichzelf als een nieuwe wind, het maakt geen deel uit van het politieke systeem, ze behoren niet tot "de bende van vier", de vier grote partijen: liberalen, republikeinen, socialisten en communisten. Het RN heeft nog nooit een president mogen leveren en juist dat gegeven kan ze aan de macht helpen.'
Toen voormalig minister van Onderwijs en huidig premier Attal bij aanvang van het afgelopen schooljaar de abaya verbood, bestempelde hij de moslims tot een afwijkende gemeenschap, zegt Kokoreff. 'Dat houdt iedereen nu bezig in plaats van de werkelijke problemen van het lerarentekort of de privé-scholen. Wat kun je nog meer doen om extreem-rechts te bedienen?'
'Er moet een kleine bloem zijn die groeit.'Aldus voormalig premier Élisabeth Borne na het debat over de oorzaken van de opstanden van vorig jaar juni. Kokoreff kon het nauwelijks geloven. 'Ze sprak over hervorming van de politie die jongeren in de voorsteden meent te kunnen tutoyeren en was kritisch over de inzet van gezichtscontrole op discriminatoire gronden. Daarnaast moest volgens haar de rol van de maatschappelijk organisaties worden versterkt.' Dat laatste leek inderdaad een kleine bloem, zegt Kokoreff. 'Het bood een sprankje hoop.'
Maar de concrete voorstellen van de senaat op basis van het rapport van de enquêtecommissie over de aanpak van de problemen die tot de geweldsexplosie van juni 2023 leidden, lieten tot 11 april op zich wachten en zijn puur repressief, stelt Kokoreff tot zijn teleurstelling vast. 'Extra veiligheidsmaatregelen, inzet van drones en camera's op straat en extra politiecontrole voor minderjarigen. De uitdrukking "institutioneel racisme" op het gebied van wonen, scholing, werk en identiteitscontroles komt slechts eenmaal voor in het rapport; de diepere oorzaken van de rellen van juni worden eenvoudig ontkend. Niet verrassend, wel om wanhopig van te worden.'
Kokoreff loopt met me mee naar de metro die me terugbrengt naar Montparnasse in Parijs. Nee, hij gaat niet mee: 'Natuurlijk woon ik hier.'
De renovatieprojecten onderweg naar het metrostation, alle in het teken van de aanstaande Olympische Spelen, duiden op gentrificatie. Kokoreff ziet er, anders dan de huidige socialistische burgemeester van Seine-Saint-Denis, geen oplossing in. 'Het moet een trendy buurt worden zonder de auto's of bussen die er nu doorheen denderen. Het is klassiek en onrechtvaardig: de gevaarlijke klasse wordt weggezet. Hoe beter het gaat, hoe verder de armen worden weggeduwd.'