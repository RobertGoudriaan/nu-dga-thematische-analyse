Een hang naar de wereld Fotografie Ad van Denderen

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
16 november 2023
Op de tentoonstellingOnderwegvan Ad van Denderen in Rotterdam is prachtig te zien hoe hij zich door de jaren heen heeft ontwikkeld van observerend fotograaf naar conceptueel kunstenaar.
Het is een levendat aan je voorbijflitst in het Nederlands Fotomuseum in Rotterdam. Het leven van Ad van Denderen, om precies te zijn. Natuurlijk, er blijft een hoop aan het zicht onttrokken. Van Denderen is een fotograaf die, hoe dicht hij er ook bovenop zit, zijn professionele distantie wil bewaken. En ook van zijn persoonlijke leven krijgen we weinig mee. Ja, de tentoonstelling opent met een reeks pasfoto's van Van Denderen. Een man die voor je ogen verandert en toch onmiskenbaar dezelfde blijft. Maar dat zijn toch echt functionele portretten. Gemaakt voor op een persaccreditatie of een ander officieel document. Hij is het soort fotograaf met een hang naar de wereld. Niet geïnteresseerd in zichzelf, doch onmiskenbaar trots op zijn werk.
Dezelfde pasfoto's staan ook helemaal achter inOnderweg,de mooie publicatie die verschijnt bij deze overzichtstentoonstelling, op een spread tussen twee beschouwende teksten in. Het fotografische deel van het boek is even daarvoor afgesloten met een portret dat collega Koos Breukel maakte van Van Denderen en Ata Kandó, op haar honderdste verjaardag. Het is een foto waarnaar je heel lang kunt kijken. Naar hoe jongensachtig zijn verschijning is, naast die van haar. Naar haar delicate blouse en zijn grove trui. Naar hoe oud ze is maar hoe vitaal ze er op de een of andere manier toch uitziet. Naar de getallen in het bijschrift, die vaag doen beseffen dat haar vroegste herinneringen van tijdens de Eerste Wereldoorlog moeten stammen. Naar haar handen. Naar de gevlekte dunne huid, en hoe die, precies daar waar ze Van Denderens hand stevig vasthoudt, om haar knokkels is getrokken als lakens die in een verlaten zomerhuis over de meubels zijn geworpen.
Dat de foto in dit boek is opgenomen is geen ijdele poging van Van Denderen om zichzelf in een langere traditie te plaatsen. Het is een bewijs van zijn plaats in die traditie. Kandó was zijn docent op de opleiding Grafische Vormgeving aan de academie in Utrecht. Zij leerde hem afdrukken maken in de donkere kamer. En toen hij terugkeerde van zijn eerste lange reis, via Israël en het Midden-Oosten liftend naar India, was zij het die hem - nadat hij bij thuiskomst al zijn volgeschoten filmpje in de kledingkast van zijn ouders had ontwikkeld - hielp bij het maken van de selectie foto's voor zijn allereerste tentoonstelling. Een tentoonstelling die ze ook opende. Op haar beurt had Kandó, een paar jaar voordat Breukel het portret maakte, Van Denderen gevraagd of hij haar wilde helpen met een tentoonstelling in Brussel. Al haar oude vrienden waren overleden, kon hij niet een praatje houden?
Een goede oeuvre-tentoonstelling legt zowel de constanten in iemands werk bloot als de wijze waarop dat werk zich door de tijd heeft ontwikkeld. In het geval van Van Denderen is de constante helder: het is die hang naar de wereld, een rusteloosheid die een uitweg vond in engagement. Niet heel vreemd, voor een fotojournalist. Opvallender is de ontwikkeling die hij lijkt te hebben doorgemaakt. Hoe radicaal anders hij door de jaren heen is gaan werken. Van een observerende en soms zelfs participerende journalist naar iets als een documenterende kunstenaar. Het is iets wat vooral in het oog springt omdat Van Denderen die nieuwe dingen is gaan doen op plekken waar hij al eerder kwam. Is hij anders naar de wereld gaan kijken omdat hij de dingen anders is gaan doen? Of is hij de dingen anders gaan doen omdat hij anders naar de wereld ging kijken?
De chronologie wordt inzowel het boek als de tentoonstelling slechts heel losjes gevolgd. De precieze jaartallen doen er weinig toe, zo lijkt het idee. En ook wat de plekken waar hij fotografeerde betreft begint het al snel te duizelen. 'Zeist, Amsterdam, Goudswaard, Margraten, St Willebrord.' Met dat hoofdstuk begint het verhaal dat het boek wil vertellen. Maar daarna? Londen en Lima. Havana en Teheran. New Orleans en Grozny. Kaapstad en Caïro. Algerije, Libië, Israël, Palestina. Het gaat maar door.
Het is die eerste decennia getuigenisfotografie in een herkenbare beeldtaal.How the other half lives. Twee projecten van een wat langere adem fotografeert hij dicht bij huis. In België volgt hij eind jaren tachtig de mannen die vanuit heel Europa, en van de randen van het continent, naar hier zijn getrokken om te werken in de steenkolenmijnen in Waterschei en Winterslag. Dat het einde van de mijnen in zicht is, is allang duidelijk. Het zijn mooie foto's. Je voelt de hitte en hoe zwaar het werk is. Op een van de beelden staat een man in zijn blote kont, zo lijkt het althans. Hij wringt met zijn blote handen het zweet uit zijn broek. Het zijn beelden waarop zuurstof schaars is.
Tien jaar eerder liet Van Denderen zich in Amsterdam opsluiten in twee huizen van bewaring die op het punt stonden te worden gesloten. De gedetineerden zouden gaan verhuizen naar de gloednieuwe Bijlmerbajes. Ook hier zit er weinig lucht in de beelden. Voel je die beklemming omdat hij zichzelf had laten opsluiten? Of is het effect vooral zo sterk omdat hij voor het maken van de foto's zijn rug naar het natuurlijke licht uit de getraliede ramen keerde? Wat zie je? Mensen met wat schamele bezittingen, beroofd van iedere vrijheid behalve die om wat uitgescheurde foto's aan de muur te plakken. Bakstenen muren waar de verf van afbladdert.
Een foto uit 2001 van een jonge zwarte vrouw, gemaakt in Punta Paloma in Spanje. Donkere wolken boven een onherbergzaam landschap. Een beeld dat me niet losliet, maar ik begreep pas waarom nadat ik in het boek een korte tekst van Van Denderen had gelezen. De vrouw voor in het beeld knoopt een witte blouse dicht. Net als bij een paar andere mensen in het beeld steken haar armen uit geopende manchetten. Dat het mensen zijn die zojuist een oversteek hebben overleefd is duidelijk, maar wat ik niet had geregistreerd is dat niet alleen zij maar ook andere mensen op het beeld schone kleren aantrekken nog voordat ze het strand hebben verlaten.
Van Denderen vertelt dat de vrouw een zorgvuldig dichtgeplakt pakje had open gepulkt, laagje voor laagje, om er een maagdelijk witte blouse uit tevoorschijn te halen. 'Alsof ze op een waardige manier aan haar nieuwe leven wil beginnen.' Een alinea eerder beschreef hij iets wat op de foto niet zichtbaar is. Het lichaam van de man dat iets verderop is aangespoeld. Het lichaam van iemand die net als de vrouw zichzelf opnieuw had willen uitvinden.
Wat opvalt aan de tentoonstellingis de enorme variëteit. Niet alleen inhoudelijk, hoe Van Denderen de wereld over is geraasd, maar ook in de manier van presenteren. Nieuwe en oude afdrukken hangen naast elkaar, soms groot, soms klein. Op iedere plek in de ruimte zijn andere keuzes gemaakt, zonder dat het geheel ooit een rommelige indruk maakt. Hoogtepunt is de vijftien meter lange vitrine.
Vaak is dat toch vooral iets waarin ondersteunend materiaal is verzameld, tastbare dingen waarop, op weg naar de uitgang, nog een vluchtige blik kan worden geworpen. Maar in dit geval is het iets wat in één oogopslag duidelijk maakt wat je je moet voorstellen bij het woord 'levenswerk'. De vitrine is gevuld met boeken en bladen en knipsels, met inderhaast gemaakte aantekeningen onderweg en laat op de avond neergepende overpeinzingen, met contactafdrukken en met ingeraamde dia's.
Het is de gang langs deze vitrine die benadrukt hoe Van Denderen zich door de jaren heen heeft ontwikkeld. Dat reportages langzaam plaatsmaakten voor projecten. Hoe individuele reizen onderdeel werden van studies die een decennium of meer omspanden. Neem het plaatsje Welkom, in Zuid-Afrika, waar hij eerst als een observerende fotojournalist de apartheid vastlegde maar waar hij later naar terugkeerde, niet alleen om zelf conceptuelere foto's te maken, maar ook om de bewoners hun eigen leven te laten vastleggen. Hij schrijft ergens: 'Niet alleen Welkom is sinds de afschaffing van de apartheid veranderd, maar ik ook. Zeventwintig jaar later kijk ik met andere ogen naar die plek. In plaats van in te zoomen, zoals ik toen deed, houd ik meer afstand en zoek ik naar minder eenduidige beelden.'
Minder eenduidige beelden, dat is het. Neem de foto's die hij in Israël en Palestina maakte. De vroege beelden tonen de strijd van dichtbij en zitten vol emotie. Jaren later begint hij met een grotere distantie naar dezelfde plekken te kijken. De mensen die hij fotografeert beginnen te verdwijnen in het landschap waarin ze zijn vastgelegd. Ze joggen, klein als legopoppetjes, door illegale nederzettingen, of ze bestaan alleen nog op de posters waarop ze na een zelfmoordaanslag worden verheerlijkt. Het projectStoneeindigt ermee dat hij de stenen die bij een checkpoint in Qualandia zijn geworpen begint vast te leggen.
Van Denderen is veranderd van iemand die werd aangetrokken door het grofste contrast in iemand die zich wil verhouden tot de ingewikkeldheid die schuilgaat achter zulke harde botsingen. Dat de zwart-witbeelden van eerst en de kleurenfoto's van later door elkaar hangen, maakt het beeld compleet. Samen tonen ze het contrast en de nuance. Maar die nuance van Van Denderen is wat anders dan je verschuilen achter het idee dat de dingen nu eenmaal ingewikkeld zijn.
Ergens in het boek wordt de regio omschreven als een plek 'die steeds complexer werd'. Ik begrijp meteen wat ermee bedoeld wordt, maar die woorden staan naast een foto van kolonisten die een vlag planten. Ze stichten een illegale nederzetting op de Westelijke Jordaanoever. Het is dezelfde nederzetting als die waar jaren later op een foto van Van Denderen iemand doorheen jogt. Als de foto van die geplante vlag iets duidelijk maakt, is het juist hoe sommige dingen helemaal niet ingewikkeld zijn. Het is niet dat wat er gebeurt steeds ingewikkelder wordt, het is dat het steeds lastiger wordt om je een voorstelling te maken van een uitweg uit de spiraal van geweld en onderdrukking.
Ad van Denderen,Onderweg,Nederlands Fotomuseum, t/m 28 januari
De man wringt met zijn handen het zweet uit zijn broek; beelden waarop zuurstof schaars is
...