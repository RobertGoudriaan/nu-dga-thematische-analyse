De stille exodus Heeft de economie de mens nog nodig?

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
21 september 2023
De zelfscan vervangt de kassamedewerker, taxi's rijden zonder chauffeur en binnenkort zijn er wellicht ook geen schrijvers, tolken en vertalers meer nodig. Welke rol is er nog weggelegd voor mensen van vlees en bloed in de economie van de toekomst?
Uiteindelijk blijkt de drempel om teontdekken of ik al overbodig ben vooral een mentale. Wanneer ik me na maanden aarzelen over mijn weerzin heen heb gezet, is het ChatGPT-account binnen enkele minuten aangemaakt. Ietwat onbeholpen tik ik mijn allereerste vraag in.
'Schrijf een artikel, in de stijl vanDe Groene Amsterdammer,over het verdwijnen van de mens uit de economie: van de kassa in de supermarkt tot het stuur van de taxi.'
Ik klik op verzenden. Meteen verschijnt de ene na de andere zin op mijn scherm. 'De Stille Exodus: Menselijke Verdwijning uit de Economie', luidt de kop. Krom Nederlands, maar die eerste drie onheilspellende woorden zijn helemaal niet slecht. Als een mansplainende allesweter die op een kringverjaardag aan het bier zit, gespeend van zelftwijfel, gaat de chatbot verder.
'De wereld van de economie heeft altijd gedraaid om menselijke inzet en arbeid', lees ik. 'Van het aanslaan van de kassa in de lokale supermarkt tot het vasthouden van het stuur van een taxi, waren menselijke handen onlosmakelijk verbonden met de werking van deze systemen. Echter, de afgelopen decennia hebben we een stille verschuiving gezien in dit landschap. Steeds meer menselijke taken worden overgenomen door technologie en automatisering. Wat betekent dit voor onze samenleving? Is het verdwijnen van de mens uit de economie een positieve ontwikkeling of een bron van zorg?'
Voor de duidelijkheid: ChatGPT is niet echt intelligent. Het begrijpt niets van de wereld om ons heen. Verwacht dus geen geniale inzichten. Het AI-taalmodel is gewoon heel goed in het voorspellen van welke woorden op elkaar horen te volgen. Dat doet het aan de hand van de miljoenen teksten waarmee het getraind is. Logisch dat de antwoorden neigen naar de grauwe middelmaat.
En toch. Het gegeven dat dit pas een voorproefje is van wat ons te wachten staat, hakt erin. Het is niet eens de angst voor werkloosheid. Al is dat verre van ondenkbaar, zoals eerder dit jaar bleek uit de brief die Mathias Döpfner schreef aan zijn personeel. De CEO van mediagigant Axel Springer, bekend van kranten alsBildenDie Welten nieuwssitePolitico,kondigde een massaontslag aan. Met een hoogst actuele twist: een deel van de journalisten wordt vervangen door kunstmatige intelligentie. Dat 'heeft de potentie om onafhankelijke journalistiek beter dan ooit te maken - of haar simpelweg te vervangen'.
De echte pijn van het overbodig worden, gaat dieper dan het mogelijke verlies van een baan. De vaardigheden waarop je trots was, waarvoor je hard gewerkt hebt en die je mede zijn gaan definiëren - ze lijken van het ene op het andere moment waardeloos. Van jongs af aan duizenden boeken gelezen, meer dan wie ook in de omgeving waarin je opgroeide? Ik vermoed dat AI er nog geen uurtje voor nodig heeft. Dat bijzondere vermogen om boven de waan van de dag uit te stijgen en grotere lijnen te zien in het nieuws - ChatGPT doet het al, om nog maar te zwijgen van haar ongetwijfeld slimmere opvolgers. En dan is er nog het schrijven zelf. CEO Döpfner wrijft het er lekker in bij zijn ondergeschikten: een lopend verhaal maken wordt 'tot bijproduct, steeds meer technisch ondersteund en geautomatiseerd'.
Ik ben in goed gezelschap.Loop door een willekeurige Nederlandse winkelstraat en je waant je op een snel uitdijend kerkhof van uitstervende beroepen. Bij de Etos en de Hema maakt de caissière plaats voor de zelfscankassa. Verderop in het Geldmaat-kantoor is niet één medewerker te bekennen. Wel een rij geldautomaten, al wordt het steeds moeilijker cash geld uit te geven. Zoals bij de naastgelegen McDonald's, waar klanten hun bestelling via een digitaal scherm invoeren. Service? Natuurlijk, alles kan, maar daarvoor moet je bij zaken in het duurdere segment zijn. Ga erheen met de zelfrijdende taxi. Sinds kort al in San Francisco, binnenkort ook bij u in de buurt.
Het meest in het oog springend zijn de veranderingen in de supermarkt. Dat begon al in 1948
in de kruidenierszaak van Chris van Woerkom aan de Molenstraat in Nijmegen. Voor die tijd haalden winkeliers de boodschappen één voor één uit het schap. Nu maakte Nederland kennis met een Amerikaanse vinding. Zelfbediening. Sindsdien zijn klanten hun eigen groente en fruit gaan wegen. Bij discounters als Lidl halen ze zelf de spullen uit de doos. Op dit moment zitten we midden in de opmars van handscanners en zelfscankassa's, maar voor de toekomst moet je bij de Aldi Shop & Go in Utrecht zijn.
In het ruime winkelpand op de hoek van de Oudegracht heerst doodse stilte. Er zijn wat klanten, dat wel, maar niemand praat. Niet met elkaar, en ook niet met de caissières - die hebben ze hier niet. In plaats daarvan een zwart plafond waar een rails lang slingert met camera's en sensoren. Ik heb honger: vier broodjes verdwijnen in mijn tas. Ik neem een kop thee, stop nog wat plakken kaas bij me en loop naar de uitgang. Als ik buiten sta, voel ik me een dief.
Ten onrechte. Dankzij de vooraf geïnstalleerde app, ingevoerde creditcardgegevens en een winkel vol apparatuur die alles registreert wat de klanten uit het schap halen, zijn mijn aankopen keurig afgerekend. Een minuut later landt het bonnetje in mijn mailbox: 5,26 euro. Plus zes emoji's om mijn ervaring te beoordelen, van breed glimlachend tot woest-rood. Welke emoji te kiezen? Hoe erg is, anders gezegd, de razendsnelle opkomst van nieuwe technologie als robots en AI? En welke rol is er in deze economie van de toekomst nog weggelegd voor mensen van vlees en bloed?
De grote vrees is dat homo sapienshet paard achterna gaat als overbodig lastdier. 'Computers en robots zullen mensen vervangen', stelde de Russische econoom Wassily Leontief. 'Dit betekent dat de rol van mensen als de belangrijkste productiefactor gedoemd is te verdwijnen.' Een continue stroom wilde voorspellingen lijkt hem gelijk te geven. Van alle Amerikaanse banen loopt bijna de helft - om precies te zijn: 47 procent - het risico te worden weggeautomatiseerd. Zakenbank Goldman Sachs verwacht dat AI driehonderd miljoen voltijdsbanen gaat vervangen. Rijkaards als Elon Musk speculeren alvast over de noodzaak van een basisinkomen om al die toekomstige werklozen in toom te houden.
Angstaanjagende scenario's, maar een wereld waarin machines de banen hebben opgeslokt, zoals Kurt Vonnegut beschreef in zijn debuutromanDe grote pianola(1952), blijft voorlopig fantasie. Een hardnekkige, dat wel. De waarschuwing van Leontief stamt namelijk uit 1983. Niet lang nadat ook in Nederland werkgevers en vakbonden in het Akkoord van Wassenaar constateerden dat het, zelfs mét spectaculair economisch herstel, 'niet mogelijk zal zijn de gehele beroepsbevolking, alsmede de aanwas daarvan in de komende jaren aan werk te helpen'. De onheilspellende cijfers over de Amerikaanse banen komen van Oxford-onderzoekers Carl Frey en Michael Osborne. Dat was in 2013. Tien jaar later zaait Goldman Sachs opnieuw paniek met zijn AI-prognoses.
De economie trekt zich er niks van aan. In 2022 zijn er in Nederland meer uren gewerkt dan ooit sinds het begin van de meting. Slechts 3,6 procent van de beroepsbevolking is werkloos. Voor elke honderd werklozen zijn er 122 openstaande vacatures. Bedrijven zijn zo wanhopig op zoek naar schaars personeel dat ze, getuige de reclameborden en radiospotjes, een aanzienlijk deel van hun advertentiebudget niet langer inzetten om consumenten te lokken, maar potentiële producenten te verleiden.
Zien we spoken? Zeker niet, zegt Anna Salomons, hoogleraar werk en ongelijkheid aan de Universiteit Utrecht. 'Op individueel niveau, bijvoorbeeld in de auto-industrie, verdwijnen er wel degelijk banen. Werknemers worden ontslagen of gaan eerder met pensioen.' Samen met enkele collega's heeft ze hier uitgebreid onderzoek naar gedaan. Dat gebeurde aan de hand van gedetailleerde data over Nederlandse ondernemingen. Wat bleek? Werknemers in bedrijven waar sterk wordt geautomatiseerd, hebben vijf jaar later een twintig procent grotere kans op baanverlies.
In de jaren tachtig waren de 'blauwe boorden', de arbeiders in de zware industrie en havens, de pineut. Recenter hebben computers veel witte boorden overbodig gemaakt. Nu moeten door AI ook mensen die geen routinematige handelingen verrichten voor hun baan vrezen. 'Ik zou liever een afgestudeerd filosoof zijn', sneerde een Amerikaanse miljardair over jongeren die nog softwareontwikkelaar of accountant willen worden.
Daarbij hebben we wel de neiging dit effect te overschatten. Zo meenden deelnemers aan een onderzoek van socioloog Eric Dahlin, verbonden aan de (grotendeels door mormonen bezochte) Brigham Young University, dat één op de drie banen verloren gaat door robotisering. Degenen die het zelf was overkomen, gingen zelfs uit van bijna de helft van al het werk.
Een nog veel belangrijkere verklaring voor waarom de 'robocalyps', zoals Salomons het spottend noemt, niet uitkomt, is dat er telkens weer nieuw werk ontstaat. Drie op de vijf van de huidige banen in de Verenigde Staten bestonden niet in 1940. Ook in Nederland is de lijst van verdwenen beroepen lang. Turfstekers, koperslagers, pompbedienden - ze behoren tot het verleden. Banken en verzekeraars hebben in de afgelopen decennia tienduizenden administratieve banen geschrapt. Maar Rabobank, ABN Amro en ing zijn wel op zoek naar appbouwers, programmeurs en andere IT-specialisten. En wie had kunnen bedenken dat ze, ondanks hardnekkige pogingen deze processen te automatiseren, duizenden speurneuzen moeten werven om dubieuze transacties en klanten te controleren op witwassen en financiering van terrorisme?
Die mensen nemen op hun beurt ook weer een loopbaancoach in de hand. Ze laten zonnepanelen installeren, kopen dure havermelklatte's of volgen een yogacursus. Want ook dat is een belangrijke oorzaak van de voortdurende banengroei, zegt Salomons. 'Onze consumptie blijft groeien. Hadden we de levensstijl van voor de industriële revolutie volgehouden, dan was er nu veel minder arbeid nodig. Maar mensen willen meer. Niet alleen meer spullen, maar ook reizen, diensten als gezondheidszorg en vaker uit eten.'
De mens verdwijnt niet uit de economie.Ook in de toekomst is er een rol voor haar weggelegd. De grote vraag is welke: een glans- of een bijrol?
Ondanks de schitterende visioenen waarin tech-goeroes grossieren, groeit het pessimisme hierover. Zo geven de economen Daron Acemoglu en Simon Johnson, beiden hoogleraar aan het Massachusetts Institute of Technology (mit), in hun nieuwe boekPower and Progresshet ene na het andere voorbeeld van uitvindingen die slecht hebben uitgepakt voor gewone mensen. Denk aan de landbouw, van betere ploegen tot wisselbouw. Het vergrootte de opbrengst van het land. Voor de kleine boeren die daarop ploeterden veranderde er bar weinig.
De recentere opkomst van computers en internet zijn voor praktisch opgeleide Amerikanen zelfs gepaard gegaan met een daling van hun reële inkomen. In Nederland is de situatie iets minder dramatisch, maar ook hier is het deel van de koek dat naar de werkenden gaat, de zogenoemde arbeidsinkomensquote, gedaald. Voor die tegenvallende welvaartsstijging moet bovendien meer gewerkt worden.
De aanname is dat technologische vooruitgang voor extra vrije tijd zorgt. Een groot deel van de twintigste eeuw was dat ook zo. Onder druk van de vakbonden werd in 1919 de werkdag ingekort tot acht uur. In de loop van de jaren zestig volgde de introductie van een veertigurige werkweek met de zaterdag als vaste vrije dag. Maar ergens eind jaren zeventig, begin jaren tachtig is die ontwikkeling tot stilstand gekomen. In 2005 werkten Nederlanders gemiddeld vijf uur per week méér dan in 1975. Inmiddels zijn ook de vut en het prepensioen afgeschaft en is de aow-leeftijd opgehoogd.
'Duizend jaar geschiedenis en modern bewijs maken één ding overduidelijk: het is verre van vanzelfsprekend dat nieuwe technologieën wijdverspreide welvaart met zich meebrengen', luidt de conclusie van Acemoglu en Johnson. Dat is ook de overtuiging van Gavin Mueller. De Amerikaanse mediawetenschapper, verbonden aan de Universiteit van Amsterdam, is auteur vanBreaking Things at Work: the Luddites Are Right about Why You Hate Your Job. Daarin pleit hij voor eerherstel van de luddieten. Deze wevers zagen begin negentiende eeuw hoe machines hun werk overnamen. Dat lieten ze niet over hun kant gaan. In het holst van de nacht werd de apparatuur kort en klein geslagen.
'De term luddiet wordt vaak als een belediging gebruikt', legt Mueller uit. 'De mythe wil dat zij tegen de onvermijdelijke vooruitgang vochten. In werkelijkheid waren ze helemaal niet bang voor technologie. Maar ze hadden in dit geval alle reden om zich er tegen te keren. Fabrikanten hielden zich niet aan eerder gemaakte afspraken over de inzet van machines, prijs en kwaliteit. Nadat het Britse leger in 1816 het protest had neergeslagen, werden hun gemeenschappen inderdaad verwoest, precies zoals ze hadden voorspeld.' Uiteindelijk zouden ook de handarbeiders in Groot-Brittannië het beter krijgen, natuurlijk. Maar eerst zagen ze hun reële loon bijna halveren. Het zou generaties duren, in totaal 65 jaar, voordat hun inkomen weer terug was op het oude niveau.
In een recent artikel inThe Atlantictrekt Mueller een parallel tussen de strijd van de luddieten en de huidige staking van acteurs en scriptschrijvers die Hollywood al maanden platlegt. De ruim 170.000 vakbondsleden zijn volgens Mueller evenmin tegen vooruitgang. Ze zijn gewoon bang dat AI hun beroep uitholt. Eén mogelijkheid is dat figuranten eenmalig 'gescand' worden. Vanaf dat moment zijn er geen echte mensen meer nodig om de achtergrond van films en series te bevolken.
De zorg over deze ontmenselijkingvan de economie - letterlijk en figuurlijk - leeft breed. Niet voor niets zijn de verkiezingsprogramma's doordrenkt van pleidooien voor gemeenschapszin en tegen wat Jesse Klaver eerder het 'economisme' noemde. Caroline van der Plas pleitte in haar HJ Schoo-lezing voor een 'noaberstaat'. Daarin wordt het 'excel- en spreadsheet-denken' verruild voor wat haar BBB het 'poten-in-de-klei-denken' noemt. Ook die andere nieuwkomer die hoog scoort in de peilingen, Pieter Omtzigts Nieuw Sociaal Contract, droomt van een maatschappij waarin we, om het met het vorige regeerakkoord te zeggen, 'omzien naar elkaar'.
Met haar hang naar vroeger heeft deze economische kritiek een sterk romantische inslag. Zij wordt, in de woorden van de Franse filosoof Michael Löwy, gedreven door zowel de 'ster van de revolte' als de 'zwarte zon van de melancholie'. Er heerst ongemak over het verdwijnen van sociale verbanden, gesymboliseerd door het gezellige praatje aan de kassa. Over technocratische bestuurders die alles in cijfers en getallen vatten. Over de, om met Max Weber te spreken, 'onttovering van de wereld'.
Die nostalgie zit zelfs ingebakken in het mainstream economische denken. Adam Smith beschreef het vroege kapitalisme als een knus marktplein vol kleine ondernemers zoals 'de slager, de brouwer of de bakker waar we ons avondeten aan danken'. Een systeem waar de menselijke 'neiging om te handelen, te ruilen en uit te wisselen' niet alleen voor welvaart zorgt, maar ook aanzet tot empathie. Dat zijn eigen land op dat moment steenrijk werd door de plundering van de Bengalen vergat hij voor het gemak. Terwijl Smith zijn economische idylle op papier zette, arriveerde in Londen het ene na het andere schip met uit de koloniën geroofd zilver, goud, edelstenen en diamanten.
Geen wonder dat we smullen van verhalen over falende modernisering. Zoals in het eerste robothotel op aarde, in Japan. Er zou geen mens aan te pas komen. De robots gingen bagage dragen, bezoekers helpen, zelfs cocktails maken. Maar al in 2019 liep het fout. Een gast vertelde achteraf hoe hij 's nachts om de paar uur gewekt werd. Een overijverige kamerrobot, Churi genaamd, vatte zijn gesnurk op als een vraag die om antwoord schreeuwde. Wat volgde, kan weleens de geschiedenisboeken in gaan als het eerste massaontslag onder robots. Ruim de helft van de 243 apparaten vloog de laan uit.
In Nederland berichten de media niet minder gretig over de problemen met de zelfscankassa's. Die nodigen, onder meer, uit tot proletarisch winkelen. In 2022 werd per filiaal gemiddeld voor ruim 66.000 euro aan spullen gestolen. Dat is twintigduizend euro meer dan een jaar eerder. In sommige filialen van de Action zijn ze mede om die reden weer weggehaald. Ondertussen lieten klanten de 'kassaloze' Aldi Shop & Go in Utrecht links liggen. Pas sinds de Duitse discounter ook andere betaalmiddelen dan creditcards faciliteert, is het iets drukker geworden.
Geen beter vermaak dan leedvermaak, maar mediawetenschapper Mueller denkt dat er effectievere strategieën zijn. Hij pleit voor een 'neoludditische revolutie'. Voor zulk collectief verzet tegen nieuwe technologie, zoals de Hollywoodstaking, bestaan ook succesvollere precedenten dan de Engelse wevers, zegt hij. Hij wijst op de opkomst van het'scientific management',begin vorige eeuw. 'Opzettelijk langzaam werken', meende de grote man hierachter, Frederick Winslow Taylor, 'vormt het grootste kwaad dat het werkvolk van zowel Engeland als Amerika teistert.' De door hem gepropageerde aanpak hakte geschoold werk op in zo veel mogelijk losse handelingen. Die konden makkelijker verricht worden door ongeschoold personeel - door Taylor ook wel vergeleken met domme ossen.
'Als een soort consultant, met zijn stopwatch in de hand, toog Taylor naar een wapenfabriek in Massachusetts', vertelt Mueller. 'Hij had op dat moment al een reputatie. Eén arbeider weigerde door hem op de vingers gekeken te worden. Die werd ontslagen, waarna zijn collega's het werk neerlegden. Vervolgens voerden ze de druk op, ook op de politiek. Het resultaat was een klinkende overwinning. Het Amerikaanse Congres droeg de werkgever op het ontslag terug te draaien en te stoppen met het experiment.' En Taylor? Die kreeg een zenuwinzinking. Niet lang daarna overleed hij. Mueller: 'Het schijnt dat hij zich die laatste jaren van zijn leven heeft toegelegd op het ontwikkelen van een beter soort golfclub.'
Hoewel de mens dus niet sneloverbodig zal worden in de economie dreigt zij wel in de schaduw van robots en AI te komen staan. Onvermijdelijk is dat zeker niet. Het kan namelijk ook heel anders lopen. Niet bibberen om je baan, ook niet eindeloos zwoegen ten dienste van de machines, maar genieten - jubelen niet zozeer Silicon Valley-miljardairs als Peter Thiel en Sam Altman, maar uitgerekend sommige antikapitalisten.
Voor deze 'accelerationisten' (niet te verwarren met de extreem-rechtse voorstanders van een rassenoorlog die dezelfde naam claimen) is technologie geen ramp. Het is een belofte. De sleutel tot wat Aaron Bastiani in zijn gelijknamige manifest uit 2019'fully automated luxury communism'noemde. We staan aan het begin van wat hij 'de derde disruptie' noemt. De eerste was een jaar of twaalfduizend geleden, toen de landbouw zijn intrede deed. Boeren konden meer produceren dan ze voor zichzelf nodig hadden. De tweede disruptie volgde in de achttiende eeuw met de industriële revolutie. Nu staat onze soort op het punt definitief af te rekenen met schaarste.
Bastiani verwondert zich erover dat we ons zo'n alternatief nauwelijks kunnen voorstellen. Is het niet gek, merkt hij op, dat de tech-wereld vol vuur het evangelie van de permanente, radicale verandering preekt, terwijl de politieke en economische spelregels geacht worden voor altijd en eeuwig hetzelfde te blijven?
Het communisme heeft in zijn ogen te vroeg gepiekt. Pas met de opkomst van robots, AI en in de nabije toekomst mijnbouw in de ruimte zijn de voorwaarden voor zo'n paradijs op aarde geschapen. Want is het nou echt zo erg als werknemers wat minder uren kwijt zijn aan saai, geestdodend werk? In de woorden van Paul Lafargue, de schoonzoon van Karl Marx die in 1880Het recht op luiheidschreef: 'De grote filosofen van het kapitalisme (...) begrijpen nog niet dat de machine de verlosser is der mensheid (...) de God die hem ledige uren zal schenken en de vrijheid.'
Er is één voorwaarde. Willen niet uitsluitend de rijken profiteren van de vooruitgang, dan moeten de economische machtsverhoudingen veranderen. Dat is de stap die John Maynard Keynes verzuimde te zetten toen hij in 1928 voorspelde dat we ons een eeuw later kapot zouden vervelen. 'Werkdiensten van drie uur of een vijftienurige werkweek kunnen dat probleem wel een tijdje verhelpen', schertste hij. Kijkend naar de groei van de arbeidsproductiviteit had Keynes een punt. Hij vergat echter dat het kapitalisme nog nooit uit zichzelf, zonder druk van buitenaf, heeft gezorgd voor een eerlijke spreiding van welvaart en vrije tijd.
Ook de economen Acemoglu en Johnson spreken in hun nieuwe boek van 'een economische, sociale en politieke keuze'. Uiteindelijk hangt het af van de maatschappelijke machtsverhoudingen hoe nieuwe technologie wordt ingezet. Om bezorgers beter in de gaten te houden, zoals Amazon doet door AI-camera's te installeren in busjes. Om caissières en vrachtwagenchauffeurs deels overbodig te maken. Of om samen met de productiviteit van supermarktmedewerkers ook hun lonen omhoog te krijgen.
Ik probeer me voor te stellenwat dat voor mijn eigen vak betekent. AI kan gebruikt worden om journalisten en scriptschrijvers te vervangen. Maar het helpt me ook, als een soort razendsnelle typist, om interviews uit te schrijven. Precies zo'n tijdrovend klusje waar de meeste collega's een hekel aan hebben. Om me heen hoor ik van vrienden met andere beroepen dat ze dankzij ChatGPT niet langer eindeloos worstelen met het schrijven van teksten, van vacatures tot hele rapporten.
Door op die manier onze productiviteit te verhogen, is het inderdaad denkbaar dat technologie betere arbeidsvoorwaarden in de hand werkt, beaamt econoom Salomons. Of dat ook daadwerkelijk zal gebeuren? 'Automatisering trof tot nu toe vooral voorspelbare taken', legt ze uit. 'Het verdwijnen van die middenlaag heeft gezorgd voor polarisatie op de arbeidsmarkt.' De economie telt, met andere woorden, steeds meer rijke advocaten en laagbetaalde schoonmakers. Daartussenin zitten minder banen dan vroeger.
Het is nog veel te vroeg om hier harde uitspraken over te doen, benadrukt Salomons, maar een aantal studies naar wie baat heeft bij AI suggereert het omgekeerde effect. 'Werkenden met minder expertise, bijvoorbeeld verpleegkundigen in het ziekenhuis, kunnen hierdoor in theorie ingewikkelde taken uitvoeren die nu nog het terrein van artsen zijn. In dat geval zou technologie een gelijkmaker kunnen worden, maar dat gaat zeker niet vanzelf.'
Gavin Mueller blijft sceptisch. 'Uiteindelijk zijn er ook bij ChatGPT nog mensen nodig. Als je niet uitkijkt gaat dat gepaard met een verlies aan autonomie. Omdat je je verhalen niet langer zelf schrijft, krijg je misschien ook wel minder betaald.' Met een knipoog waarschuwt hij me alvast: 'Straks word jij als journalist nog een soort taalschoonmaker. Pas maar op. Dan mag je de rest van je leven de kromme zinnen van de chatbot kuisen.'