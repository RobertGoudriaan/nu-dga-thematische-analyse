Ik ben toch niet gek Trauma in Oekraïne

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
5 september 2024
Naast materiële schade richt oorlog ook schade in het hoofd aan. Voor Oekraïners is het een overlevingsstrategie om dat trauma niet te erkennen.
Met een zwaai zet Oleksandr Gavriljoekeen magnum whiskyfles op tafel. Drinken zullen we. Op de toekomst. Om heden en verleden weg te leven. Twee jaar geleden, na de Russische inval, was zijn land bezaaid met dode lichamen van Oekraïense en Russische militairen en stond er een uitgebrande tank met verkoolde lijken. Nu ligt het nog vol met mijnen. Al heeft Gavriljoek er in zijn eentje met zijn metaaldetector al honderden onschadelijk gemaakt, het zal nog jaren duren voor zijn akkers vrij zijn van explosieven. Zijn landerijen plooien zich rond de zuidkant van het stadje Izjoem, dat kort na de invasie in het brandpunt van het front lag. Na vijf maanden felle gevechten heroverden de Oekraïners het gebied.
De prijs van die oorlogsmaanden was hoog. De verlaten, kapotgeschoten huizen met wapperend plastic in de deuropening zijn daarvan de stille getuigen. In half ingestorte flats kijk je zo de kamers in. Een kastje met boekenplanken schuin aan de muur, een ouderwetse radio, een vale handdoek, een omgevallen stoel in regenboogkleuren. En de bloeiende gewassen op de drieduizend hectaren van Gavriljoek hebben plaatsgemaakt voor onkruid. Zestig werknemers had hij ten tijde van de invasie. Nu zijn er nog twee over. De anderen zijn omgekomen, gevlucht of dienen in het leger. Wat hij in ruim twee decennia opbouwde, verloor hij binnen vijf maanden. Maar drinken zal hij. Zullen wij. Op de toekomst.
Kataryna, onze Oekraïense tolk, is psychologe, gespecialiseerd in trauma. Zij legt uit: 'Deze mensen komen van het platteland. Het is voor hen taboe om te laten merken dat ze behoefte hebben aan psychologische ondersteuning. "Hoe voel ik me onder deze situatie" is geen vraag die zij zichzelf stellen. Je moet door. Volhouden. Wen er maar aan. Ze zullen geen hulp zoeken. "Ik ben toch niet gek, ik hoef niet naar de dokter." Doen alsof het trauma niet bestaat is hun overlevingsstrategie.'
Op het volgende adres in Izjoem ontvangt het echtpaar Svitlana en Igor Tsjerevtsovy ons.
Svitlana verontschuldigt zich voor de thee, getrokken van een oud zakje. Na de belegering door het Russische leger is er van hun vroegere leven niets meer over. De werkplaats waar ze brillenlenzen slepen, de bijbehorende winkel, hun huis: kapotgeschoten en geplunderd. Ze wonen nu in een ander deel van de stad in een kamertje van drie bij vier.
Erger dan de materiële schade is de schade in hun hoofd, met name in het zijne. Hij was ooggetuige van de dood van drie van zijn vier buurmeisjes. Na een eerste inslag in hun wijk rende hij naar buiten en zag hij de buurvrouw als aan de grond genageld staan. Op de vraag waar haar kinderen waren, wees zij naar binnen. Een tweede inslag volgde. Hij ging het huis in, trof een van de meisjes dood op de vloer met opengespleten schedel. Een tweede meisje was bezig de ingewanden van haar stervende zusje terug te duwen in haar buik. De lichaamsdelen van het derde dodelijk getroffen zusje raapte Igor bij elkaar en deed ze in een plastic zak.
De volgende dag heeft hij de meisjes mee begraven. Sindsdien probeert hij met drank de beelden in zijn hoofd te verjagen, maar dat lukt zichtbaar niet. Hij oogt gespannen, verslagen. Ze hebben een tijd geleden van hun laatste geld kippen gekocht, zodat ze nog dagelijks eieren hebben. En een tweede hond in huis genomen die aan was komen lopen. Een scharminkel, op sterven na dood, nu uitgegroeid tot een grote witte prachthond. Iets warms, levends, om te koesteren. Maar genoeg zal het niet zijn voor Igor. Hij is vastbesloten een eventuele terugkeer van de Russen voor te zijn. 'Dan stap ik eruit.'
Kataryna: 'Svitlana en Igor zijn puur bezig met overleven. 's Nachts trekken ze erop uit om hout voor de kachel te zoeken op de velden en in het bos. Ze wonen vlak bij de frontlinie. Er zijn de dagelijkse triggers van luchtalarm, bommen, explosies, mijnen op het land. Veiligheid en een vangnet ontbreken. Dat houdt de stress continu hoog. Oleksandr, de boer, heeft ook ongelofelijk veel verloren en oog in oog met de dood gestaan, maar hij heeft, anders dan Svitlana en Igor, aanknopingspunten voor een nieuw begin. Meer materiële bronnen: zijn huis, zijn land. Bovendien steunen zijn kinderen hem vanuit het buitenland. Hij hoeft niet bang te zijn dat hij de volgende dag geen eten heeft. Zijn levenswerk is om zijn boerderij weer op te bouwen. Een dergelijk doel ligt op dit moment buiten bereik van Svitlana en Igor.'
Aan de invalsweg naar Izjoemwonen Demyan en zijn moeder Yana Papoega. Ze ontvangen ons buiten, op het erf. 'Misschien omdat ze ons niets te drinken aan kan bieden', oppert Kataryna. 'Of omdat het binnen niet schoon is. Oekraïense vrouwen zijn heel punctueel.'
Demyan is zeven en mist sinds twee jaar een hand. Hij was met zijn ouders op bezoek bij zijn oma aan de overkant van de straat, toen een explosie hem tegen de grond blies. Zijn gezicht zat onder het bloed, hij had granaatscherven in zijn gezicht en in zijn ogen en zijn hand was weg. In blinde paniek renden Yana en haar man met Demyan in zijn armen naar een medische post van de Russen, verderop in de straat. Yana kreeg de opdracht zo snel mogelijk zijn hand te zoeken zodat ze die konden hechten. Ze vond slechts een paar verkoolde vingertjes. Demyan, die verging van de pijn, werd onder narcose gebracht en met zijn moeder per helikopter naar Belgorod, een Russische grensplaats, gevlogen. Samen met enkele gewonde Russische soldaten.
Ze kwamen terecht op een Oekraïense afdeling van een Russisch ziekenhuis. Na maanden van moeizaam herstel hervond Demyan het licht in zijn ogen. Al die maanden verkeerde de vader in onzekerheid over het lot van zijn vrouw en zijn zoon. Het lukte niet om contact met hem te maken. Internet, telefoon, niets werkte. Na de bevrijding van Izjoem keerden Yana en Demyan terug naar huis. Demyan lijkt er van hen twee - de vader laat zich niet zien - nog het beste aan toe. Hij leert eenhandig leven en spelen en heeft een antwoord paraat als hij gepest wordt: 'Ik heb geen hand maar jullie hebben geen hersens.'
Kataryna: 'Ze proberen door te leven alsof er niets gebeurd is, maar ze zijn allemaal getraumatiseerd. Dat trauma haal je naar boven door een gevoel van veiligheid te bieden en dan de simpelste vraag te stellen. Toen we Yana naar haar situatie vroegen, kwamen de tranen. Dat stond ze zichzelf ook toe. Ze voelde onze interesse en op dat moment ging er een heel klein deurtje open. Ze vertelde dat ze huilt tijdens het douchen, zodat haar zoon het niet ziet. Hadden we haar rechtstreeks gevraagd: "Heb je hulp nodig?" dan zou ze nee hebben gezegd. "Ik ben oké." Dat taboe op het uiten van gevoelens, met name op het Oekraïense platteland, is een restant uit de sovjettijd. De nieuwe generatie jongeren is opener, meer Europees, geneert zich niet voor haar gevoelens en tranen. De oudere generatie zoekt andere uitwegen om om te gaan met haar emoties. Vaak door te drinken, soms door uit het leven te stappen. Ik ben ervan overtuigd dat het percentage suïcides in deze regio hoger is dan gemiddeld.'
Het stoere, vrolijke gedrag van Demyan is herkenbaar voor Kataryna. 'Kinderen hebben een grotere veerkracht. Demyan heeft niet alleen zijn hand verloren, maar ook allerlei littekens in zijn gezicht vanwege de granaatscherven. En hij heeft een tijd niet kunnen zien, zonder te weten of zijn zicht ooit nog terug zou komen. Dat moet een beangstigende ervaring voor hem geweest zijn. Maar hij houdt zich sterk voor zijn moeder.
Zijn getraumatiseerde ouders zijn zijn grootste probleem. Ik zie veel parentificatie bij met name jongeren: ze nemen de rol van de vader of de moeder over. Ze vragen aan de kerstman geen cadeau, maar hout voor de haard om de winter door te komen. De meeste tieners hier worden snel volwassen. Ze slaan de puberteit over. Zijn serieus op het depressieve af. Bij andere jongeren zie je juist een tegenreactie. Ze gaan zich kinderlijk gedragen, luisteren niet of worden agressief. Maar bijna zonder uitzondering hebben ze problemen met studeren. Trauma blokkeert de mogelijkheid om informatie op te nemen.'
De whiskyfles is inmiddels halfleeg.Gavriljoek heeft veel en vaak getoast op de toekomst. Als hij ons uitlaat wijst hij op het pad dat leidt naar de boerderij. Daar liggen drie Russische militairen begraven. 'Ik heb tegen de Russische commandant gezegd dat hij ze niet op straat kon laten liggen, maar hij weigerde ze te begraven. Toen heb ik het maar gedaan. Nu rijden we er dagelijks met de auto overheen.' Of hij van die gedachte huivert of niet, is niet aan hem af te lezen.
Aziz Karimov / Anadolu / Getty Images | Foto's van omgekomen burgers, gedood door een Russische aanval op hun flatgebouw, Izjoem, Oekraïne, 22 april 2023