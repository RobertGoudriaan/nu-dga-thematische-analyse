Spelen met privacy Olympisch Parijs en de ordehandhaving

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
3 augustus 2023
Frankrijk zal tijdens de Olympische Spelen in 2024 als eerste EU-land 'intelligent' cameratoezicht en drones uitgerust met AI-software inzetten. Blijft het bij een 'experiment'?
'Een sprookje op het water':zeshonderdduizend toeschouwers, waarvan honderdduizend op tribunes langs de kade, zullen tijdens de openingsceremonie van de Olympische Spelen op 26 juli 2024 in drie kwartier 160 schepen met 10.500 atleten aan boord over de Seine voorbij zien varen. De olympische parade voert over een afstand van zes kilometer: van de Pont d'Austerlitz via de Notre Dame, het Louvre, Musée d'Orsay, het Franse parlement en de Eiffeltoren stroomafwaarts naar de Pont d'Iéna. Het plan belooft een groots spektakel op de grond, op het water en in de lucht en vormt een enorme uitdaging. Alleen al voor de waterkwaliteit worden extra zuiveringsstations en drie bassins aangelegd om de triatlon en het marathonzwemmen mogelijk te maken.
Maar opening van de Spelen op de Seine vormt vanuit veiligheidsoogpunt 'zo ongeveer de slechtst denkbare situatie', aldus generaal buiten dient Bertrand Cavallier, gespecialiseerd in de ordehandhaving. Twee oevers met 'het water als breuklijn' en het passeren van liefst zeventien bruggen vereisen volgens hem een 'voorbereiding op de millimeter' en 'een extreem dichte aanwezigheid van ordetroepen'. De 570 groene boekenstalletjes langs het traject zullen tijdelijk worden verwijderd. De veiligheid van de verwachte dertien miljoen bezoekers dient te worden gegarandeerd. Niet alleen tijdens de openingsceremonie en op de acht andere locaties in de regio Parijs, Marseille (zeilen) en Tahiti (surfen), maar ook in de rest van Frankrijk. Het ministerie van Binnenlandse Zaken heeft van alle prefecten in het land hun plan 'Criminaliteit zero' al binnen.
De Parijse ordebewaking heeft nog een inhaalslag te maken, getuige de chaos tijdens de Champions League-finale vorig jaar, toen supporters met toegangskaartjes werden geweigerd terwijl anderen zonder tickets de hekken over klommen en traangas moest worden ingezet om de menigte te beheersen. Nu al worden daklozen overgebracht vanuit de voorsteden Seine-Saint-Denis en Saint-Ouen naar opvangcentra in de provincie. Sinds eind vorig jaar voert de politie dagelijks opsporingsacties uit in Parijs, tweemaal daags in het aangrenzende Seine-Saint-Denis waar het olympisch dorp wordt gebouwd en tweemaal per week in de omringende departementen Hauts-de-Seine en Val-de-Marne.
Alles wordt aangepakt, van de drugshandel en gewapende roofovervallen tot illegale straathandel. Nu al is het aantal gewapende roofovervallen met twintig procent gedaald en vonden er 255 arrestaties in het drugscircuit plaats, liet de Parijse prefect van politie Laurent Nunez afgelopen week weten. De criminaliteit moet bij aanvang van de Spelen vrijwel non-existent zijn. Er zullen tijdens het mega-evenement dagelijks 30.000 politieagenten rondlopen in de regio Île-de-France inclusief Parijs en tijdens de openingsceremonie zelfs 45.000. Bijna een kwart van het landelijk politieapparaat dient te worden ingezet in Parijs; alleen al voor het transport en de huisvesting betekent dit een enorme logistieke klus. Een aparte rijstrook op de 35 kilometer lange Boulevard Périphérique moet de bereikbaarheid voor politie, atleten en andere leden van de 'olympische familie' vergemakkelijken. Niet onbelangrijk: de Robocop-uitstraling van de politiemacht mag het feest vooral niet verstoren.
Maar hoe in te schatten of het gaat om een incident of een terreuractie? De grootste angst vormt een aanslag met gewapende drones zoals die van de geradicaliseerde Mohammed Yassi Amrani die er in 2020 van verdacht werd in Camp Nou, het voetbalstadion in Barcelona, een drone met explosieven te willen laten ontploffen. Frankrijk staat bloot aan tal van risico's op het politieke en diplomatieke vlak. Kort samengevat: de nationale reputatie staat op het spel.
Naast de politie zullen er25.000 particuliere beveiligingsagenten worden ingezet. Op dit moment is er nog een tekort van vijftienduizend. Voor de schoonmakers wordt geput uit de vijftigduizend langdurig werklozen die vaste contracten krijgen en salarissen die nu al 7,5 procent zijn verhoogd en per 1 januari mogelijk tien procent boven het minimumloon uitkomen. Voor het hogere échelon zullen 6500 studenten en hoger opgeleiden worden ingeschakeld, die na een opleiding van tweeënhalve week als veiligheidsagent mogen optreden bij evenementen. De linkse vakbond cgt waarschuwde eerder voor mogelijke veiligheidsrisico's die de stoomcursus tot 'tweederangs veiligheidsagent' met zich mee kan brengen. En volgens dagbladLe Parisienzouden zich al 45.000 activisten als vrijwilliger hebben gemeld met als doel de Spelen te saboteren.
En dan moet de landelijke politie zich niet ziek melden; vijf procent zit nu thuis uit protest tegen het voorarrest wegens het toebrengen van zwaar hoofdletsel van een agent aan een 21-jarige man tijdens rellen en plunderingen begin juli in Marseille. 'Een politieagent hoort niet vóór zijn proces in de gevangenis te zitten', verklaarde Frédéric Veaux, hoofd van de nationale politie afgelopen week bij wijze van steunbetuiging. 'Niemand staat boven de wet', luidde de reactie van president Macron. Er zijn dus nog wat noten te kraken.
Minister Darmanin sluit de inzet van het leger niet uit, maar vindt dat 'een groot land als Frankrijk in staat moet zijn de uitdaging van de particuliere beveiliging aan te kunnen', verzekerde hij de senaat tijdens het debat over het wetsvoorstel beveiliging voor de Spelen van 2024. De ultieme besparing van tijd en middelen voor deze ordebewaking zoekt hij in de inzet van 'intelligente' camera's en drones, uitgerust met software om 'afwijkend gedrag' of 'mogelijk gevaarlijke situaties' op tijd te kunnen signaleren. Frankrijk zal bij wijze van proef als eerste EU-land - tot acht maanden na het evenement - camerabewaking inzetten bij de Spelen en andere 'sportieve, recreatieve of culturele evenementen' die kwetsbaar zijn voor terroristische aanslagen. De camera's worden niet alleen binnen maar ook rond de stadions opgesteld en langs de openbaar-vervoerroutes. De beelden worden door middel van algoritmen geanalyseerd door particuliere bedrijven en worden maximaal twaalf maanden bewaard.
'Het is een proef', bezwoer minister Darmanin tijdens het kamerdebat over het wetsvoorstel voor deloi olympique,die mogelijk al wordt ingezet tijdens het wereldkampioenschap rugby in september van dit jaar, om alvast 'nuttige lessen te leren'.
Na kritiek van de linkse oppositie op deze lange termijn waarop de camerabewaking wordt ingezet, van begin september 2023 tot eind juni 2025, antwoordde Darmanin dat de Spelen 'een exceptionele situatie [betreffen die] exceptionele middelen' vergen. Het cameratoezicht zou een hulpmiddel zijn voor de politie en ordetroepen en niet worden gebruikt voor gezichtsherkenning en biometrische identificatie, maar veeleer om een beginnend brandje, opstoppingen, achtergelaten pakketjes of vandalisme te signaleren.
De veiligheidswet werd deze lente met een grote meerderheid in zowel het parlement als de senaat aangenomen.
Le Monde van 17 meitoont in een artikel over de beveiligingsmethoden voor de Spelen een foto van een veiligheidscamera voorzien van de tekst 'SANDERFLIGHT - WIKIPEDIA PAYS-BAS CC-BY-SA-3.0'. De Amsterdammer Sander Flight geeft adviezen aan overheid en bedrijven over cameratoezicht en privacy, maar was niet betrokken bij de veiligheid van de Olympische Spelen, lacht hij. 'Ze hebben mijn foto van Wikipedia gehaald.' Cameratoezicht en de privacy-kwestie spelen uiteraard ook in Nederland, vertelt hij telefonisch. 'Tata Steel begon een proces omdat de camera die de uitstoot uit een schoorsteen moest meten ook werknemers in beeld bracht en daarmee de privacy zou schenden. De rechter wees de aanklacht af en adviseerde onder meer de mensen in beeld onherkenbaar te maken.'
De privacy was enkele jaren geleden ook in het geding toen 'sensoren' in reclamezuilen op de NS-perrons vastlegden hoeveel reizigers er naar de reclame keken. 'De leverancier stelde dat een sensor geen camera was en dat je niet kon zien wie er stond, alleen dát er iemand stond. De Autoriteit Persoonsgegevens was het terecht niet met die redenering eens. Als een sensor een man van een vrouw kan onderscheiden en een glimlach kan herkennen is het geen anonieme sensor maar een camera. Dat de beelden na een duizendste seconde al anoniem worden gemaakt, maakt volgens de AP geen verschil. Er zit immers altijd iemand achter de knoppen die de anonimiserende software ook weer uit kan zetten.'
In de toekomst verwacht Flight betere bescherming van de privacy. 'De echt anonieme telsensor die geen beelden maakt zal er vast komen. Maar voorlopig zijn het gewoon camera's met software en een mens achter de knoppen. Een officier van justitie kan altijd de onderliggende beelden opeisen als dat noodzakelijk is voor een opsporingsonderzoek.'
'De huidige wetstekstis niet helder', zegt advocaat Jean-Pierre Mignard. 'Er staat dat er geen gezichtsherkenning zal zijn, tegelijkertijd worden de beelden een jaar lang bewaard. Ook als er niets is gebeurd. Hoezo? Ik kan me voorstellen dat de beelden na een aanslag worden gebruikt, niet onder verantwoordelijkheid van een minister van Binnenlandse Zaken, maar op grond van het oordeel van een rechter of officier van justitie.' De advocaat die eerder de familie bijstond van de twee jongens in een Parijse voorstad die op de vlucht voor de politie in een transformatorhuisje geëlektrocuteerd werden, uitte zich inLibération,ook gezien het buitenproportionele geweld tegen de gele hesjes, 'ernstig bezorgd over de staat van de openbare vrijheid in Frankrijk'.
'De bloedige terreuraanslagen van de afgelopen jaren legitimeren de ongerustheid bij de veiligheidsdiensten', vertelt hij telefonisch vanuit zijn Parijse kantoor. Maar het politiegeweld en de talrijke arrestaties tijdens recente demonstraties tegen pensioenhervorming baren hem grote zorgen. 'Wat gebeurt er met de identiteitsgegevens van al die mensen die weer worden vrijgelaten bij gebrek aan redenen om ze vast te houden? Hoelang durven mensen nog te demonstreren?'
De camerabewaking tijdens de Olympische Spelen die via het algoritme abnormaal gedrag moet detecteren, vormt zijns inziens een nog grotere bedreiging omdat het om beelden van miljoenen mensen gaat. 'Welke criteria gelden hiervoor? De Franse Autoriteit Gegevensbescherming hoort zich te buigen over de AI-software, maar is niet eens geraadpleegd.' Waarom het parlement en de senaat hier dan in hebben toegestemd? 'De meerderheid is conservatief en gaat altijd akkoord met veiligheidsvoorstellen. Binnen bepaalde groepen van de samenleving is de sociale controle al jaren gaande, maar de voortschrijdende technologie maakt controle op grote schaal mogelijk.'
'Een paard van Troje', zo wordt deloi olympiquegenoemd door politiek links, Amnesty International en de Franse Orde van Advocaten. Waakhond Technopolice vreest dat de Spelen in de 'veiligheidsgekte' een voorwendsel vormen voor de inzet van zogenaamd uitzonderlijke maatregelen die in werkelijkheid voor de lange termijn gelden. Klimaatactivisten die de afgelopen maanden sportieve evenementen hebben verstoord vrezen dat de wet tegen hen zal worden ingezet.
Wie garandeert dat de veiligheidswet niet zal worden gecontinueerd? Of misschien zelfs definitief wordt uitgebreid naar de openbare ruimte? En wat is een verdachte beweging? Wat is het verschil tussen 'abnormaal' gedrag en spontane bewegingen van kinderen en pubers? Sandra Regol, afgevaardigde van de Franse Groenen, vatte alle vraagtekens samen inLe Mondevan 23 maart: 'Abnormaal gedrag is een vaag begrip.'
Europarlementariërs van sociaal-democratische en groene signatuur poogden in aanloop naar de stemming over de veiligheidswet hun partijgenoten in het parlement aan te zetten om tegen te stemmen. In een rapport uit 2021, een voorloper van de wet op de kunstmatige intelligentie, heeft het Europarlement immers al opgeroepen tot een 'permanent verbod op het gebruik van geautomatiseerde beelden (...) van karakteristieke menselijke trekken (...) en andere biometrische en gedragsuitingen'. De stemming hierover in het Europarlement zal mogelijk pas eind 2023 plaatsvinden en de wet zal dan in 2025 van kracht worden. De Spelen zijn dan al voorbij.
Geoffroy Van Der Hasselt / AFP / ANP | Demonstratie tegen camerasurveillance tijdens de komende Olympische Spelen in Parijs