'Ze denken dat ze alles over ons mogen zeggen' Oom Jaap en zijn nazi-verleden

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
1 juni 2023
Socioloog Giselinde Kuipers laat zien hoe het foute verleden van haar oudoom doorwerkt in haar familie. 'Oom Jaap' was NSB'er Jacob Luitjens, de man die meer een symbool was dan een persoon.
Ineens stond het zorgvuldigbewaarde familiegeheim, het verhaal dat de familie verscheurd had, in alle kranten. Op 14 december 2022 overleed Jacob Luitjens, 'de laatste nog levende nsb'er'. Luitjens, landwachter en nsblid, was na de oorlog ontsnapt uit Westerbork, waar collaborateurs gevangen werden gezet. Met zijn zwager vluchtte hij via Duitsland naar Paraguay. In Nederland werd hij bij verstek veroordeeld tot levenslang. In de jaren tachtig werd hij opgespoord in Canada; in 1992 werd hij uitgeleverd aan Nederland. Hij zat een gevangenisstraf uit in Groningen. Sindsdien woonde hij stateloos in Lemmer, in Friesland. Toen hij stierf was hij 103.
Ik ken Jacob Luitjens als Oom Jaap. Oom Jaap was mijn oudoom, de broer van mijn oma. De zwager met wie hij naar Paraguay vluchtte was mijn opa. Mijn oma volgde later, met hun twee dochters, mijn moeder en haar zus. In 1956 keerde het gezin terug naar Nederland. Mijn opa zat nog drie weken in de gevangenis en kreeg toen gratie - van koningin Juliana, werd er altijd bij gezegd. Oom Jaap bleef in Paraguay, stichtte een gezin en vestigde zich later in Canada, waar hij tot zijn uitlevering plantkunde doceerde aan de Universiteit van Brits-Columbia.
Toen ik voor het eerst van Oom Jaap hoorde was ik een jaar of twaalf. Het waren verwarrende tijden, begin jaren tachtig: je moest kiezen tussen een raket in de tuin of een Rus in de keuken; op weg naar school fietste ik langs heroïneprostituees die nauwelijks ouder waren dan ik en niemand deed iets; veel ouders gingen scheiden, ook de mijne, en iedereen verzekerde me dat dat veel beter was zo. Maar over één ding bestond volledige morele helderheid: nazi's waren fout. Maar nu bleek mijn familie vol nazi's te zitten: mijn charismatische, grappige opa; mijn warme, kordate oma (dat bleek later gelukkig mee te vallen); en dus de beruchte nazi Jacob Luitjens.
Het verhaal van Jacob Luitjens is inmiddels honderden keren verteld, in krantenartikelen en nieuwsuitzendingen, juridische stukken, Wikipedia-lemma's, een podcastserie, een toneelstuk en diverse wetenschappelijke publicaties. Vaak stonden in die stukken dingen die niet klopten
- dat hij bekendstond als de Schrik van Roden, een na de oorlog bedachte sensationele bijnaam, een ontsnapping met het Odessa-netwerk, twee moorden, omkoping bij de ontsnapping, deelname aan razzia's, het oppakken van 'tientallen joden' - waar in de familie dan verontwaardigd over gesproken werd. De stukken die verschenen bij zijn dood waren overwegend correct; de daarin beschreven misdaden erg genoeg.
Het gezin van Oom Jaap, en van mijn grootmoeder, woonde in Roden, in Drenthe. Hun vader was veearts, een belangrijke notabele in een dorp vol - vaak arme - boeren, en overtuigd nsb'er. Het gezin was gedrenkt in nationaalsocialisme, al lang voor de Duitsers Nederland binnenvielen. Jaap, als oudste zoon, meldde zich bij de SS om mee te vechten in het Oosten, maar hij werd afgewezen vanwege een geboorteafwijking, een onvolgroeide arm. Later werd hij lid van de Landwacht, de militaire tak van de nsb, en hoorde hij bij een knokploeg die onderduikers, verzetslieden en deserteurs opspoorde. Dit ging er vaak zeer gewelddadig aan toe, en als lid van de Landwacht leverde hij verzetslieden en onderduikers uit aan de Duitsers. Na de oorlog gaf Oom Jaap zichzelf aan. Net als veel familieleden kwam hij terecht in Westerbork, het voormalige concentratiekamp in Drenthe, waar landverraders opgesloten werden.
Mijn grootouders zijn getrouwd in 1943. Mijn oma was de oudste dochter, anderhalf jaar jonger dan haar broer Jaap. Ze kon slecht overweg met haar vader en moest weinig hebben van wat zij later beschreef als 'dat nazigedoe'. In 1940 verliet ze met slaande ruzie het ouderlijk huis om in Amsterdam te gaan studeren.
Haar verloofde kwam in 1942 om bij de Slag in de Javazee, en in de loop van de oorlog sloten alle hogescholen, dus ze moest terug naar huis. Oma vertelde me dat ze in eerste instantie vooral trouwde om thuis te ontsnappen. De nieuwe dominee verkeerde weliswaar in dezelfde nationaal-socialistische kringen en had 'grote affiniteit met de Duitse cultuur' zoals hijzelf altijd zei, maar was in elk geval geen lid van de nsb.
Mijn grootvader hield zijn opties graag open. Hoewel hij nooit lid werd van de nsb hield hij radiotoespraken waarin hij zich duidelijk uitsprak voor de bezetter. En dat is ook waar hij voor is veroordeeld. Een van die toespraken heb ik later gelezen: een warm pleidooi voor Nederlanders om zich te vestigen in Polen, waar recent veel ruimte beschikbaar was gekomen. In het begin van de oorlog had opa het bezette Polen bezocht om onderzoek te doen voor zijn proefschrift, dus hij wist waar hij het over had. Ik las zijn toespraken begin jaren negentig, en heb ze sindsdien niet herlezen, maar herinner me goed wat ik toen dacht: ik hoor het hem zo zeggen, fraaie volzinnen over Germaanse broedervolken.
Oom Jaap vluchtte dus uit Westerbork. Rond diezelfde tijd wist opa weg te komen uit de gevangenis in Veenhuizen, waar hij gevangenzat. We maakten er soms wrange grapjes over, dat de Duitsers hun bewaking blijkbaar beter op orde hadden dan de Nederlanders. Opa en Oom Jaap reisden onder valse Duitse namen naar Paraguay, waar ze zich vestigden in zogenaamde mennonietenkolonies: gesloten, Duitstalige gemeenschappen van doopsgezinden, de meesten gevlucht uit de Sovjet-Unie. Mijn opa leerde me als kind 'de twee belangrijkste Russische zinnen':ja nje znajoeenja nje panimanoe- ik weet het niet, en ik begrijp het niet. Oom Jaap trouwde met een van deze vluchtelingen. Tante Olga overleed drie weken voor hem, in november 2022.
In de eerste jaren na de oorlogwerd hard opgetreden tegen mensen die fout waren geweest. Oom Jaap werd veroordeeld tot levenslang wegens hulp aan de vijand. De strafmaat viel waarschijnlijk hoger uit omdat hij gevlucht was. Zijn vader, de veearts, werd veroordeeld tot zes jaar. Ook de gezinnen en familieleden van foute Nederlanders kregen het vaak zwaar te verduren. De familie Luitjens, een 'dure' familie met een opvallende naam, stond algemeen bekend als fout, vooral in de noordelijke provincies. Alle familieleden - ook degenen die veel te jong waren om de oorlog bewust te hebben meegemaakt - kregen te maken met uitsluiting, roddel en pesterij. In reactie op het stigma, het geroddel, en ook de schaamte hulde de familie Luitjens zich in veilig, hooghartig zwijgen. Ophaalbrug op, luiken dicht, nergens over praten.
Toen mijn opa in 1956 terugkwam naar Nederland, waaide hier even een andere wind. Het was de tijd van de wederopbouw, het land moest door. Hij kwam al na drie weken vrij uit de gevangenis. Pas veel later begreep ik de grapjes over mijn opa, die nog geen spijker recht in de muur kon slaan, maar wel heel goed wasknijpers in elkaar kon zetten. Vanuit Nederland werd er bij Oom Jaap op aangedrongen om ook terug te komen. Maar hij had een Duitstalig gezin en bouwde liever een nieuw leven op in Canada.
In de loop van de jaren verschoof het beeld van de oorlog. De behoefte om het boek te sluiten, waar mijn opa van profiteerde, veranderde in steeds scherper aangezet moreel (zelf) onderzoek. Het is vaak beschreven: de oorlog werd het centrale morele ijkpunt, en de aandacht verschoof van Nederlandse collaboratie en verzet naar holocaust en nazisme. Zeker na het Eichmann-proces in 1961 nam de roep toe om (gevluchte) nazi's rekenschap af te laten leggen. Begin jaren tachtig kwam Oom Jaap weer in het nieuws. Hij was opgespoord door de Friese journalist Jack Kooistra (destijds vaak omschreven als 'de Friese Simon Wiesenthal'). In de familie leidde dit tot veel onrust. Elke keer dat Oom Jaap in het nieuws was ging er een golf van paniek door de familie. De familie wist - uiteraard - dat hij in Canada zat met vrouw en kinderen. Veel familieleden waren bij hem op bezoek geweest, ook mijn opa en oma, en Oom Jaaps moeder, mijn overgrootmoeder. Mijn overgrootvader, de dominante veearts die Oom Jaap bespotte om zijn mismaakte arm, was in de jaren zestig gestorven.
De hoop was dat als iedereen zich gedeisd zou houden, het wel goed zou komen. Maar in Canada nam de druk op de autoriteiten om Oom Jaap uit te leveren toe. Uiteindelijk spitste de zaak zich toe op één kwestie: had hij gelogen bij het verkrijgen van het Canadese staatsburgerschap? Als het zou lukken te bewijzen dat Oom Jaap wist dat er een veroordeling tegen hem was, had hij gelogen bij zijn naturalisatie, en kon hem zijn staatsburgerschap worden ontnomen. Zonder staatsburgerschap kon hij worden uitgeleverd.
De Nederlandse justitie werkte hier graag aan mee. Op een dag in 1985 werd mijn oma van huis opgehaald door een politieauto en net zo lang ondervraagd tot ze toegaf dat haar broer geweten had van zijn veroordeling. Ze vertelde dat ze in paniek raakte door de ondervraging. Dat ze beroep had kunnen doen op het verschoningsrecht (je hoeft niet te getuigen tegen familieleden), was haar niet verteld. Pas veel later, in de podcastDe Schrik van Roden,hoorde ik dat haar verklaring niet eens geaccepteerd werd als bewijsstuk. Maar voor de familie had zij haar broer verraden. Met haar twee broers heeft ze het bijgelegd, maar met haar zussen kwam het nooit meer goed. Geen van de broers en zussen was op haar begrafenis, in 2011.
De berichtgeving in de krantenwerd steeds sterker. 'Een foute zoon uit een fout gezin', kopteNRC Handelsbladop 28 november 1992. 'De schrik van Roden zat (...) in Paraguay, vermoedelijk in het gezelschap van vele andere op de vlucht geslagen nazi-beulen', schreefDe Telegraafop 16 mei 1992. Al in 1987 was uit onderzoek gebleken dat de twee moorden waar hij bij betrokken zou zijn geweest niet door hem gepleegd waren (één geval was waarschijnlijk zelfmoord), maar in de berichtgeving bleven deze moorden terugkomen. In het stuk inDe Telegraafwerden mijn grootouders met naam en toenaam genoemd
- mijn oma vanwege haar getuigenis, mijn opa als 'nsb-burgemeester van Meppel'. In het dorp waar ze woonden had iedereen het erover. In de winkel hoorde mijn oma achter zich sissen: 'SS, SS'. Er kwamen anonieme telefoontjes, vaak 's avonds laat.
Rond die tijd vertelde ik een vriendin dat die Jacob Luitjens mijn oudoom was. 'Die hele erge?!' zei ze geschokt. Ik zei voorzichtig dat ik dacht dat het misschien niet zo erg was als de kranten schreven. Ze werd heel boos, en ik had wat geleerd: probeer nooit nazi's te nuanceren. Vanaf dat moment sprak ik er zelden over, of wat spottend als een absurd verhaal - ons beroemdste familielid, mijn nazi-oom.
Na het stuk in deNRCbelde mijn moeder mij kwaad op. 'Ze denken dat ze alles over ons mogen zeggen, omdat we nazi's zijn.' In die tijd kantelde haar loyaliteit. Eerder had mijn moeder, geboren in februari 1945, gevormd door de jaren zestig, geprobeerd met haar ouders te breken vanwege hun oorlogsverleden. Ze werd actief voor de internationale vredesbeweging, met speciale aandacht voor Zuid-Amerika - het verloren paradijs van haar kindertijd. In de tijd rond de uitlevering van Oom Jaap sloten de gelederen zich. Ze steunde haar ouders, verdedigde Oom Jaap in een interview inTrouw.
Ze sloot zich aan bij de Werkgroep Herkenning, voor kinderen van 'foute ouders' die steun bij elkaar zochten. Ik voelde me ongemakkelijk bij de werkgroep. Ik zag de pijn, maar vond het wat onkies dat ze zich op een lijn stelden met andere oorlogsslachtoffers. Er was ook iets anders: deze mensen, kinderen van wie vaak geëist was, op hoge toon en regelmatig door wildvreemden, dat ze zich van hun ouders distantieerden, hadden een geknakte, wat kinderlijke loyaliteit aan hun ouders, die mij, strenge adolescent, pijnlijk voorkwam. Inmiddels begrijp ik dat beter.
Eind 1992 arriveerde Jacob Luitjensin Nederland, onder overstelpende aandacht. Hij werd meteen overgebracht naar het Huis van Bewaring in Groningen. Mijn moeder bezocht hem daar en trof een diepgelovig man met een zwaar Duits accent en ouderwetse dictie, die wilde praten over Hannah Ahrendt, en haar op het hart drukte dat hij nooit iemand gedood had. Toen hij in 1995 vrijkwam, wist niemand wat ze met hem aanmoesten. Als symbool was hij zo groot geworden dat het moeilijk was mildheid te betonen. Paraguay en Canada wilden hun vingers er niet aan branden, Nederland wilde hem geen uitreisvisum geven. Het kwam tot in de ministerraad, maar uiteindelijk bleef hij stateloos, vast in Nederland, gescheiden van zijn familie. Na enkele pogingen om via de publiciteit iets gedaan te krijgen (ik herinner me een ongemakkelijk televisie-interview met Paul Witteman) ging hij ondergronds. Hij woonde in Lemmer, waar zijn broer en schoonzus voor hem zorgden. Zijn vrouw kwam over uit Canada, zijn kinderen kwamen vaak langs. De familie werd geïnstrueerd niets over hem los te laten. Ondanks de blijvende scheuren in de familie bleven de gelederen gesloten, 25 jaar lang.
De oorlog was nooit ver weg in de familie. Sommigen zwegen, anderen wilden juist praten; sommigen wilden vergeten, anderen begrijpen. De verschillende manieren om ermee om te gaan zetten de verhoudingen onder druk. Onze tak was van de openheid. Mijn oom maakte een website over het oorlogsverleden van mijn opa's familie. Oom Jaap noemde hij daarin niet, om hem te beschermen. Mijn moeder bleef zich inzetten voor kinderen van foute ouders en deelde haar verhaal via allerlei kanalen. Het beeld van haarzelf als baby van nog geen drie maanden, op straat gezet met haar moeder en zus van anderhalf, liet haar niet meer los. Elk jaar op 4 en 5 mei zorgde ze dat ze het land uit was.
De jaren gingen voorbij. Een voor een stierven de broers en zusters Luitjens, de jongste het eerst, de oudste het laatst. Toen de laatste broer overleed nam diens zoon de zorg voor Oom Jaap over. Oom Jaap woonde alleen nadat zijn demente vrouw terug naar Canada was gegaan. Zo nu en dan googelde ik Jacob Luitjens. Er werd weleens gespeculeerd of hij nog leefde, zijn Wikipedia-pagina werd zo nu en dan geüpdatet. En Oom Jaap leefde door.
In 2019 werd mijn moeder gebeld.Een journalist vanTrouwwilde met haar spreken over Jacob
Luitjens, over wie hij een podcast wilde maken. In familieoverleg werd besloten niet mee te werken; mijn moeder wilde - ik citeer - 'geen oude wonden openrijten'. De journalist, Maarten van Gestel, bleek volhardend. Eind 2021 verscheenDe Schrik van Roden.
Het was de tweede coronawinter. In de wachtrij voor de booster luisterde ik met gebalde vuisten hoe mijn moeder met naam, woonplaats en beroep werd genoemd; hoe ze ondanks de weigering mee te werken sprekend werd opgevoerd. Met een schok besefte ik dat het mijn moeder was die bevestigd had dat Oom Jaap nog leefde, een pijnlijke echo van haar moeder, jaren eerder. Tijdens lange wandelingen door de gesloten, grijze stad volgde ik Van Gestels zoektocht naar 'de laatste nog levende nsb'er'. De familie-app stond roodgloeiend. En de oude wonden werden inderdaad opengereten.
Uiteindelijk was de eerste aflevering het ergst. In deze aflevering krijgt Van Gestel de 'opdracht van [de] oude nazi-jager' (zoals de titel van de eerste aflevering luidt) Jack Kooistra om na te gaan of Luitjens nog leeft, en of hij berouw heeft. In een soort journalistiekehumblebragvertelt Kooistra dat hij met trots terugkijkt op de zaak-Luitjens, maar van een ding spijt heeft: dat een nichtje van Jacob Luitjens zich in 1986 van het leven beroofde naar aanleiding van een van zijn publicaties. Een absurde suggestie, die Van Gestel helaas serieus nam: hij haalt deze 'zelfmoord van een jonge vrouw' regelmatig aan in de podcast.
Deze jonge vrouw was mijn tante. Haar jonge kinderen van toen hebben inmiddels zelf kinderen, die hoorden hoe de dood van hun (groot) moeder sensationeel, niet gecheckt, deels incorrect werd naverteld, met pijnlijke, onnodige details. Hoe de verantwoordelijkheid voor haar dood werd geclaimd door een man die zijn mond vol had van schuld, straf en gerechtigheid, maar van wie zij nooit gehoord hadden. Zo werd de vierde generatie geraakt door het verhaal van Jacob Luitjens. Ik dacht aan mijn moeder: 'Ze denken dat ze alles over ons mogen zeggen, omdat we nazi's zijn.'
Voor Oom Jaap zelf wasDe Schrik van Rodengoed nieuws. In de laatste aflevering komt hij zelf aan het woord. Hij geeft niet de eenduidige schuldbetuiging waar sommigen op hoopten, maar praat open, precies, en met enige zelfrelativering over wat hij toen geloofde en nu niet meer. In eerdere afleveringen wordt het proces in Canada zorgvuldig gereconstrueerd en laat Van Gestel zien hoe het verhaal van 'kleine vis' Jacob Luitjens in de loop van de tijd steeds groter wordt. Zo blijkt de bijnaam De Schrik van Roden pas ver na de oorlog bedacht (dat zei mijn oma altijd al). Aan het eind van de podcast verklaart Van Gestel de keuzes van Oom Jaap vooral uit de familieachtergrond: de nsb-omgeving van de jaren dertig vergelijkt hij (niet helemaal overtuigend, vind ik) met de politieke 'filterbubbels' van nu.
Begin 2022, na de podcast, nam Oom Jaap zelf contact op metTrouwvoor een gesprek. Dat ontroerde me. De man van wie het verhaal zo veel groter was geworden dan hijzelf, kreeg alsnog de kans om zijn eigen verhaal te vertellen, op de valreep.
Zwijgen is veiliger.Nazi's zijn moreel besmettelijk, ook al zijn ze dood en is het bijna tachtig jaar later. Recent protesteerde de Werkgroep Herkenning tegen het (digitaal) openen van oorlogsarchieven. We zijn 'bang dat deze gegevens moeilijke discussies uit het verleden zullen heropenen' vertelde een woordvoerder aande Volkskrant. Maar het is beter als archieven opengaan - letterlijk en figuurlijk - om collectief de morele en feitelijke kluwen te ontwarren. Zowel woekerende schaamte als morele versimpeling en zelfgenoegzaamheid bestrijd je het best met openheid. Dat geloof ik vast, al kan ik het niet bewijzen.
Al bijna veertig jaar vraag ik me af wat ik moet vinden van Oom Jaap. De morele klaarheid, de stelligheid waarmee zoveel mensen oordelen - die blijft me maar ontglippen. Wat hij gedaan heeft, wat hij geloofd heeft, is abject, dat is duidelijk. Hij was overtuigd nazi, was volwassen en bij zijn volle verstand. Oom Jaap verdiende gevangenisstraf, zij het misschien geen levenslang. Die straf heeft hij gekregen, en uiteindelijk uitgezeten. Maar toch blijft het gevoel dat hij niet verdiende wat hij kreeg.
Vanaf het begin was het verwarrend dat er zo veel mensen waren, ook in mijn eigen familie, die overduidelijk fouter waren en ongestoord verder leefden. Iedereen leek ook enorm op Oom Jaap gesteld, en dat viel op in een familie vol langlopende conflicten en breuken. Ik las en volgde alles wat ik kon vinden, deed navraag bij mijn oma en mijn oom. Het lukte niet greep te krijgen op wat hij gedaan had. De misdaden van de 'beruchte oorlogsmisdadiger Jacob Luitjens' werden steeds groter. Krantenstukken uit de jaren negentig vermeldden bijvoorbeeld dat Oom Jaap betrokken was hij het oppakken van joden. In de podcast zegt hij hierover: 'In ons dorp woonden twee joodse families. Die zijn door de Nederlandse politie weggehaald.' Ik heb geprobeerd dat te verifiëren en voorzover ik kan overzien klopt dat. Vanuit het perspectief van nu klinkt het vreemd en pijnlijk, maar mijn indruk is dat de nazi's in mijn familie zich niet zo bezighielden met joden (en al helemaal niet met Roma, Sinti of homo's).
David Barnouw van het Niod noemde Jacob Luitjens een symbool waarop het Nederlandse oorlogsverleden werd geprojecteerd. Daarmee werd Oom Jaap niet alleen verantwoordelijk gehouden voor dingen die hij niet heeft gedaan, maar in zekere zin ook voor al het slechts uit de oorlog. Door deze uitvergroting werd het verhaal van Luitjens een kraakhelder moreel verhaal. Dat werd het althans voor buitenstaanders zoals mijn vriendin, die kwaad werd toen ik zei dat het misschien niet zo heel erg was als ze dacht. Voor de mensen die 'SS SS' sisten tegen mijn oma in de supermarkt en weigerden haar te groeten. Voor alle mensen, van vage bekenden tot mijn vader, die van mijn moeder eisten dat ze zich distantieerde van haar ouders en haar familie. Voor alle mensen, van de vooraanstaande conservatieve commentator tot de trans activist, de bezorgde moeder en de man met de Nederlandse vlag in zijn profiel die tevreden twitterden toen Luitjens, 'die smeerlap' 'eindelijk' dood was. Jacob Luitjens werd een snelle fix voor de eigen morele voortreffelijkheid.
Ook voor mij was Oom Jaap eerder een symbool dan een persoon. Ik heb hem één keer ontmoet, op de begrafenis van mijn opa, in 1995. Het is raar dat ik iemand die mijn leven zo beïnvloed heeft nooit heb gekend, maar zo werkt familie. Ook in de familie was het verhaal van Oom Jaap veel groter dan de man zelf. De jongen met het armpje, die uitgelachen werd door zijn vader. De gevluchte oom in Canada. De broer die werd verraden door zijn zus. Aanleiding voor de blijvende breuk tussen broers en zussen. Het grote familiegeheim in het hart van Fort Luitjens.
Het verhaal van Jacob Luitjens is hem ver boven het hoofd gegroeid. Dat is een wrang lot, zelfs voor iemand die ooit overtuigd en militant nationaal-socialist was. Een symbool kan niet weer mens worden. Je kunt immers wel berouw tonen voor je eigen daden - en dat heeft Oom Jaap gedaan, meerdere malen, zij het niet met het pathos dat de mediasamenleving graag had gezien - maar je kunt bijna niet geloofwaardig berouw tonen voor het verhaal dat andere mensen van je gemaakt hebben.
Tenzij expliciet anders aangegeven is alle informatie in dit stuk bevestigd door minimaal twee bronnen, waarbij de auteur steeds streefde naar minimaal een mondelinge (familie)bron en een schriftelijke contemporaine bron (bijvoorbeeld: krantenartikel, archief). Giselinde Kuipers is hoogleraar sociologie