De warme Middellandse Zee zorgt voor meer stortbuien Extreem weer

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
21 november 2024
Binnen twee weken maakte Spanje onlangs twee episodes mee van uitzonderlijk intense stortregens en overstromingen. De eerste eiste ruim tweehonderd doden in de voorsteden van Valencia, bij de tweede in Málaga bleef het bij materiële schade en spectaculaire beelden van straten die wilde rivieren waren geworden. In beide gevallen was de boosdoener degota fría(koude druppel) of Dana, afkorting voor geïsoleerde depressie in hoge luchtlagen. Koude druppels zijn niet nieuw in Spanje. In de herfst komen ze aan de Middellandse Zeekust regelmatig voor.
De ergste, wat menselijke tol betreft, vond plaats in september 1962. Na een langdurige droogte viel in de provincie Barcelona binnen drie uur ruim 240 millimeter regen. De rivieren Besòs en Llobregat traden buiten hun oevers en richtten verwoestingen aan in steden als Terrassa en Sabadell. Officieel waren er 617 doden, maar dat cijfer van de franquistische autoriteiten nam niemand serieus. Het werkelijke aantal lag tussen de achthonderd en duizend. Veel slachtoffers vielen in de kwetsbare krottenwijken.
Overstromingen waren er aan de Spaanse oostkust ook in 2019 en 1987. In 1982 brak door hevige regenval de stuwdam in Tous bij Valencia. Er vielen veertig doden. Traumatisch was de grote overstroming van de Turia in het hart van Valencia in oktober 1957, toen 81 mensen om het leven kwamen. Het was aanleiding om de rivier om de stad te leiden. Centraal Oost-Spanje lijkt speciaal gevoelig te zijn. Tussen 1321 en 1957 werden in de provincie Valencia 25 grote overstromingen gemeld.
Maar twee binnen twee weken, is dat normaal? Nee, zegt Fancisco Martín, fysicus en weerkundige met een lange loopbaan. 'We hebben hier intense Dana's gezien, en zware stormen zoals Gloria. Maar tweegotas fríasachtereen die zo vernietigend waren als deze, dat is ongekend.'
Een zak ijskoude lucht op grote hoogte kan op zich geen kwaad. Het probleem ontstaat als zo'n depressie in botsing komt met warme zeewind die door het kustgebergte opgestuwd wordt. En de Middellandse Zee is hard op weg om een tropische zee te worden. Deze zomer was de temperatuur aan de oppervlakte 28 graden, met pieken tot 32 graden. 'Dat is benzine voor de deur van het Iberisch schiereiland', zegt Martín. 'En de lucifer is de Dana. Als die langskomt volgt onvermijdelijk de explosie.'
...