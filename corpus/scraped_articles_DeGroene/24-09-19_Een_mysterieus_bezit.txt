Een mysterieus bezit

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
19 september 2024
De derde roman van Mariken Heitman(1983), biologe en tuinder, is er een met een missie. 'Ik wil dat je behoedzaam bent', maant de openingszin, want gemakkelijk is het niet, de natuur een stem geven en ons vastgeroeste beeld van de relatie tussen mens en natuur laten kantelen, ruimte geven aan nieuwe perspectieven waarin de mens niet langer de soevereine heerser is.
Hiermee schaart ze zich bij een groeiende groep geestverwante auteurs. Zie het met de Europese Literatuurprijs bekroondeEmpusion(2023) van Olga Tokarczuk, zieDe vloek van de nootmuskaat(2023) van Amitav Ghosh, zie het late oeuvre van wijlen Bruno Latour, zie Philipp BlomsDe onderwerping(2023) of zie, in eigen land, het werk van Eva Meijer.
De essayerende boeken (Latour, Ghosh, Blom) zijn weliswaar prikkelend en overtuigend, maar het blijven filosofische denkoefeningen. Fictie kan een stap verder gaan en die natuur-inclusieve wereld van binnenuit verbeelden.
Zo'n stap zette Heitman al met haar vorige romanWormmaan(2021), bekroond met de Libris Literatuurprijs. We volgden een vrouw in de tuinbouw die zich vragen stelde over het verwilderen versus het temmen van de natuur, wat gespiegeld werd in haar eigen genderproblematiek. Daar doorheen speelde een mythisch aandoend verhaal uit de tijd van de eerste landbouwers, negenduizend jaar geleden. Het gaf deze stilistisch sterke roman iets wilds en gedurfds. De compromisloze zelfverzekerdheid van een auteur die al schrijvend haar eigenheid ontdekt.
Deze opvolger is veel ingetogener. We blijven op één plaats - een moestuin waar de veertigjarige hoofdpersoon Kiek samen met vrijwilligers en tuinders-in-opleiding allerlei groenten verbouwt voor biologische pakketten - en we blijven in één tijd, de vier seizoenen van een jaar. Dit alles is gadegeslagen door een mysterieuze ik-verteller die alwetend is, althans voor zover het dit stukje aarde betreft.
'Naamloos ben ik, maar niet ongekend', klinkt het wat bijbels. En: 'Ik ben de verteller en chaos is niet mijn stijl.' De verbindende beschermgeest van de ene hectare tuin? De natuur zelf? Het doet denken aan de vrouwelijke wij-verteller uit TokarczuksEmpusiondie ook de personages en hun natuuromgeving in één brede blik beloert.
In alle details, rijk en zintuigelijk, beschrijft Heitmans verteller het kiemen, spruiten, voortwoekeren en afsterven van gewassen. Zijn of haar taak is om alles bij elkaar te houden. Zonder zo'n bezielende blik valt de betekenis weg.
Gaten in haar brein. Dat is waar Kiek het sterkst voor vreest na een verpletterende tegenslag, de diagnose multiple sclerose (MS). 'Dat uit haar hersenen, als uit een los gevlochten mand, woorden, logica en herinneringen lekken' en er niets anders rest dan 'kennis die zonder raamwerk niet integreert', 'dat je hele bestaan voor altijd op het puntje van je tong blijft liggen'.
Haar moestuin wordt een metafoor voor haar plotseling ongewisse lichaam. Ook in dat paradijs slaat immers een slang toe, of eigenlijk een haas. Onvoorspelbaarder. 'Hij komt uitsluitend als ze alleen is. Zelfs zijn vraat is billijk, daar krijg je geen schadeformulier mee vol.' Intussen ontregelt het beest haar wel. Dus bouwt ze een hek. Zoals ze ook de diagnose probeert weg te drukken om volledig op te gaan in het tuinwerk.
'Het tik, tik smeltwater drupt op de bevroren aarde die als een deksteen het leven bewaart. Eronder slapen emelten, engerlingen en ritnaalden.' Er zijn preien die 'ondergronds konkelen', bieten met een 'morsige buik', een 'loopkever op zijn geknikte stelten onder een afhangend paksoiblad', 'wortelstokken duwen hun toverballen boven de grond', en 'kuilgras heeft de geur van heimwee'. Allemaal prachtig. Al zie je ook het hachelijke van die missie om stem te geven aan de natuur: het blijven menselijke metaforen, antropomorfische projecties.
De gevolgen van dit perspectief reiken verder dan alleen stijl. Ik had het idee dat achter deze constructie iets verdween van Kieks binnenwereld. Schieten haar gedachten naar wat ze zag op een patiëntenforum, dan klinkt ze ineens droogjes en afstandelijk. Moet je als schrijver soms niet zonder omwegen iemands pijn en woede aan het woord laten?
Via het metafysische natuurperspectief wordt Kieks ziekte, en het geleidelijke proces van aanvaarding en van afstand moeten doen van haar tuin, ingebed in een ruimer natuurlijk verloop der dingen. De mierenkaravaan uit de titel: die beesten hebben geen ruimer zicht op hun afkomst en bestemming, en doen wat er gedaan moet worden. 'Een tuin is een mysterieus bezit, zoals een lichaam dat is.'
Dat perspectief tempert ook andere potentieel dramatische verwikkelingen. Neem de summier aangeduide relatiebreuk met haar vriendin Wende. Of de verandering in de tuin waarbij klanten zelf hun groente komen oogsten. Dat bracht 'verbinding', staat er, maar ik miste concrete scènes die de overwegend druilerige, introverte sfeer een andere stemmingskleur hadden kunnen geven.
Want elders is dit vaak Heitmans grote psychologische kracht. Ze weet dat we nooit maar één emotie ervaren, en roept die gelaagdheid krachtig op. Als ze verontwaardigd is over een fysiek gezonde medewerker die klaagt over zijn depressie, is er naast woede ook schuldgevoel over haar eigen woede. Misschien bewijst dit dat de roman het uiteindelijk moet hebben van verhalen over onze eigen soort, hoezeer Heitman ook in planten of dieren probeert te kruipen.
Mieren doen wat er gedaan moet worden
MARIKEN HEITMAN De mierenkaravaan Atlas Contact, 207 blz. Melanie Marsman | Heitman roept krachtig gelaagdheid op