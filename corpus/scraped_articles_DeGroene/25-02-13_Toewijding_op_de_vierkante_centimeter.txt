Toewijding op de vierkante centimeter

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
13 februari 2025
Nadat in de zoveelste archiefkast van Willem Elsschot zijn roemruchte wereldtijdschrift werd aangetroffen, ging Vic van de Reijt direct aan de slag. Hij ontleedde elke pagina.
In de zomer van 1913 gingAlfons de Ridder naar een nonnenklooster in de Belgische stad Namen, waar hij strooide met complimenten en vervolgens opgewekt een aanbod deed aan de moeder-overste: zou het niet leuk zijn als er een lovend stuk over deze plek werd geschreven? Sterker nog, hoe zou ze een compleet nummer van het wereldtijdschrift gewijd aan dit Les Soeurs de Sainte-Marie vinden? Ja, interesse? Goh, wat is het hier mooi en schoon. En daar kwam de tarieflijst al tevoorschijn. Hoe meer wereldtijdschriften het nonnenklooster zou bestellen, hoe goedkoper elk exemplaar zou zijn. 'Om te beginnen zou ik er toch niet meer dan honderdduizend nemen', zei De Ridder. Enigszins bedwelmd ging de moeder-overste akkoord. Kort daarna bedacht ze zich en probeerde onder de bestelling uit te komen, ze nam een advocaat in de arm, maar het was al te laat. Ze moest de honderdduizend revues kopen en betaalde alles.
Dit is de praktijk van het lijmen: iemand paaien die via het wereldtijdschrift publiciteit wil verwerven, en diegene vervolgens een grote hoeveelheid exemplaren laten bestellen. Wat de klant uiteraard niet weet, is dat het gaat om een blad zonder abonnees -La revue généraleis een als tijdschrift vermomde brochure.
Pas jaren nadat deze papieren zwendel ophield te bestaan, schreef De Ridder, onder de naam Willem Elsschot, over het wereldtijdschrift. Eerst de voortreffelijke romanLijmen(1923), waarin bovenstaande scène zeer waarheidsgetrouw opduikt. Vijftien jaar later verscheen de romanHet been.En ook daarmee was de geschiedenis van het wereldtijdschrift allerminst afgerond. Zoals Elsschots (1882-1960) literaire erkenning vrij traag op gang kwam en hij pas postuum voluit werd geprezen, zo kreeg ook het reconstrueren van zijn leven pas ruim na zijn overlijden gestalte. Onlangs werd een vondst gepresenteerd die door de ontdekkers zelf alvast het label sensationeel nieuws kreeg opgespeld: na lang zoeken waren de verloren gewaande nummers van het wereldtijdschrift vrijwel allemaal teruggevonden.
Waar komt de drang vandaan om zulke zaken te achterhalen? Om precies te weten hoe de realiteit van een schrijver eruit heeft gezien, waar hij welke bijzin op baseerde, kortom, wat er allemaal écht is? Het zijn vragen die ik mezelf geregeld stel, omdat ook ik gevoelig ben voor de charme van zulke toewijding op de vierkante centimeter.
Wat bij Elsschot natuurlijk meespeelt: zijn fictie is een eeuw na verschijning nog wonderlijk sterk, met die sublieme mengeling van lichtheid, ernst en melancholie. Het valt dus te begrijpen dat Vic van de Reijt - uitgever in ruste, tevens samensteller van het Elsschot-brievenboek en de bundelDe ontdekking van Elsschot,en degene die in 2011 de biografieElsschotpubliceerde - begon te trappelen toen een zoveelste archiefkast werd leeggeruimd en plots het echte wereldtijdschrift opdook. Alles werd uitgebreid bestudeerd en naast de al bekende gegevens gelegd.
Het resulteert in interessant gepuzzel. Zo blijken zinnen uit het wereldtijdschrift over het nonnenklooster letterlijk inLijmente zijn beland, heeft Elsschot de werkelijkheid op andere momenten juist versimpeld, en is door deze vondst eindelijk echt duidelijk hoe het roemruchte tijdschrift eruitzag.
Dit alles valt nu na te zoeken inHet wereldtijdschrift van Willem Elsschot,een uiterst verzorgde facsimile-uitgave bestaande uit drie boeken, samen omvangrijker en ook duurder (125 euro) dan Elsschots hele oeuvre bij elkaar. Twee van de boeken bevatten alle aangetroffen wereldtijdschrift-edities, chronologisch geordend en met hoge resolutie ingescand. Het is een tijdschrift met een prettig ouderwetse uitstraling, vol veredelde advertenties voor inderdaad dat nonnenklooster, maar ook voor brandkasten van de firma Lips, kostscholen, er zijn stukken gewijd aan opkomende landen zoals Argentinië en Canada.
In het derde boek uit deze uitgave, het dunste, beschrijft Van de Reijt minutieus de totstandkoming van het wereldtijdschrift. Het is een verhaal over Elsschot en twee dierbare vrienden, die hun zwendel perfectioneren en uiteindelijk, aan het begin van de Eerste Wereldoorlog, met hun onderneming stoppen. In zijn Elsschot-biografie schetste Van de Reijt deze achtergrond al, en reconstrueerde hij aan de hand van kasboeken hoeveel nummers er zoal waren verkocht; je voelt de triomfantelijke opluchting waarmee hij zich nu eindelijk over de inhoud kan buigen en die gedetailleerd samenvat. Hij is niet uit op enig moreel oordeel of een hedendaagse duiding van Elsschots gedrag, hij wil juist dicht bij het verleden komen, nog dichterbij, elke pagina van het wereldtijdschrift wordt ontleed.
Het is in deze uitgave allemaal vastgelegd met een liefde die tegen het obsessieve aanschurkt. Ook omdat Van de Reijt, veel meer dan in de Elsschot-biografie, zijn eigen onderzoek thematiseert - en beschrijft als een vier decennia omspannende, ten slotte uiterst bevredigende speurtocht. Het levert taal op die niet had misstaan in een ouderwets jongensboek: Elsschots 'kornuiten' waren na zijn actie in het klooster 'met stomheid geslagen', en Van de Reijts decennialange zoektocht naar 'de magie' van het wereldtijdschrift leidde hem naar 'duizelingwekkende ontwikkelingen', naar tijdschriftexemplaren die hij 'met nauwverholen gretigheid' 'ter hand' neemt, naar bibliotheken 'waar nijvere medewerkers' hem en een 'verbijsterde' collega allerlei papieren aanreiken. 'Vervolgens sloeg iedereen aan het snuffelen.'
Maar niemand snuffelt zo graag als Van de Reijt. Dit is het soort uitgave dat voortkomt uit monomane toewijding aan een niche. Dat valt gemakkelijk te ridiculiseren of weg te relativeren, maar in het wereldvreemde van al die opgehoopte details schuilt ook juist de grote, bijna ontroerende charme. Wie kijkt er nou nog zo zorgvuldig naar de kleinste lettertjes in een neptijdschrift van meer dan honderd jaar geleden? Wat zit er achter dat verlangen, een drang naar overzicht, naar vroeger, naar begrip over waar de werkelijkheid overgaat in fictie?
Na een tijdje beschrijft Van de Reijt de 'stroom aan nieuwe Elsschot-publicaties' in de afgelopen decennia, 'veelal op instigatie van het florerende Willem Elsschot Genootschap'. Van dat genootschap is Van de Reijt zelf de vicevoorzitter. En het genootschap heeft deze uitgave financieel mede mogelijk gemaakt. Op de auteursfoto kijkt Vic van de Reijt strak voor zich uit, zij aan zij met een bronzen Elsschot-beeld.
Het geeft dit hele project zelf een Elsschotachtige allure. En Van de Reijt lijkt zijn onderwerp ook nu nog niet los te kunnen laten, want hij merkt op dat een fraai citaat uitLijmen'natuurlijk ook nader onderzoek verdient'. En: 'Nu de facsimile's van de Revues beschikbaar zijn, is het een aardige tijdspasssering om op zoek te gaan naar meer overeenkomsten met de romanLijmen.'Ik heb al een vermoeden wie dat graag wil doen. Elsschot zou een prachtige roman over deze hele exercitie kunnen schrijven.
Deze uitgave, dit hele project zelf, heeft een Elsschot-achtige allure
Literatuurmuseum | Willem Elsschots fictie is een eeuw na verschijning nog wonderlijk sterk WILLEM ELSSCHOT, VIC VAN DE REIJT Het wereldtijdschrift van Willem Elsschot Pelckmans, 888 blz.