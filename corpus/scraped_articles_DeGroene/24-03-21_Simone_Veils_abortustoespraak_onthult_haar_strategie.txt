Simone Veils abortustoespraak onthult haar strategie

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
21 maart 2024
Parijs -Op de vergeelde getypte velletjes van haar betoog heeft ze in rood de pauzes in de tekst aangegeven: 'een stilte', 'lange stilte (glas water)'. De passages waar ze de nadruk op wilde leggen zijn met dunne lijntjes onderstreept: 'De huidige situatie is slecht. Ik zou zeggen betreurenswaardig en zelfs dramatisch.' 'We moeten deze chaos in banen leiden. Aan dit onrecht moet een eind worden gemaakt.'
Enkele originele pagina's van het pleidooi dat Simone Veil op 26 november 1974 in de Franse Tweede Kamer hield voor de legalisering van abortus zijn tot 24 september in te zien in Hôtel de Soubise, de Archives Nationales, in de Marais.
Op een van de velletjes is een brandgaatje van haar sigaret te onderscheiden. De toenmalig minister van Volksgezondheid heeft duidelijk goed moeten nadenken over haar wetsvoorstel dat de illegale abortuspraktijken moest doen stoppen. Het spijt haar, schrijft ze, dat ze dit pleidooi moet houden voor collega's, een Tweede Kamer die bijna uitsluitend uit mannen is samengesteld: 'geen enkele vrouw zoekt met een vrolijk gemoed haar toevlucht tot een abortus; het is een drama, het blijft een drama'.
Twee jaar eerder in 1972 had advocate Gisèle Halimi met succes een pleidooi gehouden voor de abortus van haar cliënte, zwanger geraakt door een verkrachting, dat eveneens is te zien op de tentoonstelling. 'Toch was de weerstand in de conservatieve regering van Jacques Chirac nog groot', stelde Charlène Franchon, archivaris en medecurator van de tentoonstelling in het Franse dagbladLibération. 'Veils zeer voorzichtige toon moet onderdeel zijn geweest van haar strategie.'
Vrouwen die geen kind willen zijn 'zeldzaam', betoogde Veil. 'Het moederschap maakt deel uit van de voltooiing van hun leven en wie dat geluk niet heeft gekend, lijdt daar zeer onder.' Financiële bezwaren van de oppositie was ze vóór: 'Abortus zal niet worden vergoed.' De wet werd op 17 januari 1975 aangenomen en in 1982 alsnog opgenomen in de basisverzekering.
De strijd is nog niet gestreden. Toen op 8 maart het recht op abortus in de Franse grondwet werd vastgelegd, een unicum in de wereld, demonstreerden meer dan honderdduizend vrouwen in Parijs voor een regeringsbeleid dat inzet op gelijkheid tussen man en vrouw en tegen seksistisch en seksueel geweld.