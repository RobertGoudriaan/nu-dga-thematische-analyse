De natuurlijke orde van witte mannen Dichters&Denkers

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
19 september 2024
Koen Vossen was als biograaf van Jan Fabius bereid lijnen naar het verleden te volgen die doodlopen. Hij levert daardoor metGroter dan het leveneen prachtig boek af.
Dankzij een nieuwe zoektermin het hoofd liet ik mijn ogen verlekkerd langs de boekenkasten van ouders en grootouders gaan. Ik zou ten minste drie jaar in Tirana wonen, had ik zojuist gehoord, en nu hoopte ik boeken, hoofdstukken of een enkele alinea te vinden over een tamelijk onbekende uithoek van Europa.
De opbrengst was karig, maar juist daarom des te memorabel. Ik vond een oudeBosatlasmet een kernachtige karakterisering van het volk waaronder ik me zou begeven. De atlas was uit 1905. Albanië bestond dus nog niet, Albanezen al wel en de kaartenmakers lieten optekenen, onder vinkjes die overduidelijk bergen moesten voorstellen: 'Albanezen, een ruig een krijgslustig volkje.'
Later zou ik die kwalificatie, met referentie, gebruiken in een kadertje in deNRC,bij een artikel over geweld in Albanië, binnenshuis en buitenshuis. Het kwam de krant te staan op woedende brieven. Zelfs de Albanese ambassadeur in Nederland toonde zich verontwaardigd. De klacht, samengevat: ruig en krijgslustig is een nodeloos grievend stereotype. Albanië, kandidaat-lidstaat van de EU, verdient beter.
Noem het naïef, maar het was juist door de liefde die ik in korte tijd voor het land had opgevat, dat ik een grote interesse koesterde in alles wat ooit en overal over Albanië is geschreven. Ruig en krijgslustig. Een kwalificatie vol van de projectie die inherent is aan de blik van buitenstaanders, zeker, maar niet belachelijk. In 1905. Albanese kennissen beaamden het, onder wie gezaghebbende historici. Zij wezen me op wat Nederlanders, die een kleine tien jaar later in Albanië kwamen, toen het Ottomaanse Rijk aan het verkruimelen was, zélf hadden geschreven. Ooggetuigen. Veertien officieren en twee dokters. Het waren de eerste Nederlanders ooit uitgezonden op een vredesmissie namens de internationale gemeenschap. Ieder met een fiets, zoals vandaag de dag nog te zien is in Tirana, op een ingelijste foto aan een muur in het ondergrondse 'museum voor de geschiedenis van het Ministerie van Binnenlandse Zaken'.
Het idee was dat ze, onder leiding van kolonel Willem de Veer en gewezen politicus (en militair) Lodewijk Thomson, de kersverse, uit Duitsland afkomstige koning van Albanië en zijn regering hielpen gezag te verkrijgen over het gebied dat voortaan het land Albanië vormde - aldus besloten op een ambassadeursconferentie in Londen. Het werd een mislukking. Na zes maanden dropen Nederlanders en koning weer af. Wel leverde het interessante geschreven herinneringen op. Het mooiste verslag verscheen in 1918, als boek:Zes maanden in Albanië.Geschreven door de jongste van de groep Albanië-gangers:
Jan Fabius, een zelfverzekerde telg uit een militair geslacht.
De toen 26-jarige Fabius was al eerder in de regio geweest, als verslaggever tijdens de Eerste Balkanoorlog. Hij had naam gemaakt met sfeerbeschrijvingen, merkwaardige situatieschetsen en observaties getekend door een rooskleurig beeld van oorlog. Daarin haalden mensen, en zelfs hele volkeren, het beste in zichzelf naar boven.
In Fabius' Albanië-boek kreeg de lezer meer van dit kleurrijks én, zo las ik zittend voor opa's boekenkast, daarin vergeleek hij het noorden van Albanië, waar hij te gast was bij verschillende stammen, kernachtig met 'de oertijd'.
Oertijd. Goed dat ik dat niet in hetNRC-kadertje had geschreven.
Al had het gekund. Want Fabius was geen idioot. Zijn blik was natuurlijk wel gekleurd, of althans bevangen, zoals die van iedere vreemdeling die ronddoolt in een hem volstrekt onbekende cultuur. De vraag is veeleer: zijn al die populaire observaties en destijds onbetwiste gelijkenissen nu, meer dan honderd jaar later, volstrekt waardeloos?
Die vraag hangt boven elke pagina inGroter dan het leven: De roekeloze avonturen van Jan Fabius.Deze prachtige biografie over deze rasverteller is geschreven door populisme-kenner Koen Vossen. Die toont ons een man die zich ontwikkelde van goed schrijvende avonturier en bekende Nederlander (zijn roodvonk-besmetting in 1913 haalde vrijwel alle dagbladen) tot pompeuze, ruziezoekende nationalist die regelmatig voor een rechter verscheen. Soms om iemand (Jacques de Kadt) aan te klagen voor smaad, soms om zich juist te verdedigen tegen een smaadklacht omdat hij zich in een eigen blaadje -Nieuwsbrief, een uitgave van de 'Stichting Voorlichting Buitenland' - te buiten was gegaan aan vuilspuiterij jegens de labbekakkerige 'burgermannetjes' die na de oorlog in Nederland de dienst uitmaakten.
Midden jaren vijftig kreeg hij zelfs gevangenisstraf, vanwege majesteitsschennis. In deNieuwsbriefhad hij geschreven (als eerste in Nederland, duidelijk te vroeg) over de kwade - lees: linkse - invloed van Greet Hofmans op de koningin.
Vossen laat ook zien dat ondanks die ontwikkeling van jeugdige vliegtuigpionier (hij vloog in de eerste Farman-vliegtuigen) tot ongezond levende querulant, het wereldbeeld van Fabius nooit noemenswaardig veranderde, ook ondanks alle ellende die hij zag en meemaakte. Hij was getuige van het bombardement op Shanghai en belandde tijdens de Japanse bezetting in verschillende gevangenenkampen op Java. Intussen veranderde de wereld om hem heen wel razendsnel, net als de dominante opvattingen. Daardoor klonk zijn lof op een Nederlands wereldrijk en mannen als Van Heutsz en Coen allengs anachronistisch. Dat laat onverlet dat zijn opvattingen, zeker tot de Tweede Wereldoorlog, vaak 'een uitvergroting' vormden, zoals Vossen schrijft, 'van gangbare opinies'. Die verdienen dus de interesse van een ieder die geïnteresseerd is in geschiedenis.
Dat ze die niet krijgen komt door de neiging van historici (en hun publiek) om vooral sporen terug te volgen. Hoe zijn we hier gekomen? Wie sporen terug volgt, ziet Soekarno's studententijd in Leiden, of de publicatie van Anton de KomsWij slaven van Suriname,niet de geschriften van een man die 'tot in zijn diepste vezel' (Vossen) geloofde in de glorie van een Nederlands wereldrijk 'dat was gegrond op een natuurlijke orde waarin witte mannen uit hogere klassen geboren waren om te heersen over inferieure volken'. Een man die weerbaarheid, karaktervorming en het vertoon van macht zag als hoekstenen van een levensvatbare natie.
Wie zich wel in iemand als Fabius verdiept, ziet hoe recent veel van onze hedendaagse opvattingen zijn en hoe radicaal en abrupt de progressieve omwenteling in Nederland eigenlijk is geweest. Vossen schrijft erover in zijn nawoord. Omdat wij onze eigen, huidige vragen aan het verleden stellen hebben wij ons vervreemd van, ik citeer Vossen: 'een geschiedenis die bol staat van wat nu dikwijls als foute opvattingen en verkeerd gedrag wordt veroordeeld'.
En het is waar: wie de huidige geschiedschrijving over de vooroorlogse twintigste eeuw tot zich neemt, zou haast vergeten dat Fabius' imperialistische en racistische standpunten destijds aanzienlijk gangbaarder waren dan enig onafhankelijkheidsstreven. En ook Fabius' idee dat oorlog het beste in mensen naar boven brengt werd, hoewel iets minder gangbaar, toch ook breed gedeeld. Dat wil niet zeggen dat Fabius' ideeën in retrospectief meer wijsheid, waarde en accuratesse bevatten dan lange tijd gedacht. Zelfs in zijn tijd kreeg hij, vooral dankzij snel achterhaalde voorspellingen geuit in tweewekelijkse radiopraatjes op Java, onder een groot publiek de bijnaam 'F. Abuis'.
Dat de tand des tijds aan hem voorbijging blijkt ook uit een anekdote die Vossen opdiept uit twee brieven uit 1946. Fabius verblijft met gezin in Australië. Hij vindt de politiek er te socialistisch en de omgangsvormen proleterig. Hij verlangt terug naar Nederland, waar rangen en standen nog iets betekenen - denkt hij. Als heer van stand, telg uit een roemrucht geslacht, toegerust met connecties en alle vinkjes die sociologen kunnen verzinnen, meent hij dat er toch wel iets voornaams voor hem in het vat zit. Dus schrijft hij een brief aan Jonkheer de Jonge, oud-gouverneur-generaal van Nederlands-Indië en, zo neemt hij aan, een man met invloed. Vraag: kan hij hem, Fabius, aan een betrekking helpen? Een burgemeesterspost heeft zijn voorkeur, maar persattaché bij een ambassade lijkt hem ook wel aardig.
De Jonge antwoordt per ommegaande. De wereld werkt zo niet meer, schrijft hij. Met gewezen Eindhovens gemeenteambtenaar Louis Beel aan de macht, en socialist Drees, kunnen heren van stand minder dan ooit aanspraak maken op de macht die hun altijd vanzelfsprekend is toegekomen. Jammer, Jan, maar helaas.
Vossen concludeert: 'Hard werken en lage lonen was het devies waaraan ook Jan Fabius zich niet kon onttrekken.'
In de laatste jaren van zijn leven zag Fabius zelf ook in dat de dominante cultuur bij hem was weggezwommen. In interviews, gegeven omdat hij kandidaat was voor de Tweede Kamer namens de Boerenpartij van Koekoek, noemde hij zichzelf 'een soort gorilla die kreten slaakt in een kooi in het Koloniaal Museum'.
Een gorilla die zich uitstekend leent voor een biograaf die bereid is lijnen in de geschiedenis te volgen die doodlopen, of ondergronds gingen. Want zijn we echt niet meer in staat om te zien hoe ruig en krijgslustig Albanezen in 1905 eigenlijk waren, of willen we dat niet zien? Eist onze blik op het heden dat we iets anders zien, of werd juist destijds de blik van een Hollandse buitenstaander vertroebeld? En zo ja, waardoor dan? Voor de historicus die meer doet dan het volgen van sporen terug, ligt een groot en rijk studieterrein.