Lights of April Marja Pruis

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
30 juni 2022
Mijn antivirusbeveiliging is verlopen, het is officieel nu. Mijn geur is weg, mijn emoties lopen te hoop. Rob de Nijs neemt afscheid, ik zap het weg. Aardbeving in Afghanistan, nee. Pieter Omtzigt twittert de foto van een rat, ik wil zijn opzichtigheid niet. Ik kan de trouwringen van mijn ouders niet meer vinden, ik ben de cassettebandjes kwijt die mijn vriendje voor me opnam, ik heb de verkeerde dingen bewaard.
Wat is het ergste wat je kan gebeuren, ik denk het vaak maar het brengt me nergens.
De woorden moeten via mijn hersenen mijn mond verlaten, maar mijn hersenen zijn verkouden, dat moet het zijn. Iemand wil met me theedrinken, de ander is boos, ik begrijp het niet. Nooit in de spiegel kijken als je je neus moet snuiten.
Wat was er nog meer, niks eigenlijk, ik trek me terug achter mijn muur van goud. Zet thee. Mijn lievelingsthee is slap, ik eet liever brood dan beleg, ik heb liever de zweem dan de volle mep.
Alles kan als je geen logica verlangt. Als je een vrouw bent in pyjama, die niet wil opstaan, naar haar teennagels tuurt. Ze wil een vliegtuigje de lucht insturen, er flappert een banier mee, er staat op dat ze er drie maanden niet is. Drie maanden, het is niks, niemand die het merkt.
Nee, begin er toch maar niet aan, wil ik zeggen. Niet aan de liefde, niet aan kinderen, je vergeet alles, je bewaart de verkeerde dingen, je raakt je trouwring kwijt. Je krijgt te veel emoties.
Zonder jou,zingt Rob de Nijs.Is het huis zo stil, het bed zo kil, zonder jou. Ik hoor Eyeless in Gaza zingen, want dat stond naZonder jouop het bandje dat mijn vriendje voor me had samengesteld. Ik kan het bijna vastpakken zozeer zie ik het voor me. Zijn handschrift waarmee hij de nummers noteerde, de blauwe en de rode pen.Zoveel dingen had ik willen zeggen, zoveel dingen liet ik ongedaan.
Er is iets veranderd aan het kattenvoer, ze willen het niet meer eten. Ik kan mijn lievelingscrackers niet meer vinden, ze zijn uit de handel genomen, ze zijn vergeten te vragen of ik het daarmee eens ben. Achter mijn huis wordt iets gebouwd, het wordt hoger dan ze hebben beloofd, de zon zal hier geen kans meer krijgen, maar dat is pas in 2026.
Leef ik dan nog, je mag het je afvragen maar niet hardop.
Het engste vind ik dat je het niet kunt bedenken, wat er gaat gebeuren. Ik probeer het voor te zijn door het te bedenken, maar mijn verbeelding legt het af. Niemand had dit toch kunnen bedenken, dat we hier zijn, nu.
Ik probeer alles zo goed mogelijk te doen, maar waarom zou ik dat zeggen. Je best doe je in stilte. Falen idem. Doe alles maar in stilte. Laat het via je hersenen je mond verlaten, zorg dat het klopt. Denk niet dat je de chaos met chaos kunt bestrijden. Maak de dingen begrijpelijk. Giet ze in een vorm. Pas als je er een punt achter zet, stopt het met bewegen.
Welk nummer was het, vraag ik hem, dat je voor me opnam, van Eyeless in Gaza. Mijn thee is koud. Mijn koffie moet heet zijn. Ik ga nooit meer eten. Wil alleen nog maar vriendelijkheid, geen blikken die kunnen doden, geen lelijkheid. Ik vind het niet erg om iets voor iemand te doen, om te gehoorzamen, de deur open te houden.Lights of April,natuurlijk, de zon komt met bakken de kamer in, onmiddellijk, mijn bed staat in brand.
Lees gewoon maar niet, schrijf gewoon niet.
Kokend het liefst, de koffie. Of ik soms een looien pijp heb, iemand die me koffie zag drinken vroeg het aan me. Nee, het is een keel, het is mijn keel, het gevoeligste deel van mijn lichaam, niet van lood maar van iets anders, ik heb er geen woord voor. Ik denk dat ik goud moet gebruiken, zei de tandarts. Meer mensen zouden dat moeten doen. Goud, deur, hersenen.
Ik probeer alles zo goed mogelijk te doen, maar waarom zou ik dat zeggen. Je best doe je in stilte