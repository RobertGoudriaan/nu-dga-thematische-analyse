Chroniqueur van grappig leven

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
13 maart 2025
TELEVISIE Ik ben Martin Parr
Als maker van 120 fotoboeken ben je getalsmatig een grote. Maar Martin Parr (1952), Britser dan Brits en die 'beperking' tegelijk ver overstijgend, is ook kwalitatief en inhoudelijk uitzonderlijk. Zij het ook omstreden. Hij wilde opgenomen worden in het vermaarde Magnum-collectief. Hoewel hij zijn naam vestigde rond 1985, slaagde de coöptatie pas in 1994: 'de ene helft dreigde op te stappen als Parr werd aangenomen; de andere als dat niet gebeurde'. Sleutelwoord in die controverse was Magnums 'humanistische traditie', waarbinnen hij al dan niet zou passen. Oftewel: was/is hij te cynisch? Respecteert hij de arbeidersklasse en zijn eigen kleine burgerij voldoende? Spot hij te veel?
De documentaireIk ben Martin Parr,met sterke Britse maar ook Franse inbreng, kiest overtuigd partij voor Parrs onderliggende mensenliefde, die kritiek bepaald niet uitsluit. In de zin van 'wie lacht niet die de mens beziet?' Want geestig, Brits geestig, is een groot deel van zijn werk. 'Maar ik ben geen humoristisch fotograaf: ik fotografeer het leven en dat is nou eenmaal vreemd en grappig.' We zien hem aan het werk in en rond een badplaats aan de westkust, een van zijn voorkeursbiotopen. En we zien een flink deel van het enorme oeuvre voorbijkomen. Ik schaar me onder de bewonderaars, van wie er velen aan het woord komen, met als felste verdediger kunstenaar Grayson Perry. Bij ons ook bekend dankzij een prachtigeWintergasten-aflevering in 2021. (We zijn zowel programma als topinterviewer Janine Abbring kwijt, wee VPRO.)
Perry fulmineert tegen snobisme in de culturele sector, 'over-intellectualisering, academisch gedoe, filosofisch gewauwel' rond fotografie. En tegen onderschatting van humor, die pompeusheid en fanatisme binnen de perken houdt. Er zit iets drammerigs in zijn tirade, ingegeven door (begrijpelijke) weerzin tegen de Engelse klassenmaatschappij, maar zijn analyses van Parrs verdiensten zijn overtuigend.
Parr begon in de jaren zeventig als documentair fotograaf in zwart-wit. Zoals iedere zichzelf respecterende collega destijds: kleur was voor modetijdschriften en kiekjes. Het blijkt al prachtig werk. Geïsoleerde agrarische gemeenschappen; hun eigenzinnige kerken, kapellen, vieringen. Noord-Engeland, later Ierland. Maar terug in Engeland stapt hij in badplaats New Brighton over op het andere uiterste: vrijetijdscultuur in felle kleuren, met flits, in close-up. Het maakt hem beroemd en berucht. Hij ontwikkelt zich tot chroniqueur van consumentisme, fastfood, massacultuur, massatoerisme - wereldwijd. In bijna elke foto een verrassing. En zie hem nu, oud, na operatie verzwakt, steunend op rollator, weer een boulevard afstruinen. Miraculeus, zegt zijn vrouw Susie, hoe die lange man met zijn grote toestel haast onzichtbaar wist te blijven. Kijkend, toeslaand, weg. Verbluffend vaak raak. Parr is in zijn ongewone gewoonheid, in uiterlijk, kleding, gedrag tegelijk Everyman en beschouwer van Everyman. Perry: 'Tijdens de kroningsfeesten tweette iemand: "nationale Martin-Parr-dag": zo diep zit hij in ons onderbewustzijn.' Alsof ceremoniële pracht en praal, maar ook de volkse viering in dorp en stadje door hem geënsceneerd waren. Maar dit zijn woorden. Kijk, want het gaat om beeld.
Walter van der Kooi
Lee Shulman (regie),Ik ben Martin Parr, fotograaf,AVROTROS Close Up, dinsdag 18 maart, NPO 2, 22.40 uur
Lee Shulman / VPRO | Martin Parr (rechts)