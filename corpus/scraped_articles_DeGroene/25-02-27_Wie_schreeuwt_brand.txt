Wie schreeuwt brand?

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
27 februari 2025
Aan de Nederlandse neutraliteitviel tijdens de Eerste Wereldoorlog flink te verdienen. Althans: terwijl een groot deel van de samenleving op rantsoen ging, werkloos raakte of gemobiliseerd werd, spon een kleine groep kapitaalkrachtigen gouden garen bij de neutrale Nederlandse havens. Continentale producten werden gereedgemaakt voor zeetransport; de Rijnmond bleef lange tijd de Duitse industrie en haar hoogovens voeden. Maar zonder het door te hebben stookten de 'oorlogswinstmakers' ook een ander vuur, en wel thuis in Nederland. Met de toenemende ongelijkheid bereikte de aanspraak van diverse socialistische en anarchistische bewegingen ongekende hoogten. Terwijl Amsterdamse arbeiders om aardappelen vochten, opende verderop in de stad de eerste oesterbar haar deuren. Tegen het eind van de oorlog leek heel even een revolutie mogelijk.
De socialistische oproer die in november 1918 op de oorlog volgde, is al vaak beschreven, maar Wouter Linmans biedt met zijnRevolutiekoortseen verfrissende aanvulling. Waar eerdere uiteenzettingen zich richtten op de revolutiekreten van de fameuze sociaaldemocraat Jelle Troelstra in de Haagse politiek, wendt Linmans zich tot de gelijktijdige arbeidersprotesten in Amsterdam. Hij doet een dappere poging de belevingswereld van de demonstranten te herscheppen; zich te verdiepen in de zorgen, dromen en angsten van de arbeiders die zich bij deze beweging aansloten.
In de schijnwerpers komt zo te staan een demonstratie van 13 november 1918, toen de Sociaal-Democratische Partij (sdp) onder leiding van de Amsterdamse partijbons David Wijnkoop de straat op ging. De demonstratie liep van de Diamantbeurs via de Oostelijke Eilanden naar de Dam. Ter hoogte van de kazerne aan de Sarphatistraat raake de stoet met militairen in conflict. Er vielen vier doden.
Het geweld schudde de christen-democratische regering wakker. Elders in Europa hadden arbeidersopstanden namelijk al enorme gevolgen gehad, en de zogenaamde Harskamprellen van 1918, waarbij Nederlandse militairen tegen hun meerderen in opstand kwamen, deden het vertrouwen in de ordehandhaving wankelen. Misschien wel meer dan Troelstra's opruiende toespraken in Den Haag klonk deze demonstratie als het startschot voor de contrarevolutionaire politiek die Nederland tot aan de Tweede Wereldoorlog zou kenmerken.
Het streven om de belevingswereld en drijfveren van de betogers te reconstrueren, is nobel en lovenswaardig, maar ook behoorlijk uitdagend. Van slechts veertig van de in totaal drieduizend betogers is de identiteit bekend - en onder die veertig zijn veel ideologen en prominenten die bepaald niet exemplarisch waren voor de arbeidersklasse die zij voorstonden. Het boek wordt om deze reden vooral interessant wanneer het niet de demonstratie, maar de (beter gedocumenteerde) publieke perceptie ervan behandelt - Ã©n de beleidsmaatregelen die de oproer teweegbrachten.
Allereerst stond de overheid na de dodelijke schermutselingen toe dat steden de openbare orde met burgerwachten bewaakten, die hun leden voornamelijk onder kerkelijke gemeenschappen uit de provincie rekruteerden. Zo kon het dat een Amsterdamse burgerwacht met (weliswaar beschilderde) Duitse stormhelmen uit de Eerste Wereldoorlog door de stad marcheerde. Pas in de jaren dertig, toen bleek dat de burgerwachten een voedingsbodem voor de nsb waren geworden, zou dit beleid op de schop gaan.
Ten tweede leidde de oproer in november 1918 tot de stichting van de eerste Nederlandse inlichtingendienst, de Centrale Inlichtingendienst (cid), waaruit later de bvd en aivd zouden voortkomen. Deze dienst had als voornaamste taak socialisten en anarchisten te monitoren - want hadden de oproeren niet aangetoond dat zij het grootste gevaar vormden voor de piepjonge democratie die Nederland toen was?
Het boek van Linmans doet daarmee bij vlagen denken aanDe antiterroristenvan de Nederlandse historicus Wouter Klem. 'Meer dan enige andere vormen van internationale criminaliteit stond de anarchistische dreiging daardoor aan de basis van de politienetwerken en veiligheidsmaatregelen' zoals wij die vandaag de dag kennen, stelde Klem hierin overtuigend vast.
En daarmee komt een belangrijke vraag bovendrijven: wanneer we het, om met Linmans te spreken, hebben over 'de revolutiekoorts' van 1918, over wiens 'koorts' hebben we het dan? Hebben we het over het koortsige enthousiasme van de socialisten of over de koortsige angstbeelden onder de gevestigde partijen? Het onderscheid wordt niet altijd even duidelijk gemaakt - terwijl het verschil behoorlijk is.
Linmans draagt namelijk zelf redenen aan om te geloven dat 'de schietpartij op de Sarphatistraat af te doen [is] als een incident'. Andere oproeren in Amsterdam, zoals de Palingoproer, waren immers veel groter en maatschappelijk disruptiever geweest - en die waren niet gepaard gegaan met dezelfde socialistisch revolutionaire denkbeelden. Dat de Nederlandse socialisten de demonstratie lange tijd geheel niet zouden herdenken, mag niet verbazen.
Om deze redenen had ik graag meer gelezen over wie er destijds belang bij had om de oproer af te schilderen als een bedreiging voor de maatschappelijke orde. Had de socialistische en anarchistische onrust destijds daadwerkelijk momentum, of was dat beeld vooral koren op de molen van de gevestigde orde? Dat Linmans bedreven is in het onderzoeken van beeldvorming en retoriek heeft hij eerder aangetoond in zijn mooie studieDe oorlog van morgen: Nederlandse beeldvorming van een volgende oorlog 1918-1940.
MetRevolutiekoortslevert hij een rijk sociaalhistorisch portret af van de Nederlandse politiek in 1918. Het werpt nieuw licht op de ontwikkeling van politieke verhoudingen die ook vandaag een grote rol spelen: die tussen de sociaal-democratie en de christen-democratie, tussen industrie en arbeider, tussen stad en platteland.
Linmans verdiept zich in de zorgen van de arbeider
Stadsarchief Amsterdam | Het wachtlokaal van de Arbeidsbeurs aan de Passeerdersgracht in Amsterdam, circa 1918 WOUTER LINMANS Revolutiekoorts: Onrust en oproer in november 1918 Athenaeum, 295 blz.