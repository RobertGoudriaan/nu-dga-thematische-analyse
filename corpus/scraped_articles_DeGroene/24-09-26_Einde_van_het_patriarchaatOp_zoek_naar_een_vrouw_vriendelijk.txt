Einde van het patriarchaat? Op zoek naar een vrouw vriendelijk Mexico

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
26 september 2024
Mexico kent een van de hoogste femicidecijfers, machismo is breed geaccepteerd en abortus is in veel deelstaten nog vrijwel onmogelijk. Geen aantrekkelijk land om vrouw te zijn, zo lijkt het. Toch krijgt dit macholand op 1 oktober voor het eerst een vrouw als president.
Ooit stond in het centrumvan Mexico-Stad, midden op een drukke rotonde van de Avenida Reforma, een monument voor Christoffel Columbus, de ontdekker van Amerika. Stond, want vier jaar geleden haalde de gemeente het beeld weg. De gemeente besloot dat op de lege sokkel een beeld zou komen van een inheemse vrouw; een statement tegen het kolonialisme én tegen een door mannen gedomineerde koloniale geschiedenis.
Maar zover is het nooit gekomen. Amper een jaar na het vertrek van Columbus werd de sokkel gekaapt door Mexicaanse feministen die de plek omdoopten tot 'Rotonde van de Strijdende Vrouwen'. Met behulp van ladders, bouten en verf zetten zij op de metershoge pilaar een paars geschilderd, houten silhouet van een vrouw, de vuist strijdvaardig in de lucht gestoken. Ze noemden het eenantimonumenta,een anarchistisch antimonument tegen gendergeweld en de straffeloosheid rond geweld tegen vrouwen.
'Zij staat voor de vrouwenstrijd en het gevecht tegen misbruik van en moord op vrouwen', zegt Maria Cortés. Terwijl het stadsverkeer langs raast, loopt de 24-jarige psychologiestudente rond het monument. De houten bescherming die provisorisch rond de sokkel is opgetrokken is beschilderd met honderden namen van vermoorde vrouwen: inheemsen, journalisten, slachtoffers van huiselijk geweld, vrouwen die met zuur zijn overgoten. 'Deze vrouwen zijn vermoordomdatze vrouw zijn. En dit is nog maar een fractie van het totaal. Talloze namen staan hier niet bij. Zij hebben niemand die voor hen zijn stem verheft, dus doen wij dat', zegt Cortés. Verderop in een plantsoen staat een groot roze kruis, al jaren het symbool van femicide in Mexico. 'Dit monument is mooi maar ook triest. Het is triest dat we hier in Mexico moeten strijden tegen femicide.'
Jaarlijks worden in Mexico een kleine duizend vrouwen vermoord om het simpele feit dat ze een vrouw is óf omdat ze als vrouw opkomt voor haar rechten. De afgelopen jaren brak het aantal vrouwenmoorden, dat al gedurende decennia hoog was, record na record. De officiële instantie sesnsp die zich bezighoudt met nationale veiligheid registreerde van 2019 tot begin 2024 bijna vijfduizend gevallen, ongeveer drie per dag. De 'gewone' moorden op vrouwen zijn daarbij niet meegeteld. De eerste helft van dit jaar daalde het aantal licht maar nog altijd heeft Mexico ook binnen Latijns-Amerika een van de hoogste femicidecijfers.
Dat gebeurt in de context van diepgeworteldmachismodat lang is gecultiveerd. Nog maar kortgeleden ging in de traditionelecantinasde zogenaamdecaja de toquerond, een spel waarbij half dronken mannen tegen elkaar opbieden tot welk voltage ze het volhouden om twee elektroden vast te houden. De hoeveelheid vooraf gedronken glazen kan op zichzelf al statusverhogend zijn, net als het gepoch over het aantal 'veroverde' vrouwen of de schare verwekte kinderen. Machismo wordt traditioneel bejubeld en bezongen. In de klassiekerEl Reyzingt zanger Vicente Fernández: 'Met of zonder geld, ik doe altijd wat ik wil, want mijn woord is wet.'
Maar in dezelfde cantinas mochten tot 1981 vrouwen bij wet niet eens naar binnen. Op de drukste metrolijnen in de hoofdstad is het nog altijd nodig om speciale wagons voor vrouwen te reserveren vanwege de ongewenste intimiteiten en soms verkrachtingen waartoe opeengepakte passagiers in het verleden hebben geleid. Vrouwonvriendelijk gedrag, al of niet institutionele discriminatie en geweld zijn onlosmakelijk verbonden met de machocultuur. Geweld tegen en moord op vrouwen is bijna spreekwoordelijk onderdeel geworden van de Mexicaanse werkelijkheid.
Binnen die werkelijkheid wordt in oktober voor het eerst in de geschiedenis een vrouw tot president beëdigd. De centrum-linkse Claudia Sheinbaum won in juni de presidentsverkiezingen en zal de komende zes jaar het land besturen. Minstens zo bijzonder was dat de belangrijkste tegenkandidaat ook een vrouw was, die ook nog van inheemse afkomst was: Xochitl Gálvez eindigde in juni als tweede.
'Dat daar twee vrouwelijke kandidaten stonden, en we nu een vrouw als president hebben, tekent de enorme tegenstellingen in dit land', zegt de bekende mensenrechtendeskundige Mariclair Acosta. 'Als mensenrechtenactivist ken ik de statistieken en zie ik elke dag de donkere kant van Mexico, de straffeloosheid, het geweld, de grove schendingen van mensenrechten, en daarbij is de situatie van vrouwen verschrikkelijk.' Acosta, met een lange academische, activistische én politieke staat van dienst binnen de wereld van de mensenrechten, was korte tijd staatssecretaris voor de Mensenrechten - korte tijd omdat ze haar taak 'te serieus' nam. 'Je mag hopen dat dit een teken is dat Mexico aan het veranderen is.'
Aan de strijd heeft het niet gelegen.Het Museum van de Vrouw, in een historisch pand in hartje Mexico-Stad, zet in twee verdiepingen de geschiedenis van het Mexicaanse feminisme neer. Panelen, video's en eenViolentómetro(die seksistisch gedrag kwantificeert van een 1 voor seksistische grappen tot een 30 voor moord - en alles wat ertussen zit) tonen een land waar ook al in de tijd van de Azteken vrouwen minder rechten hadden dan mannen. Al was de situatie anders bij de Maya's in het zuiden, waar vrouwen zelfs leidinggevende functies konden hebben.
De komst van de Spanjaarden maakte de situatie niet beter. Het roomse dogma van de katholieke geestelijken die meevoeren in het kielzog van de conquistadores blokkeerde eeuwenlang elke emancipatie van de vrouw. De Spaanse koloniale macht en dús de katholieke kerk hielden vrouwen eeuwenlang buiten het maatschappelijke leven, zo blijkt uit de audiopresentaties: 'In het katholicisme is de schepper een man en kwamen vrouwen op de tweede plaats. De religieuze cultuur drong diep door in de patriarchale samenleving, waarin de sociale functie van de vrouw zich beperkte tot de reproductie.'
Niet dat de Mexicaanse vrouwen niks probeerden. Befaamd is denker en poëet Sor Juana Inés de la Cruz, een zeventiende-eeuwse don die dankzij haar streven naar onderwijs en intellectuele vrijheid voor vrouwen wel wordt beschouwd als de eerste feministe van Latijns-Amerika. En toen begin negentiende eeuw de strijd voor de onafhankelijkheid uitbrak, namen vrouwen mede het initiatief. Zoals Osorio Barba, bijgenaamd 'Blondje Rodríquez' die niet alleen actief was in het verzet tegen de Spanjaarden, maar zich ook expliciet verzette tegen het idee dat vrouwen vrouwelijk moesten zijn.
Oprichter én directeur van het museum is Patricia Galeana. De 78-jarige historicus ontvangt in haar villa in het zuiden van de stad, in een indrukwekkende bibliotheek, voor een flink deel gewijd aan de strijd van de vrouw. Volgens Galeana bekleedt Mexico als het gaat om vrouwenemancipatie een bijzondere positie dankzij de nabijheid van de Verenigde Staten. 'Mexico is de noordgrens van Latijns-Amerika en heeft als zodanig een andere dynamiek dan de rest van de regio. In publicaties over het feminisme eind negentiende eeuw wordt de strijd voor stemrecht van de vrouwen in de Amerikaanse staat Wyoming genoemd, met het idee dat vrouwen hier dezelfde strijd zouden voeren. Die nabijheid heeft een positief effect gehad op de vrouwenbeweging.'
In de twintigste eeuw sloeg Mexico - althans institutioneel - al vroeg een modern pad in dankzij de antiklerikale Mexicaanse Revolutie. Deze leidde tot een voor die tijd betrekkelijk vooruitstrevende grondwet, al bleef de invloed van de katholieke kerk dominant. 'Men ging ervan uit dat vrouwen onder controle stonden van de clerus', zegt Galeana, en om die reden duurde het nog heel lang voordat vrouwen stemrecht kregen. Vrouwen in Ecuador, Brazilië, Uruguay en Cuba mochten al twintig jaar meedoen toen in 1953 de eerste Mexicaanse haar stem uitbracht. Zelfs in het aangrenzende Midden-Amerika, waar Mexico wordt beschouwd als regionaal leider, waren op dit punt vrijwel alle landen hun 'grote broer' al jaren vooruit.
'Sindsdien is er veel gebeurd', zegt Galeana. Mexico heeft bekende feministes voortgebracht, zoals de - weliswaar in Frankrijk geboren - internationaal befaamde journaliste en schrijfster Elena Poniatowska. Lachend vertelt Galeana over de eerste vrouwelijke gouverneur in de Mexicaanse politiek, in de deelstaat Colima in 1979. Zij was haar tijd vooruit maar dat gold zeker niet voor de mannen. Die voelden zich zo gekleineerd dat ze naar het standbeeld van een lokale - mannelijke - held togen en hem een schort om deden, alsof de arme mannen met een vrouw aan de leiding nu niks anders restte dan in de keuken tortilla's te bakken.
Een mijlpaal was een wet die voorschrijft dat de helft van de kandidaten voor het parlement vrouw moet zijn. En decriminalisering van abortus door het Mexicaanse Hooggerechtshof vorig jaar. Het Hof stelde dat 'de federale openbare gezondheidsdienst en elke federale gezondheidsinstelling' in alle 32 deelstaten van Mexico abortus moeten aanbieden aan 'iedereen die daarom vraagt'. Overigens hebben nog lang niet alle deelstaten abortus gelegaliseerd. Ook is abortus nog niet, zoals de vrouwenbeweging graag wil, als recht opgenomen in de Mexicaanse grondwet.
Op straat is de vrouwenstrijd tastbaar.De Rotonde van Strijdende Vrouwen is maar een van de vele bakens in de stad. Op metrostation Insurgentes wordt de Mexicaanse feministe Esperanza Brito geciteerd: 'Vandaag strijden de vrouwen en worden hun stemmen gehoord.' Tegenover het Paleis van Schone Kunsten is een enorm vrouwenteken verrezen. 'Niet één meer', staat erop, verwijzend naar de moord op vrouwen. 'Vrouwen huilen niet meer, ze presenteren de rekening' staat er in grote lichtgevende letters op de muur van een café - vrij naar een lied van Shakira.
Met het vrouwelijk presidentschap is Mexico bepaald geen pionier. In de regio gingen onder meer Nicaragua, Chili, Argentinië, Brazilië, Guatemala en Honduras het land al voor. Maar op het gebied van deelname van vrouwen in het openbare leven heeft Mexico de afgelopen decennia wel een enorme inhaalslag gemaakt. Wie kijkt naar de huidige topposities binnen de Mexicaanse instituties zou kunnen concluderen dat vrouwen in Mexico de macht hebben gegrepen. De voorzitter van het Hooggerechtshof, het hoofd van het Electoraal Instituut dat de verkiezingen organiseert, de voorzitter van de Senaat én het Huis van Afgevaardigden: die posities worden allemaal bezet door vrouwen. Alleen het presidentschap ontbrak nog: de laatste horde naar het einde van het Mexicaanse patriarchaat.
Maar zo rooskleurig is de situatie niet. 'Natuurlijk is het belangrijk dat we voor het eerst een vrouwelijke president krijgen, voor de culturele omslag die we nodig hebben', zegt Galeana. 'Maar ik ben er niet van overtuigd dat het duidt op een verandering van de machocultuur. Die is wel verminderd, maar niet genoeg. De cijfers van geweld tegen vrouwen zijn nog steeds heel hoog.'
De huidige links-populistische president Andrés Manuel López Obrador heeft weliswaar de intentie getoond om daar wat aan te doen - hij creëerde een speciale aanklager voor femicide, en er kwam een bewustwordingscampagne rond dit onderwerp - maar volgens vrouwenorganisaties en familieleden van slachtoﬀers heeft het niets uitgehaald door gebrek aan ﬁnanciering en capaciteit bij politie en justitie. Ook op andere dossiers is López Obrador niet uitgesproken vooruitstrevend geweest. Zo werd abortus niet gedecriminaliseerd door een federale wet - dat vond López niet nodig - maar dankzij een uitspraak van het Hooggerechtshof. Daardoor is in de praktijk het uitvoeren van abortus in de meest conservatieve deelstaten toch nog problematisch.
'Iedereen roept dat het tijdperk van de vrouw is aangebroken. Politieke partijen zoeken vrouwen om op de kandidatenlijst te zetten', zegt Galeana. Maar daarmee is de oorlog nog niet gewonnen. 'Die gekozen vrouwen moeten dan na de verkiezingen wel ook daadwerkelijk die positie gaan bekleden.' Want het patriarchaat geeft zich niet zomaar gewonnen. 'Politieke partijen zetten conform de reglementen netjes voor de helft vrouwen op de kandidatenlijst, maar zodra die gekozen zijn treden ze af en laten de plek over aan hun vervanger. En dat zijn mannen!'Juanitasworden ze in Mexico genoemd, 'vrouwen met een heel laag zelfbeeld die bereid zijn zich door de partijen te laten misbruiken'.
En áls ze al op de politieke positie komen waar ze voor gekozen zijn, dan is het nog maar de vraag of ze ook het feministische verschil gaan maken. Mariana Linares is daar sceptisch over. Linares is een van de oprichters van Aúna, dat zich inzet voor meer deelname van vrouwen in de politiek. De stichting speelt in op de behoefte aan capabele vrouwelijke kandidaten door talenten op te leiden en aan te bieden aan de politieke partijen. Tot nu toe begeleidde Aúna al vijftig vrouwen naar een carrière in de politiek.
'Een vrouw aan de macht betekent niet automatisch dat zij ook vrouwen vertegenwoordigt. Je kunt niet zeggen: het is een vrouw dus gaat ze alles anders doen', zegt Linares. 'Iedereen denkt van die vrouwelijke kandidaat dat ze de belangen van de vrouw wel zal behartigen: het is een vrouw dus het zal wel een feministe zijn. Maar dat is een valstrik. Want het lichaam hebben van een vrouw betekent niet per se denken als vrouw.'
En dat is precies waar Linares tegenaan loopt bij de toekomstige president die op 1 oktober wordt beëdigd. 'Zij weet echt wel wat politiek is, ze zit er al in sinds haar adolescentie. Maar zij ontbeert een politieke carrière omringd door vrouwen. Ze is altijd actief geweest in een patriarchaal systeem. Zij neemt dus patriarchale standpunten in, want dat is ze gewend.'
De 62-jarige Claudia Sheinbaumis van oorsprong een klimaatwetenschapper; ze schreef boeken over energie en duurzame ontwikkeling. Mede dankzij de zittende president Andrés Manuel López Obrador rolde ze de politiek in, werd burgemeester van Mexico-Stad en uiteindelijk gekozen tot opvolger van haar mentor. Sheinbaum deelt het politieke gedachtegoed van López Obrador, maar is veel uitgesprokener als het gaat om emancipatie van vrouwen of seksuele minderheden. Ze is een verklaard voorstander van het recht op abortus en het homohuwelijk en nam als eerste burgemeester deel aan de Mexicaanse Gay Pride.
Ze nam ook onorthodoxe initiatieven zoals de oprichting van een speciale vrouwelijke politiedienst. Deze zogenaamdeAteneasbestaat uitsluitend uit vrouwen en is getraind in conﬂictoplossing en het beheersen van demonstraties. De agenten hebben geen vuurwapens maar wel de uitrusting die hoort bij optreden tijdens rellen zoals helm, schild en traangasgranaten. En als kandidate beloofde ze de 'toegang tot gezondheid voor vrouwen gedurende hun hele levenscyclus, in het bijzonder met betrekking tot seksuele en reproductieve gezondheid'.
Maar dat neemt Linares' twijfels over Sheinbaum niet weg. 'Het getuigt natuurlijk van veel moed dat ze überhaupt met de verkiezingen meedeed. Er zijn voor deze verkiezingen meer dan 55 kandidaten vermoord', zegt Linares. 'Als je beseft dat Mexico een van de laatste landen in Latijns-Amerika was waar vrouwen stemrecht kregen, dan is het nog best snel gegaan.' Maar, zegt Linares, 'op Internationale Vrouwendag in 2019 hadden we een van de meest indrukwekkende demonstraties ooit in Mexico. En nooit eerder was de controle door de politie zo groot.'
De afgelopen jaren werden op 8 maart rond het presidentieel paleis en andere monumenten metershoge metalen afzettingen opgetrokken om de muren te beschermen tegen graﬃti. Maar de demonstranten zagen dat als een schending van het demonstratierecht: 'De regering beschermt historische gebouwen beter dan vrouwen', luidde de reactie. Demonstranten zetten de schutting in witte verf vol met namen van vermoorde vrouwen. 'Een uiting van de gespannen verhouding tussen de president en de vrouwenbeweging', schreef dagbladEl Paisonlangs in een evaluatie van het vrouwenbeleid van López Obrador, die de vrouwenbeweging heeft getypeerd als een instrument van de oppositie.
De demonstratie van 2019 leidde tot zeker 81 gewonden, voor het merendeel vrouwelijke politieagenten. President López Obrador liet weten dat hij niet tegen het feminisme was en ook geenmachistaen voor de gelijke rechten voor vrouwen maar toen was het kwaad al geschied. Linares: 'Dát was het moment waarop Sheinbaum deelgenoot had kunnen worden van de strijd tegen geweld tegen vrouwen. We hebben bij haar voor de deur gestaan, haar steun gevraagd. Maar de deur bleef dicht. Ze deed het niet. En het jaar daarna niet, en het jaar daarna ook niet.'
Sheinbaum wordt vooral in deafgelopen jaren gebrek aan communicatie en toegankelijkheid verweten. In 2020 liep dat uit de hand toen een radicale club van feministische krakers het kantoor van de Nationale Mensenrechtencommissie bezette. Daarmee vroegen ze aandacht voor de situatie van slachtoﬀers van geweld tegen vrouwen. Ze veranderden het kantoor in een vluchtplaats voor vrouwen die waren mishandeld of verkracht. De actie duurde anderhalf jaar en werd uiteindelijk beëindigd door de politie van Sheinbaum, die niet met de bezetters in gesprek wilde.
Sheinbaums grote fout is volgens Linares dat ze zich omringt met mannelijke adviseurs. 'Met vrouwelijke adviseurs zou het heel anders zijn gegaan, ze zou de deur open hebben gezet. Maar ze bleef ronddraaien in dat patriarchale systeem en bleef daardoor die patronen herhalen. In haar campagne had ze wel een feministische agenda, maar in haar daden zie je er niets van terug.' Al viel op die campagne ook wel wat af te dingen. 'Tijdens een van de debatten zei ze plotseling dat de femicide in Mexico met veertig procent is afgenomen. Waar dan? Hoe kun je in vredesnaam zoiets zeggen?'
Psychologiestudente Maria Cortés deelt dit wantrouwen: 'Een van de thema's in die debatten ging precies over de positie van de vrouw in Mexico, en wat zei ze? "We hebben het er nu genoeg over gehad, nu gaan we het over andere dingen hebben."'' Ook Cortés heeft slechte herinneringen aan Sheinbaums burgemeesterschap. 'Zij was het die de oproerpolitie heeft afgestuurd op vrouwendemonstraties. Ze hebben ons met traangas bestookt', zegt ze en wandelt nog een rondje langs de panelen met vermoorde vrouwen. 'Sheinbaum wilde het antimonumenta weghalen. Wij feministen hebben ons gemobiliseerd om het tegen te houden. En precies de vrouw die ons monument wilde weghalen, wil nu onze president worden.'
Historicus Galeana bladert door een van haar eigen boeken:De geschiedenis van de vrouw in Latijns-Amerika. 'Het is evident dat er iets is veranderd. Maar die verandering is niet compleet als we er niet in slagen de femicide en geweld tegen vrouwen te bestrijden.' Of Sheinbaum wel of niet gaat slagen als vrouwelijke president is daarbij minder belangrijk; het feit dat ze president is, is al een statement op zich: 'Als een Mexicaans meisje straks ziet dat in haar deelstaat een vrouw aan de macht is, of dat ons land wordt bestuurd door een vrouwelijke president, dan zal ze misschien zeggen "ik wil later ook gouverneur worden, of president". Voorheen zou dat niet bij haar zijn opgekomen.'
Octavio Gomez Pina / ANP | De verkozen president Claudia Sheinbaum Pardo en de zittende president Andrés Manuel López Obrador bij een evenement in Mexico-Stad, september