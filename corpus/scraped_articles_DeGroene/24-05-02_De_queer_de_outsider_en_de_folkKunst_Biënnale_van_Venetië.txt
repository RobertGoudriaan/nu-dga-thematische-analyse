De queer, de outsider en de folk Kunst Biënnale van Venetië

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
2 mei 2024
'Foreigners Everywhere'staat er in grote luchtige letters op het Biënnale-affiche. Een prikkelende titel voor een tentoonstelling in een land met een radicaal-rechtse regering. Vooral kunst uit Afrikaanse landen toont vitaliteit.
Mensen in felgekleurdekleding en met verentooien op hun hoofd stappen  van devaporetto. Op het Venetiaanse ov-pontje vielen ze al op tussen de meer gebruikelijke mix van toeristen, lokale bevolking en het internationale kunstpubliek met hun overwegend zwarte kleding, dure zonnebrillen en linnen tasjes met opdruk van eenhighbrowgalerie in Londen of Parijs. Die laatsten vormen voor openingstijd van de Biënnale een lange rij bij de entree van de Giardini, de mensen met de felgekleurde kleding mogen via de zijingang meteen naar binnen.
De groep is onderdeel van het begeleidende team van Jeffrey Gibson, de kunstenaar die dit jaar zijn kunst in het paviljoen van de Verenigde Staten toont. Gibson is de eerste kunstenaar van inheemse afkomst die de VS op de Biënnale van Venetië vertegenwoordigt. Hij hoort bij de 'Mississippi Band of Choctaw Indians', de enige stam van de Choctaw die in de staat Mississippi is erkend, hij is ook van Cherokee afkomst.
Op Instagram verschijnen even later filmpjes waarop de groep in actie te zien is. Ze dansen op de knalrode blokken die voor het Amerikaanse paviljoen zijn opgesteld, begeleid door trommels en eenstemmig opzwepend gezang. De blokken vormen een kunstwerk, het heetthe space in which to place me. Binnen in het paviljoen zijn de kleuren in regenboogmodus. Gibson heeft muurschilderingen gemaakt waarop teksten staan zoals'we are made by history','the great spirit is in all things', en op de rug van een uit kralen, buttons, bellen en rolletjes zilverpapier opgebouwde buste staat'treat me right'. De teksten blijken afkomstig van Dakota-spreekwoorden, songteksten van Nina Simone en fragmenten van officiële documenten.
Verderop in het paviljoen maakt een videoclip de stemming nog uitgelatener. De muziek is van de inheemse elektroband Halluci Nation. Een vrouw in traditionele kleding is er dansend te zien. Het is kunstenaar en actrice Sarah Ortegon HighWalking, voormalig Miss Native American. Met behulp van spiegeling en verdubbeling is het of je door een caleidoscoop kijkt - nog meerflower powerdus. Volgens de toelichting wil de kunstenaar zijn'radically inclusive vision'tonen van een'future in which all people are seen, accepted, and loved'. Die boodschap zal geen enkele kunstenaar die exposeert op deze zestigste editie van de Biënnale durven tegen te spreken.
Nationale paviljoens hoevenhet thema van de hoofdtentoonstelling van de Biënnale niet over te nemen, toch sluiten de meesten dit jaar naadloos aan bij het motto dat curator Adriano Pedrosa hanteert.'Foreigners Everywhere'staat er in grote luchtige letters op het affiche, met daaronder
'Stranieri Ovunque' -Engels en Italiaans zijn de twee officiële talen van de Biënnale. Het is niet alleen een prikkelende titel voor een kunstmanifestatie met sinds kort een voorzitter van radicaal-rechtse signatuur in een land met een radicaal-rechtse regering.
De Italiaanse versie was namelijk ook de naam van een collectief in Turijn dat aan het begin van de jaren 2000 streed tegen racisme en vreemdelingenhaat. In 2004 maakte het Frans-Italiaanse Claire Fontaine - een feministisch collectief dat zichzelf vernoemd heeft naar een Frans kantoorartikelenmerk - van die kreet een kunstwerk: in neonletters en in allerlei talen en schriften staat daar steeds dezelfde boodschap. 'Vreemdelingen overal' dus, het is ook op meerdere plaatsen in de Biënnale te zien. Inmiddels zijn er 53 talen opgenomen in het kunstwerk, waaronder enkele inheemse talen die inmiddels zijn uitgestorven, zo vermeldt Pedrosa in zijn introductie.
Nadat curator Cecilia Alemani in 2022 het vrouwelijke perspectief als thema koos - de helft van de wereldbevolking die in de westerse kunstgeschiedenis lang was buitengesloten en te maken had met allerlei soorten van discriminatie vanwege hun sekse - is nu dat deel van de wereldbevolking aan de beurt dat lang niet mee mocht doen vanwege in de eerste plaats de locatie of de status van hun wieg. Bij de officiële opening vertelt Pedrosa dat er nog nooit zoveel deelnemers geweest zijn van'first nations'van Afrikaanse, Aziatische, Zuid-Amerikaanse afkomst. Ook de curator is Zuid-Amerikaans, en is daarmee de eerste curator die niet alleen afkomstig is uit het zogenaamde Global South, maar daar ook woont. Daarbij is hij, zo stelt hij zelf, als eerste openlijk queer. Ook 'queer' valt immers onder de betekenis van vreemd.
Pedrosa voelt zich persoonlijk betrokken bij het thema, schrijft hij. Hij is vaak behandeld als iemand uit de derde wereld, alhoewel het Braziliaanse paspoort hoog op de Henley paspoortindex staat. Eerder organiseerde hij als curator van het masp-museum in São Paulo onder andere in 2018 de tentoonstellingAfro-Atlantic Histories,waar de gevolgen van slavernij en kolonisatie terug te zien waren in de historische en hedendaagse kunst van alle kanten van de Atlantische Oceaan - bij het ontwikkelen van deSlavernij-tentoonstelling bezocht het Rijksmuseum hem al.
In het kader van de hedendaagse kunsttentoonstelling die de Biënnale nog steeds in de eerste plaats is, legt Pedrosa de titel op meerdere manieren uit. Pedrosa stelt in zijn tentoonstelling 332 kunstenaars centraal die vreemdeling, immigrant, buitenlanders, emigranten, in ballingschap of vluchteling zijn, en dan met nadruk zij die vanuit de Global South naar de Global North zijn gekomen. De huidige hoofdtentoonstelling is zoals bij elke Biënnale verdeeld over de gebouwen in de Giardini en Arsenale. In de hele tentoonstelling staat op de toelichtingsbordjes de geboorte- en eventueel sterfdatum van de kunstenaars, en zo nauwkeurig mogelijk de locaties. Dat valt op omdat in veel hedendaagse kunstinstellingen juist is afgestapt van de focus op leeftijd en nationaliteit. Maar net als de noodzaak van de vele letters in de afkorting voor mensen die geen cisgender hetero zijn, is die geografische informatie essentieel voor het punt dat Pedrosa wil maken: ver buiten Londen en Parijs maakten en maken mensen ook kunst. En wanneer bekend is dat de kunstenaar queer was of is, valt dat op te maken uit de toelichting.
Onder aan de toelichting staat er ook regelmatig de zin'This is the first time the work of ... is presented at Biennale Arte'. Dat maakt de grote verschuiving duidelijk, maar het is ook wat betweterig - vooral omdat er niets staat bij de kunstenaars die al vaker te zien waren.
Binnen het historische deel vande tentoonstelling zijn drie presentaties. Bij'Portraits'zijn 112 historische portretten te zien uit de twintigste eeuw van kunstenaars uit de Global South in de Giardini. Die hangen staccato, één per kunstenaar, strak naast elkaar als in een negentiende-eeuwse Salon. Bij het zelfportret van Frida Kahlo - ook voor het eerst op de Biënnale - staat permanent een bewaker, de andere kunstenaars van wie hier werk hangt zijn niet of pas onlangs opgenomen in de kunsthistorische canon vanwege hun geografische en maatschappelijke positie.
Met één (zelf)portret per keer tussen alle andere andere portretten is het ondanks de uitgebreide biografieën niet makkelijk een beeld te krijgen van iemands oeuvre. Pedrosa zegt dat het opvallend is dat de meeste geportretteerden geen witte huid hebben. Dit is dus een eerste stap in het opvullen van de lege plekken op een landkaart, maar als bijzondere kunstervaring werkt het niet.
Pedrosa gebruikt de miskende kunstenaars dus vooral om duidelijk te maken dát ze miskend zijn, niet om te laten zien wat er goed is aan hun werk. Datzelfde geldt voor'Italians Everywhere'in de Arsenale, dat een overzicht biedt van kunst, hoofdzakelijk figuratieve schilderijen, van Italianen die in de twintigste eeuw naar Afrika, Azië en vooral Zuid-Amerika emigreerden en zich vaak lieten inspireren door de daar gangbare kunstvormen. Opnieuw wilde Pedrosa een punt maken, maar zo zonder context doet het weinig eer aan de kunstenaars.
Interessanter zijn de'Abstractions'in de Giardini, met werk van 37 kunstenaars uit het Global South die in de tweede helft van de twintigste eeuw hun eigen vorm van niet-figuratieve kunst ontwikkelden. De Marokkaanse schilderkunst van de jaren zestig is er bijvoorbeeld uitgebreid te zien, met vier vertegenwoordigers van de School van Casablanca. De felgekleurde sierlijk-geometrische lijnen van Mohammed Chebaa lijken de muurwerken van Jeffrey Gibson van het Amerikaanse paviljoen alvast een voorzetje te geven.
Het grootste deel vande tentoonstelling, deNucleo Contemporaneo- hedendaagse kern - is een wijd uiteenlopende presentatie waarin de queer, de outsider, de folk en de inheemse kunstenaars samenkomen.
In de Giardini begint de tentoonstelling met een dubbele installatie van kunstenaar Nil Yalter, ook voor het eerst aanwezig op de Biënnale, maar ze is wel meteen bekroond met een Gouden Leeuw voor haar levenswerk als pionier in de wereldwijde feministische kunstbeweging. Yalter werd in 1938 in Egypte geboren in een Turks gezin, ze woont al lang in Parijs. In Istanbul leerde Yalter zichzelf schilderen. In 1965 kwam ze naar Parijs, waar ze abstracte geometrische schilderkunst maakte en met de vrouwen tijdens de opstand van mei 1968 mee streed. Rondom toont ze films en foto's van haar doorlopende projectExile is a Hard Job,waarop de levens van immigranten en vluchtelingen in beeld worden gebracht.
In het midden staatTopak Ev,een traditionele Turkse nomadentent die ze maakte in 1973. Het is een ronde tent van vilt, bedekt met schapenhuiden en voorzien van teksten, traditioneel gemaakt door aankomende bruiden. Yalter maakte het werk na een bezoek aan Turkije, als een eerbetoon aan de van hun land verdreven volken, maar ook vanwege haar kennismaking met de etnoloog Bernard Dupaigne.
Hij was het die haar aanmoedigde haar interesse voor niet-Europese, inheemse kunst toe te passen in haar kunst, zo vertelde ze laatst in een interview. In de jaren negentig was Dupaigne directeur van het Musée de l'Homme in Parijs, in 2006 publiceerde hij een boek met de titelLe scandale des arts premiers.Hierin leverde hij kritiek op het pas geopende Musée du quai Branly, waar de collectie op initiatief van Jacques Chirac volgens esthetische normen werd geordend in plaats van op de antropologische en etnologische herkomst en betekenis van de voorwerpen. Het was, zo stelde Dupaigne, een schandaal waaruit bleek dat het koloniale denken nog springlevend was.
Tijdens de Biënnale van 2015 was de in Nigeria geboren curator Okwui Enwezor (1963-2019) voor het eerst nadrukkelijk ingegaan op mogelijkheden voor een globaal perspectief op hedendaagse kunst. Hij introduceerde er bijvoorbeeld Ibrahim Mahama, de toen piepjonge kunstenaar uit Ghana die de lange gang naast de Arsenale bedekte met de aan elkaar genaaide zakken waarin cacao in werd vervoerd.All the World's Futuresheette de tentoonstelling van Enwezor. Films en installaties zoals die van Mahama overheersten. Wat dat betreft zou je de benadering van Pedrosa, die ook van hedendaagse kunstenaars hoofdzakelijk schilderijen toont, traditioneler kunnen noemen.
Gelukkig kent de schilderkunstook nog steeds vernieuwingen. Van de in Nederland wonende, in China geboren Evelyn Taocheng Wang toont Pedrosa bijvoorbeeld de serieDo Not Agree With Agnes Martin All the Time, recente werken die deels eerder ook in het Dordrechts Museum te zien waren. Wang kopieerde de schilderijen van de Amerikaanse minimalistische schilder - voornamelijk bestaand uit strepen in zachte kleuren - aan de hand van reproducties in een catalogus. Erbij schreef en schilderde ze, zoals ze vaker doet, haar persoonlijke associaties en flarden van gesprekken. Zo verscheen in het schilderij van zachte blauwe, gele en rode banen een suikerspinmachine met suikerspinnen van diezelfde kleur.
De keuze voor het recente werk van de Amerikaanse kunstenaar Louis Fratino, met zijn figuratieve schilderijen waarop mannen soms teder, soms vrij expliciet de liefde met elkaar bedrijven, en dat van de Afghaanse Salman Toor, die op iets subtielere manieren homoseksualiteit vanzelfsprekend maakt, is begrijpelijk - en het zijn prachtige werken. Maar hun aanwezigheid legt wel een statusverschil bloot vergeleken met sommige andere kunstenaars in de tentoonstelling: beiden zijn al een paar jaar volop aanwezig in de internationale kunstmarkt. En ook Omar Mismar, de Libanese kunstenaar van dezelfde generatie als Toor en Fratino, van wie spectaculaire mozaïeken te zien zijn die qua afbeelding inderdaad bij het thema passen - bijvoorbeeld met innig zoenende mannen, is aangesloten bij deblue-chip galleryvan Hauser & Wirth.
Het nieuwe werk van de Mexicaanse Frieda Toranzo Jaeger trekt in deze afdeling sowieso de meeste aandacht. Ze maakte speciaal voor de Biënnale een gigantisch schilderij, dat zich als een drieluik uitstrekt over de breedte van de Arsenale. Het heetRage is a Machine in Times of Senselessnessen combineert, aldus de toelichting, haar 'interesse voor auto's, borduurtradities, muurschilderingen, en westerse religieuze altaren'. Toranzo Jaeger ziet de auto als een ultiem symbool van vrouwelijkheid, de zwart-grijze architectuur van het werk geeft de illusie in een auto-achtige machine te zitten. In de details zijn visuele citaten te vinden van onder andere het schilderij van de bloemenverkoopster van Diego Rivera uit 1939, een vlag met opengesneden watermeloenen en een verbeelding van een gedicht van Sappho. Op de achterkant van het doek schreef ze commentaar, borduurde ze de achterkant van de bloemenverkoopster, en in de bovenhoek staat in enorme rode letters'Viva, viva, viva Palestina'.
Het ontbreken van een officieel paviljoen van Palestina - Italië erkent het land niet - en de aanwezigheid van de Israëlische delegatie leidde vooraf al tot protestacties van kunstenaars. Een pamflet dat in Venetië wordt uitgedeeld roept op tot het gebruik van kunst en poëzie als verzet. Dat de curator van het Israëlische paviljoen op de eerste previewdag liet weten het inmiddels ingerichte paviljoen niet te openen zolang er geen wapenstand is, was voor sommigen niet voldoende: een korte demonstratie trok tijdens de previewdagen over het Giardini-terrein.
In de nationale paviljoensgaat het zoals gezegd opvallend vaak over de koloniale erfenis en het zware gewicht waarmee die erfenis op de huidige generatie drukt. Duitsland toont zich niet voor de eerste keer kampioen zwaargewicht. Tussen de Dorische zuilen van het paviljoen - gebouwd in 1938 - ligt een grote hoop stof. Onder de titelThresholdsmaakten Yael Bartana en Ersan Mondtag een gesamtkunstwerk waarin de duisternis van het sociaal-realisme en de toekomstmuziek van sciencefiction elkaar net niet vinden.
Binnen in het paviljoen heeft Mondtag een woonhuis gebouwd van drie verdiepingen. Stof en duisternis overheersen. Een gezin met drie kinderen loopt er zwijgend rond tussen de bezoekers. Vader trekt beneden een kar kolen, op de eerste verdieping bereiden moeder en dochters het stoffige eten. De televisie in de hoek staat op sneeuw, behalve na het eten, als er kort gedanst kan worden. Vader gaat naar de bovenverdieping, kleedt zich uit, en sterft. DitMonument
eines unbekannten Menschenbaseerde Mondtag op het levensverhaal van zijn grootvader, die als gastarbeider in een asbestfabriek in Duitsland werkte, de titel kwam van Bertolt Brecht. Hierbij maakte Yael Bartana een dystopische presentatie op basis van een ruimteschip, gebaseerd op een tekening uit de kabbala. Met hetLight to the Nationsbereiken de passagiers het paradijs, zolang als het duurt.
Het concept van de nationale paviljoens is zeker bij het thema van dit jaar niet ideaal. Nationale paviljoens, doorgaans betaald met overheidsgeld, zien zich gedwongen kunst te tonen van kunstenaars die bij groepen horen die lange tijd - en soms nog steeds - miskend, gediscrimineerd, verjaagd en soms vermoord zijn door diezelfde overheid.
Dat leidt in sommige gevallen tot loodzware presentaties, zoals die van Duitsland. Ook Groot-Brittannië (met videowerken van John Akomfrah) en Australië (met een archiefkunstwerk van 'first nation'-kunstenaar Archie Moore) wijzen vooral aan hoe zwaar die erfenis is geweest en nog steeds is.
Nadat Estland bij de vorige editie in het Nederlandse paviljoen onderdak kreeg - waarbij in de uitwerking niet alles volgens plan was verlopen, zo bleek later - is het nu zo ver mogelijk van de Giardini vandaan getrokken. Beeldhouwer Edith Karlson maakte er speciaal voor de Santa Maria delle Penitenti een op het eerste gezicht sprookjesachtige installatie.Hora Lupiheet het, het uur van de wolf, en het begint bij een gat in de grond van een van de zijruimtes van de kerk. Er zitten drie zeemeerminnen met vissenhoofden - weermeerminnen - verdwaasd op de grond, het water klatert. In de andere zijruimtes staan treurende vrouwen tussen de half uit elkaar gevallen kasten, aan het voeteneind van een uiterst smal bed slaapt een kat in een mandje. Het grote drama voltrekt zich in de kerk: drie reuzen, opnieuw van ongebakken klei, gaan elkaar met enorme knuppels te lijf. Inderdaad, zoals de kunstenaar zelf ook zegt, een heel goed getroffen beeld van'our world today'.
Vooral de Afrikaanse landendie nog maar kort of voor het eerst meedoen, tonen vitaliteit. Egypte, dat twee jaar geleden nog de risee van de Biënnale was met een piramide van piepschuim, liet nu Wael Shawky een werk maken:Drama 1882is een film van een korte opera over een episode uit de koloniale geschiedenis die leidde tot het bombardement van Alexandrië. Ook zonder de vele historische details te volgen is het qua muziek, dramaturgie en decors een van de hoogtepunten van deze Biënnale.
Bij de opening van het (eerste) paviljoen van Benin heerste een uitbundige stemming. Romuald Hazoumè is in Nederland bekend als de kunstenaar van wie bij deSlavernij-tentoonstelling in het Rijksmuseum het kunstwerkLa Bouche du Roite zien was, waarbij hij met de bovenkant van jerrycans de gezichten van slaafgemaakten op een schip verbeeldde. Voor het paviljoen van Benin maakte hij een koepel,Ashé,met aan de binnenkant dezelfde jerrycans, nu voorzien van versieringen - sieraden, linten - en zachtjes hoor je liederen die de Amazones, de vrouwelijke strijders van de Dahomey, zingen. Als je naar boven kijkt, zie je de sterren. Ook in het paviljoen hangt een groot werk van Ishola Akpo. Voor zijn serieAgbara Women- te vertalen als powervrouwen - neemt hij archieffoto's van Afrikaanse koningen, en vervangt daarbij de koningen door reusachtige koninginnen.
Ook het eerste paviljoen van Nigeria is vol hoopvolle energie. Hetpalazzois een voorproefje van het Museum of West African Art (mowaa) waaraan in Benin City in Nigeria op dit moment wordt gebouwd.Nigeria Imaginaryheet de tentoonstelling, met werk van acht kunstenaars. Sommigen gaan in op de koloniale geschiedenis of de meer recente gebeurtenissen. Tunji Adeniyi-Jones, een dertiger, maakte voor het palazzo een prachtige geel en oranje plafondschildering waarin ze schijnbaar moeiteloos het werk van Giovanni Battista Tiepolo combineerde met de Yoruba-beelden.'No Condition is Permanent'is het motto van het paviljoen. Dat mag voor sommigen een angstbeeld zijn, voor het grootste deel van de wereld is dat nog steeds een hoopvolle gedachte.
Binnenkort volgt een afzonderlijke bespreking van het Nederlandse paviljoen
Matteo de Mayda / La Biennale di Venezia | boven: Frieda Toranzo Jaeger, Rage Is a Machine in Times of Senselessness . Olieverf en borduurwerk op canvas, 1500 x 480 cm Marco Zorzanello / La Biennale di Venezia | Links: deel van the space in which to place me van Jeffrey Gibson in het Amerikaanse paviljoen;