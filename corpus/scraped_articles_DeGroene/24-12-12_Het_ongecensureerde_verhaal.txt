Het ongecensureerde verhaal

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
12 december 2024
Door haar slaapkamerraamziet Hannah de metro's van deJubilee linevoorbijrazen, maar zij staat stil 'in de Londense rijstrook voor langzaam verkeer'. Terwijl ze in haar kamertje, dat aanvoelt als een gevangenis, wacht op de goedkeuring van haar asielaanvraag leert ze zichzelf om vrij te leven.
'The mind is its own place, and in itself can make a Heav'n of Hell, a Hell of Heav'n',schreef John Milton inParadise Lost.Dat is wat Hannah, hoofdpersonage van Sulaiman Addonia'sDe zieners, doet. Van haar hel probeert zij een hemel te maken. Maar daarvoor gebruikt ze niet alleen haar geest, die stilaan wordt aangetast door het gekmakende asielproces, maar haar lichaam. Door 'mannen net zo in de kont te neuken als zij dat bij mij wilden doen' vindt Hannah haar menselijkheid terug. Ze heeft zich nooit 'zo aanwezig gevoeld als toen ik me zo volledig overgaf aan mijn seksuele macht'.
Er zit véél seks inDe zieners. Er wordt gefist, gesquirt, en er worden voorbinddildo's en dubbele dildo's gebruikt. Maar dat klinkt allemaal harder dan het is. Want het is mooi, het is zacht, het is liefdevol, het is existentieel. 'Ik ben geboren uit mijn moeder in Keren, maar werd herboren uit mijzelf in Londen, die lentenacht dat ik Bina-Balozi topte op een bank op Fitzroy Square.' Zo begint Hannah haar verhaal.
InDe zieners,Addonia's derde roman, vertelt Hannah in één lange alinea van 160 bladzijden - een talige verbeelding van haar onontkoombare situatie - over haar kindertijd in Eritrea, haar aankomst in Londen, de bureaucratie van haar asielaanvraag, en de bevrijding die ze vindt in haar lichaam en dat van anderen. De lezer wordt geen ademruimte gegund. Hannah dwingt ons te luisteren, of te lezen, zoals zij gedwongen werd haar narratief uit handen te geven. Want haar advocaat strijkt haar verhaal glad, laat de controversiële stukjes eruit, op zoek naar de versie met de grootste slaagkans. En zo wordt Hannah losgeweekt van haar eigen realiteit en gemaakt tot een 'fatsoenlijke versie van een vluchteling die in de toekomst van dit land zou passen'.
Maar er is dus ook die andere versie: 'Die nacht, toen ik Bina-Balozi's middel steviger vastpakte, fluisterde ik mijn verhaal in zijn oor, tegen de Londense hemel, een ongecensureerd verhaal dat waarachtiger was dan mijn asielaanvraag die lag te verstoffen in een kast van Binnenlandse Zaken.' In die versie springt Hannah heen en weer tussen heden en verleden. Over haar kindertijd vertelt ze minder helder, realiteit en verzinsel lopen in elkaar over, want zo is de taal van trauma: troebel. Ze weet zelf niet meer helemaal wat feit of fictie is en neemt daarom soms haar toevlucht tot poëtische, zinnelijke taal die nu en dan doet denken aan het proza van Peter Verhelst. Jukbeenderen zijn 'als zomervogels die zo dadelijk met hem door de zwarte regen zouden vliegen', de verbeelding is 'een geslachtsloze baarmoeder' en op een avond klonk de regen net zo 'als de kogels waarmee ik thuis was opgegroeid'.
De eerste versie vanDe zienersin 2020 kwam tot stand in amper drie weken tijd op Addonia's iPhone tijdens zijn coronawandelingen in een park in Elsene. Pas onlangs vond hij een uitgever voor deze experimentele, soms lastige roman. Het rauwe verhaal over intergenerationeel trauma, kolonialisme, woede en ongebreidelde seks slingert heen en weer tussen realiteit en sprookjesachtige sferen. Hoofdpersoon Hannah praat tussen de bomen in Bloomsbury met dode dichters. Over zichzelf en haar verhaal zegt ze: 'Ze droegen me over aan een vluchtelingenorganisatie alsof ik een kreukelig boek vol ezelsoren was dat iedereen had proberen te lezen, maar het halverwege had opgegeven omdat er lastige zinnen en schokkende beelden in stonden, waarna ik werd doorgegeven.'
Zelf noemt Addonia het boek 'een experiment in schrijven vanuit het onderbewuste'. Toen de schrijver van Londen naar Brussel verhuisde voor de liefde kwamen de trauma's uit zijn jeugd plots weer boven. Het bloedbad in Om Hajer, de moord op zijn vader, het vluchtelingenkamp in Soedan, de erbarmelijke omstandigheden waarin zijn moeder in Saoedi-Arabië werkte, zijn aankomst in Londen met zijn broer, als twee onbegeleide minderjarige asielzoekers. 'Ik heb in onderdrukkende landen gewoond', zegt hij, 'het laatste wat ik wilde doen was mijn verbeelding aan banden leggen.' Dus liet hij zijn verbeelding en onderbewuste stromen en schreef hij een donker, maar tegelijk krachtig en hoopvol boek waar veel levenslust van uitgaat.
Een Eritrees spreekwoord komt steeds terug inDe zieners,als een mantra: 'Alles gaat voorbij, de liefde blijft.' Eerst staat het te lezen in het Tigrinya én in het Nederlands. Daarna wisselen de talen van plaats, en uiteindelijk verdwijnt het Tigrinya - zoals Addonia zelf zijn moedertaal verloor toen zijn moeder naar Saoedi-Arabië vertrok om te werken. Literatuur is de taal die hij daarvoor in de plaats kreeg.
'Het laatste wat ik wilde doen was mijn verbeelding aan banden leggen'
Hugues Makaba Ntoto | Sulaiman Addonia liet zijn onderbewuste stromen SULAIMAN ADDONIA De zieners Vertaald door Lucie van Rooijen. Jurgen Maas, 160 blz.