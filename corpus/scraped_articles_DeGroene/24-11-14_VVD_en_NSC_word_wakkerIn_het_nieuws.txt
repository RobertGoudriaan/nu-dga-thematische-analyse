VVD en NSC: word wakker In het nieuws

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
14 november 2024
De herovering van het Amerikaanse presidentschap door Donald Trump heeft alles van een wereldramp in zich. Hij wil zijn regering gebruiken als een werktuig van zijn wrok, en zijn wraakzucht wordt niet getemperd door scrupules: hij minacht de regels en de onderliggende morele lading van democratie, rechtsstaat, wetten en verdragen. Zijn slachtoffers zullen zowel mensen als instituties zijn, in eigen land en daarbuiten, die hij als een sta-in-de-weg voor zijn macht beschouwt (zie het artikel van Casper Thomas op pagina 12).
Met zijn gebeuk kan de internationale orde gebaseerd op multilaterale betrekkingen, diplomatie en mensenrechten op breken komen te staan. Trump wil die inruilen voor de wet van de jungle: het wordt ieder voor zich in de wereld, en de sterkste zal overwinnen (zie het artikel van Rutger van der Hoeven op pagina 16).
De dreiging die van zijn regime uitgaat is des te groter omdat hij nu, anders dan in zijn eerste termijn (2016-2020), precies weet wat hij moet doen om zijn machtswil te botvieren, omringd door ware gelovigen, met een kant-en-klaar plan voor de vestiging van een autoritair regime achter de hand (Project 2025), geruggesteund door een partij die uit zijn hand eet en die afstevent op een meerderheid in beide huizen van het Congres.
De herverkiezing van Trump maakt duidelijk dat zijn eerste termijn geen ongelukje van de geschiedenis was. Wereldwijd voelen nationalistische populisten zich gesterkt in hun weerzin tegen de liberale democratie en het onderliggende beschavingsideaal. In Nederland beschouwt Geert Wilders de zege van Trump als een steun in de rug voor zijn nativistische einddoel: een etnisch uniform Nederland zonder immigranten. 'Hun eigen natie eerst, hun eigen volk eerst', dat is wat 'de mensen echt willen', schreef de PVV-leider op X nadat hij Trump in kapitalen had gefeliciteerd.
Dankzij het kiessysteem gebaseerd op evenredige vertegenwoordiging en een grondwet die de vrijheidsrechten van minderheden beschermt, biedt het Nederlandse bestel betere waarborgen dan het Amerikaanse tegen machtsmisbruik en andere dictatoriale begeertes van de verkiezingswinnaar, maar helemaal geruststellend is dat niet. Daarvoor zijn er in de Nederlandse politieke praktijk te veel tendensen te signaleren die de Amerikaanse kant opgaan.
Net als in de VS, waar het Congres is verworden tot een strijdtoneel van twee elkaar vijandige partijen, is in de Nederlandse politiek het bewustzijn tanende dat het parlement een gedeeld democratisch domein is, waar partijen met uiteenlopende maatschappijvisies hun conflicten vreedzaam kunnen uitvechten. In die pacifiërende functie is het parlement kwetsbaar voor kwade inblazingen: woorden zijn niet onschuldig. Dat veronderstelt bij politici de bereidwilligheid om hun tegenstanders in hun waarde te laten, zich eerst van de feiten te vergewissen voor zij oordelen, hyperbolisch taalgebruik te vermijden.
Wilders heeft lak aan al deze democratische beschavingsnormen, zo bleek weer in zijn opruiende reacties op de gewelddadigheden in Amsterdam rond de voetbalwedstrijd Ajax-Maccabi Tel Aviv FC. In plaats van olie op de golven gooide hij olie op het vuur, moedwillig.
In de spektakeldemocratie van Trump en Wilders, doorspekt met groteske woorden en gebaren, valt liegen politici niet zwaar, zo blijkt telkens weer. Sociale media maken het hun gemakkelijker. Deze 'Verdummungskanäle', in de woorden vanDie Zeit-journalist Giovanni Di Lorenzo, verduisteren de waarheid, zodat het verschil met de leugen hun aanhangers ontgaat, of misschien zelfs onverschillig laat.
Dat verklaart een van de paradoxen van het rechts-radicalisme: met zijn nationalisme en 'eigen volk eerst' belooft het de kiezers protectie tegen de globalisering, maar tegelijkertijd wil het de overheid in haar beschermende rol beknotten, met van de neoliberalen afgekeken maatregelen als belastingverlagingen, de afbraak van publieke diensten, een herverdeling ten gunste van de rijken. Nog zo'n paradox: in Spanje ontkent ultra-rechts de klimaatcrisis, de voornaamste factor die van de overstroming van Valencia een ramp maakte, maar zet het die catastrofe nu in voor een aanval op de regering van de sociaal-democraat Pedro Sánchez.
Met zo'n spel met de waarheid kunnen opportunistische politici mist verspreiden over het effect van concrete beleidsdaden waarvoor zij verantwoordelijk zijn. Zo kan Wilders de aandacht afleiden van het falen van de PVV-ministers in het hompelende kabinet-Schoof.
Hiermee krijgt het weerwerk dat nu geboden is contouren. Met geduld, keer op keer, moeten de tegenkrachten de werkelijkheid achter de schijn van de groteske politiek aan de kaak stellen, en in het concrete alternatief dat zij bieden telkens weer de waarden van democratie, recht en fatsoen zichtbaar maken. Met een beroep op dat ethos kunnen zij de partijen die de coalitie met de PVV hebben gesloten, VVD en NSC voorop, op hun onverantwoordelijke keuze aanspreken. Dat is de geëigende weg voor serieuze partijen als zij willen voorkomen dat het rechts-populisme het nieuwe normaal wordt en zich nestelt in het hart van de oude democratieën.
In de spektakeldemocratie van Trump en Wilders valt liegen politici niet zwaar