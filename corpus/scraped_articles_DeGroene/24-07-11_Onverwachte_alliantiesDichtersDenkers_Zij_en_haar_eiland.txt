Onverwachte allianties Dichters&Denkers Zij en haar eiland

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
11 juli 2024
Woeste stormen, eenzaamheid en andere ontberingen moeten de vrouwen doorstaan. En toch verkiezen zij dit geïsoleerde eilandleven boven hun andere leven. Tenminste, in deze zes boeken.
Wat valt er al niet te doenop een verlaten eiland, voor een vrouw alleen? Je kunt er kwallen gaan vangen, met paarden gaan praten, je door een beer laten beminnen of door een andere geheime liefde. Je kunt er een muurtje gaan bouwen, aardappelen poten, je handen breken. Je kunt denken dat als je maar lang genoeg op jezelf bent, je weer gaat worden wie je ooit was. Je kunt er met recht bang zijn.
Het lijkt een literair genre op zich, al weet ik er niet direct een naam voor. Vrouw op de vlucht voor zichzelf, of op zoek naar avontuur, een ander leven, gaat de strijd met de elementen aan op een eiland. Het gaat lang terug, zeg maar tot Robinson Crusoe. Maar anders dan Daniel Defoe, zo laat de literatuurgeschiedenis zien, ging het zeker die eerste - soms anonieme - vrouwelijke schrijfsters erom een andere manier van (samen)leven te ontdekken. Hun personages waren meer utopisch dan veroverend ingesteld, werden niet gedreven door hebzucht maar door antropologische nieuwsgierigheid, al klinkt dat bijna te zoet om waar te zijn.
Ook in de afgelopen decennia is het een populair soort roman, verwant met de memoir. De vrouw die koers zet naar een eiland moet iets achter zich laten, een trauma of een ongeluk, een geliefde of een verslaving, ze is op de vlucht of ze heeft een missie. In dat genre onweerstaanbaar zijnDe uitweervan Amy Liptrot enIk ben een eilandvan Tamsin Calidas; beide schrijfsters ontvluchtten hun Londense bestaan om af te zien op een Schots eiland. Liptrot nadat ze van een feestbeest ongemerkt veranderd bleek in een alcoholistisch wrak, en Calidas die na een zwaar ongeluk overprikkeld raakte en snakte naar woeste stilte, pure schoonheid.
Het zijn meeslepende boeken waarin spartaans geweld het hoofd moet worden geboden, van vijandige eilandbewoners tot verschrikkelijke stormen. Altijd die wind, gekmakend. Liptrot heeft het over stormen die in één nacht tijd hele rotsformaties in beweging brengen waardoor iedere dag het landschap als nieuw aandoet. Zwemmen in een ijszee en daar heel langzaam aan wennen en er zelfs van gaan houden, Calidas beschrijft het alsof het mogelijk is. 'Ben je eenmaal ijskoud water in geweest, dan lijkt werkelijk alles mogelijk. Je gaat ervan lachen of huilen, soms allebei tegelijk. De zee bevrijdt alles wat van binnen zwijgt en vastgebonden is. In het snelstromende tij ben je daar allemaal vrij van. In de zee ben je eenvoudigweg adem. In de zee is er geen plaats voor angst.'
Haat en liefde, wanhoop en doorzettingsvermogen spatten van de pagina's, alles ten dienste van persoonlijke loutering. 'Regen op mij. Bestook mij met vuur. Ik voel me als bliksem in slow motion. Ik ben één vadem diep en heb het onbekende in mij. Ik vibreer op een frequentie die mensen niet kunnen zien', schrijft Liptrot als een hedendaagse martelares, in contact met iets wat hoger is dan zijzelf kan bevatten.
InBeervan Marian Engel moet er iets heel anders op een eiland stukje bij beetje worden verkend. De roman van de jong overleden Canadese schrijfster verscheen in de jaren zeventig, maar werd onlangs gelukkig herontdekt. Bibliothecaresse Lou moet voor haar werk naar een afgelegen eiland in Noord-Ontario om een bibliotheek in kaart te brengen die toebehoorde aan een excentrieke negentiende-eeuwse kolonel. De enige andere eilandbewoner blijkt een beer, waarvan Lou in het begin bang is. Eerst houdt ze hem nog voorzichtig aan de ketting, donker en lelijk als hij eruitziet, maar als ze maar lang genoeg naar hem kijkt wordt hij een aanlokkelijke metgezel op dat eenzame eiland. Daarbij hoort dat hij telkens een beetje over haar grenzen gaat.
Zo zwemt hij in de ijskoude zee eerst met haar mee, tot hij haar begint uit te dagen. Als ze naar de kant wil, komt hij opeens onder haar zwemmen, en dan probeert hij, zich plotseling omkerend, over haar heen te springen. Lou gaat kopje-onder en blijft er bijna in. Als ze naar het oppervlak probeert te komen, is de beer boven haar. Eventjes denkt ze dat ze verdronken is, maar dan kan ze zichzelf weer aan wal krijgen. Als ze uit ligt te hijgen, komt de beer erbij. 'Meteen voelde ze een regen van druppels toen de beer zich naast haar uitschudde. Even later begon hij met zijn lange, geribbelde tong over haar natte rug te likken. Het was een aparte sensatie,' schrijft Engel droog.
Het is nog maar het begin van een onverwachte alliantie tussen een wild beest en een vrouw die zichzelf tussen de boeken steeds meer een mol begon te voelen en nu onverwacht wordt wakker gelikt.Beeris een sexy roman, een metaforisch verhaal over opsluiting versus bevrijding waarvoor het onbewoonde eiland het perfecte grenzeloze decor biedt.
Die grenzeloosheid is precies ook waarnaar de Zweedstalige Finse schrijfster Tove Jansson (1914-2001) op zoek was. Ze schreef over 'haar' eiland in zowelZomerboekalsFair Play;vreemdsoortige getuigenissen zijn het, met heel licht geschreven korte hoofdstukken, bijna cursiefjes. InZomerboekbeleven Sophia en haar oma allerlei kleine avonturen op een eiland, of eigenlijk voeren ze vooral heel veel gesprekken over het leven en de dood terwijl ze over de rotsen lopen, zich afvragen of het al warm genoeg is om te gaan zwemmen. Ze zijn er alleen gedurende de zomermaanden, de vader van Sophia meert af en toe aan, de gestorven moeder is een grotere aanwezigheid. En ook op dit eiland waait het altijd, 'dan uit deze en dan uit die richting. (...) Een lading hout dreef voorbij en werd geborgen. Er kwam niemand op bezoek en er was geen post; een orchidee schoot een bloem. Alles was in orde en werd toch overschaduwd door een diepe melancholie.'
InFair Playzijn het twee vrouwen, Mari en Jonna, schrijfster en kunstenares, die samen de zomermaanden doorbrengen op een onbewoond eiland. Jansson schreef het toen ze over de zeventig was, geïnspireerd door haar twee grote liefdes, de kunstenares Tuulikki Pietilä en een piepklein onbewoond eiland voor de Finse kust, Klovharu. Al in de jaren zestig had Jansson hier een huisje gebouwd, als enige kreeg ze toestemming hiervoor.
Tove Jansson was een immens populaire kinderboekenschrijfster, kaliber Astrid Lindgren en Annie M.G. Schmidt, die in 1966 de Hans Christian Andersen-prijs voor haar hele oeuvre kreeg. Een aantal van haar verhalen over de 'Moemins' zijn ook in het Nederlands vertaald; haar fantasiepersonages, een soort trollen die eruitzien als innemende nijlpaardjes, houden er een extensief familieleven op na met veel gasten, die ze deels baseerde op de vrouwen op wie ze verliefd was. Er zijn talloze boeken en stripverhalen van, ﬁlms en televisieseries tot in Japan en Rusland aan toe, er zijn vliegtuigen van Finnair mee beschilderd, er bestaat een pretpark in Finland dat 'De wereld van Moem' heet en er is een Moemin-museum in Tampere. Zoals bij alle eeuwige kinderhelden kun je onder dat goedaardige uiterlijk van Snif, Snuisterik en Kleine Mie iets dappers, grappigs en vrijzinnigs vermoeden.
Ook Tuulikki Pietilä schijnt als Moemin vereeuwigd te zijn, misschien is zij wel Troela. De in Amerika geboren Finse graﬁcus ontmoette Jansson in Parijs en werd de liefde van haar leven. Samen begonnen ze een galerie in Helsinki. Pietilä gaf les aan de Academie voor Schone Kunsten, ze schreef meerdere boeken over graﬁsche kunst. Ze begon ook mee te werken aan de Moemin-boeken en maakte diorama's, replica's en beeldjes geïnspireerd op deze wezens. Ze woonden in hetzelfde ﬂatgebouw, maar ieder in hun eigen appartement. De zomers brachten ze samen op het eiland door.
Het is precies hoe Jansson de verhouding beschrijft tussen Mari en Jonna inFair Play. Overdag werken ze in hun eigen huis, 's avonds kijken ze samen naar ﬁlms, oude Franse, of van Fassbinder, door Jonna zorgvuldig gecatalogiseerd. Mari is de schrijfster en illustratrice, Jonna de kunstenares en fotografe. 'Jonna had een prettige eigenschap', zo begintFair Playdat in het ZweedsRent Spelheet. 'Elke ochtend ontwaakte ze als in een nieuw leven, dat zich ongerept en smetteloos tot aan de avond uitstrekte, zelden overschaduwd door de zorgen en mislukkingen van de dag van gisteren.'
De twee vrouwen hebben een zwijgende verstandhouding, wederzijdse ergernissen worden opgelost door naar een B-ﬁlm te kijken waarin lekker veel wordt gemoord. Af en toe is er een crisis, en dat heeft dan meestal met werk te maken. Soms raakt Mari bevangen door het idee dat het schrijven niet langer gaat. 'Die verhalen die nooit afraken en maar doorgaan en doorgaan (...), al die woorden die van plaats wisselen en worden vervangen...' Jonna bedenkt er iets op: 'Probeer te beschrijven hoe ik eruitzie.' Op een ander moment is het Jonna die een ander soort beelden wil maken, 'ik wil beweging, verandering - begrijp je; alles gebeurt maar één keer...'. En dan is het ook nog de vraag wie vandaag de tomaten koopt, kaas, waspoeder. Dat de ander het boodschappenbriefje niet kwijt moet raken en voorzichtig moet zijn op straat, het is glad.
De verhouding van Jansson en Pietilä was lange tijd geheim, in Finland werd pas in 1971 een einde gemaakt aan het verbod op homoseksualiteit. En dan nog. Als je de foto's ziet van hen beiden op het eiland kun je je iets voorstellen bij het bevrijde gevoel dat het verblijf daar hun moet hebben gebracht. Het huisje dat Jansson bouwde met hulp van een aangespoelde zeeman bestond uit één kamer, met ramen rondom, en een twee meter diepe kelder. Het eiland was rotsachtig en tamelijk vlak, slechts twee hectare groot, er groeiden geen bomen en er was geen elektriciteit. Ze woonden hier ieder jaar van mei tot en met september, ontvingen soms vrienden uit Helsinki en sliepen dan zelf in een tentje dat ze vastmaakten op een plat stukje tussen de rotsen. Ze vingen vis en roosterden die, ze zochten wrakhout om vuur te maken.
Niemand minder dan de Engelse schrijfster Ali Smith heeft heel mooi over werk en leven van Tove Jansson geschreven. De Nederlandse uitgave vanFair Playbevat een uitgebreid voorwoord van Smith, die in een interview metDe Groenevorig jaar nog te kennen gaf datZomerboekzo'n boek is dat ze zelf wel geschreven had willen hebben, 'onbegrijpelijk rijk, zo simpel, zo lichtvoetig, zo allesomvattend'. Grappig genoeg heeft een van de seizoensromans van Smith,Herfst, een zelfde sfeer alsZomerboek,met name in de bijzondere vriendschap van de achtjarige Elizabeth en haar bejaarde buurman, de gesprekken die ze met elkaar voeren over kunst en literatuur, leven en dood.
In 1991, toen Jansson 76 jaar was, besloten zij en Pietilä het eiland na bijna dertig jaar te verlaten. Ze waren bang geworden door een hevige storm die hun boot tot zinken had gebracht. Ze schonk het huis aan een gemeenschapsvereniging die het naar het schijnt in de zomer verhuurt, niet aan schrijvers maar aan jagers en vissers. Na vier jaar kon Jansson het aan om haar rouw over het verloren eiland om te zetten in een boek dat ook in het Engels uitkwam,Notes from an Island,natuurlijk samen met Pietilä die de illustraties maakte. 'Ik hou van steen', zo begint haar liefdesverklaring, 'en Tutti houdt van hout.'
...