Marja Pruis

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
22 augustus 2024
We gingen van leven ruilen. Die verleiding is er altijd, maar nu grepen we de kans. Nouchka van Brakel maakte eind jaren tachtig een film,Een maand later,over vrouwen die een maand van huis ruilen. Het is mijn lievelingsfilm. Ik weet niet meer wie de hippe was en wie de burgerlijke, Renée Soutendijk of Monique van de Ven, ik weet wel dat zowel in de film als in de werkelijkheid daarbuiten een van hen de liefde van haar leven ontmoette.
Zij zouden naar het noorden komen, wij naar het zuiden. Wie waren zij? Fransen, zoveel was duidelijk. En wij? Randstedelijken, laat ik het zo zeggen. En, belangrijk voor onze ruilgenoten: de overburen van Basic Fit.
Het kwam zo uit dat we elkaar nog even ontmoetten, op het ruilen der wegen. Lieve mensen, zoiets zie je meteen.
'Who's the writer?'vroeg de ene lieve mens. Ze zette thee voor ons, we waren in hun zuidelijke huis. Zij waren klaar om zo naar het vliegveld te vertrekken en de tocht naar ons noordelijke huis in te zetten. Zelfs de thee was zorgzaam. Geen wapperend zakje, maar iets wat omstandig moest trekken.
En toen was de vraag hoeveel boeken ik had geschreven. Zij was zelf net klaar met haar eerste. Haar man en zoon zwegen vol bewondering. Lieve mensen, onverholen trots op hun schrijvende vrouw en moeder.
Ik mompelde iets en woei dat weg met m'n handen. Trots ligt bij ons noorderlingen anders. Zij luisterde aandachtig. Ze wilde dit ook bereiken, zei ze.
Ze had een kort broekje aan, teenslippers. Waarom Franse vrouwen zo zijn, zo petite en slank, dat houdt mij dan weer bezig. En dat je ook in dat broekje in het vliegtuig kan gaan zitten, ik wist het niet. Zelfs voor een autorit denk ik dat ik iets beschermends aan moet trekken. Dichte schoenen, lange rok.
Het broekje was van een fladderende stof. Alleen maar makkelijk. Ze nam een slok van haar thee. Ze zat voorovergebogen, in mijn vizier, en ze sprak getergd, na een ongetwijfeld lang dienend leven.
Ik dacht aan Miranda July, die behalve schrijfster ook videokunstenares is. Op een van haar filmpjes reikt ze minutenlang naar het plafond waaraan iets ongedefinieerds aan het groeien is, tot het groot genoeg is om zich los te maken en zich op haar te storten. Ik denk dat het opnieuw geboren worden uitbeeldt.
'You know',zei ze, en ze gebaarde alsof ze met veel pijn iets diep van binnen aan het opgraven was.'I want to create.'
'Ja', zei ik. Ik sluit niet uit dat ik zuchtte.
'I know.'
Ik wilde weg van dat getergde creëren. Opgraven doe je in stilte, denkt de noorderling.
'Je hebt een boek', zei ik in m'n allervrolijkste Engels. 'Heb je een goeie ontvangst gehad?' Ik gebruikte het woord'reviews'. 'Did you get reviews?'
'O yes!'riep ze uit. 'Alleen maar reviews!' 'Wat geweldig', zei ik.'Good reviews?'
'So many reviews!'
Haar man en haar zoon keken toe. Ze houden van je, ik zei het niet maar ik wist het.
'Geweldig', zei ik toch nog maar een keer.
'Great reviews!'
Later begreep ik dat ze haar boek in eigen beheer had uitgegeven. Ik begreep ook waarom, al daalde dat besef pas in toen ik doorhad dat'reviews'en'refuse'voor het gehoor erg dicht bij elkaar liggen.
Zij bliezen de aftocht, ik zag ze gaan, door een deur die nu van ons zou zijn. Dag fladderend broekje, hello lange rok.
's Avonds laat lagen we in een vreemde slaapkamer. Boven ons hoofd een trouwfoto van mensen die we die middag in een oudere versie hadden gezien. Planken rondom zoals we die in ons eerste huis aan de muur hadden bevestigd, met van die steunen eronder. Een scheve kledingkast aan het voeteneind, grotendeels gevuld met sokken en truien. Krakkemikkig, alles. Heet.
Hoe kan dat. Ik vroeg het me af, hoe hou je het hier uit. Maar ik wist het ook wel, ik had het 's middags gezien: ze hebben elkaar.
'Hoe zijn andere mensen echt? Wat gaat er om in hun hoofden? Wat gebeurt er in hun huizen?'
Iris Murdoch,Existentialisten en mystici: Opstellen over literatuur en filosofie