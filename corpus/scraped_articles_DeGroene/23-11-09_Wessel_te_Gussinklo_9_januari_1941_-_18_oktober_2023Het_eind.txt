Wessel te Gussinklo 9 januari 1941 - 18 oktober 2023 Het einde

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
9 november 2023
Steeds opnieuw en steeds obsessiever werkte schrijver Wessel te Gussinklo zijn poëtica uit: vervreemding overwinnen en heersen over anderen, als een God. Raar. Heerlijk raar.

In 1995 publiceerde Wessel te Gussinklo, zijn tweede boekDe opdrachtwas net verschenen, al een overzichtsartikel over zijn werk, dat hij veel later opnam in zijn essaybundelVijf sterren voor de gaarkeuken(2016). In zijn eerste boekDe verboden tuin(1986) ging het zijn personage Ewout Meyster om de bezwering van de wereld, stelt hij, hij hoopt 'dat al dat bezwerende vertellen een uitweg zal zijn, dat het de bevreemding, de incongruentie tussen hem en de dingen op zal heffen'. InDe opdrachtis Ewout al wat ouder en legt hij er zich bij neer dat de wereld 'ongrijpbaar en onvatbaar' is. Maar nu dringt het tot hem door dat het mogelijk is 'de anderen, de mensen' in bezit te nemen, je kunt het leven van mensen beheersen, almacht over anderen uitoefenen, als je maar je best doet. Deze 'gewone puberideeën en puberwanen' worden bij Ewout nog versterkt omdat zijn vader in de oorlog is gefusilleerd, wat Te Gussinklo's vader overigens echt overkwam. Bovendien ontdekt Ewout dat 'er geen god is', het leven heeft geen zin of doel: 'zin moet je er zelf aan geven, een doel moet je zoeken'. 'De enige mogelijkheid om totale veiligheid te vinden (...) is zélf God worden.'
Ziehier het literaire programma dat Te Gussinklo in zijn oeuvre steeds opnieuw en steeds uitzinniger uitwerkte. Raar is het wel, voegt hij toe, zelf God willen worden als er helemaal geen God bestaat. Maar raarheid is bij deze schrijver gelukkig geen enkel bezwaar, ook stilistisch niet, en dat demonstreerde hij consequent in zijn oeuvre, in een mengvorm van hoogst tragische en vaak uiterst geestige monologen en megalomane bespiegelingen. Vervreemding overwinnen en heersen, deze twee. Maar hoe doe je dat laatste?
Ewout identificeert zich bijvoorbeeld inDe opdrachtte pas en te onpas met figuren als Churchill en Roosevelt (en Hitler als duivel) omdat die volgens hem het dichtst bij een goddelijke status in de buurt kwamen. Zo moet je zijn of worden. Zelf held worden, dan komt het goed. Anderen imponeren, of op z'n minst navolgen. Belangrijk worden. Compromisloos leven, door iedereen bewonderd. Ook schrijvers als Camus, Sartre en Mulisch duiken in zijn romans steevast op als onaantastbare figuren bij wie je maar het best houvast kunt zoeken. Maar ja, lukt dat allemaal wel?
InAangeraakt door goden(2003) staat het zo: 'En als ik iets van ze las... de stroom van gedachten en beelden die in me los kwam bij de eerste zin al. Ik hoefde ze niet eens te lezen. Alleen af en toe een woord, een begrip dat ik nodig had om anderen te overbluffen.' Bluf en vernedering en dat in een dwingend verband, in een unieke stijl die je direct herkent. Ook in zijn latere romans spelen megalomane, zelfdestructieve en naar authenticiteit zoekende figuren een leidende rol. Het loopt allemaal uiteraard op niets uit maar daar ging het niet om, het ging om de instandhouding van illusies. Hoe dan ook.
Te Gussinklo was en is een jaloersmakend obsessief schrijver. Ik vondDe opdrachtgeweldig, durfde dit hem, de paar keren dat ik hem sprak, nooit te zeggen. Het leek me om een of andere reden ongepast. Zoiets zeg je niet tegen een schrijver die je bewondert. Hij stelde bij ontmoetingen dringende vragen, heel even, literatuur ging voor alles, hij was niet bescheiden, maar toch ook verlegen, kwetsbaar, zocht naar waardering, hij wist dat hij grote literatuur schreef en zweeg daar niet over, zonder dat het vreemd was. Hij schreef het nu eenmaal.
Lachen kon je ook met hem. En zeker in en met zijn romans, die bol stonden (ik bedoel staan) van de rare invallen, terzijdes, hilarische scènes en ongehoorde lulkoek. Wat kon hij zijn figuren schitterend laten ouwehoeren! En wat hield je als lezer je hart vast. Jezelf de grond in schrijven, dat was voor hem het ideaal en dat blijft het hoogste. Ik hield van zijn werk, ik besprak het drie keer, altijd gunstig. Ik houd van zijn werk, bedoel ik, maar durf het mezelf nog altijd niet helemaal te bekennen. Hij was mijn woordvoerder, ik was natuurlijk ook zo'n Ewout Meyster, of een van zijn andere figuren, daar liepen er in de jaren na de oorlog, tussen 1960 en 1990, duizenden van rond. Overal zaten ze in cafés te nietsnutten of in collegebanken alles beter te weten. Vol van grote verwachtingen en ambities die niet uitkwamen, murw gemaakt door licht of zwaar angsthazengedrag en minderwaardigheidsgevoelens, vol onzekerheid over de eigen begeertes en seksuele hang-ups.
Kleine hulpgodjes waren we. Mannen van stavast, vol mannenzekerheden. Altijd bezorgd over het eigen gedrag, de juiste kleding, de correcte poses en de eigen presentatie. Hyper reflectief. Te Gussinklo liet het in zijn beklemmende en tegelijkertijd geestige romans glashelder zien. Hij was het allemaal zelf, maar ik was het ook. Op zoek naar vrienden en beroemdheden aan wie je je kunt optrekken, of die je collectief de grond in kunt stampen. Rancuneuze praatjes houden over de hoger geplaatsten, en dat zelf willen worden. Ironisch meelevend over vrouwen en onderdrukten ('ach ja, vrouwen'). Overal boven staan. De mannelijke middenklasse op weg naar de toekomst, wat in zijn romans uitliep op de ultieme vernedering. 'En altijd glimlachen, wat er ook gebeurde. Nooit somber kijken of blikken vermijden. Niet schuw zijn maar altijd wat terugzeggen, ook als ze scholden of hem uitlachten of belachelijk maakten - en meelachen, niet venijnig, maar royaal en losjes alsof hij erboven stond, onverschillig, maar sportief.' (In:De opdracht). Bittermooi. Onvergetelijk.
'Zin moet je er zelf aan geven, een doel moet je zoeken'
Bianca Sistermans / Lumen | 2019