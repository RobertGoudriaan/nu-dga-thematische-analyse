Matteo Salvini 'regelt' De Brug van veertien miljard In de wereld

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
1 juni 2023
Rome− Afgelopen week stemde de Italiaanse senaat voor de bouw van de brug over de Straat van Messina, het stuk zee tussen Calabrië en Sicilië. Op 13 mei had het parlement al voor de brug gestemd, dus die gaat er nu echt komen, de mastodont van 3300 meter lengte, een hangbrug tussen twee torens van vierhonderd meter hoog. 'Italië is het vaderland van de Renaissance. Als Michelangelo, Rafaël en Leonardo da Vinci niet de moed hadden gehad om te doen wat ze hebben gedaan, als ze ieder idee hadden moeten voorleggen aan een rekenbureau dat kosten en baten tegen elkaar had afgestreept, dan hadden ze nooit de schatten achtergelaten die nu het gezicht zijn van het Italiaanse genie. Men moet durven!' zei de minister van Infrastructuur Matteo Salvini in de senaat.
Het project is 'tot nog toe' geraamd op een ruime veertien miljard euro, die uit de staatskas moeten komen van een land met een staatsschuld van 2790 miljard euro, oftewel 135 procent van het Italiaanse bbp. De enorme overstroming van de regio Emilia Romagna is nog dagelijks de opening van het Italiaanse nieuws, de bevolking staat nog te scheppen en te ruimen, huizen staan tot aan de eerste en tweede verdieping onder water, de belangrijke fruitproductie is geheel verloren. Een schade van zeker zeven miljard, waarschijnlijk meer, en geen idee hoe het structurele probleem van Emilia Romagna, dat onder zeeniveau ligt, aan te pakken. En uiteraard een dringend beroep op het noodfonds voor natuurrampen van de Europese Unie.
Verder lukt het Italië ook maar niet om de rond de tweehonderd miljard euro die de Europese Unie in 2020 beschikbaar heeft gesteld uit het fonds voor coronaschade op de afgesproken manier te besteden. Vele miljarden liggen op de plank in Brussel te wachten, maar het Italië van Giorgia Meloni blijft moeilijk doen over de invulling van de al lang met Europa afgesproken doelen.
De Brug was ook het lievelingsspeeltje van Silvio Berlusconi, die er tijdens zijn regeringen van 2006 en 2011 al miljoenen aan kosten voor had laten maken en het project had ondergebracht in bedrijven die opgeheven zouden zijn, maar nu ineens toch nog blijken te bestaan. Want voor De Brug wordt geen openbare aanbesteding uitgeschreven, het is allemaal al geregeld door Salvini. Je moet durven, inderdaad.