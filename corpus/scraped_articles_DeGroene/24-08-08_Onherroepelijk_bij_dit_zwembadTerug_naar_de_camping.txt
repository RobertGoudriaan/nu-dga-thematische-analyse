Onherroepelijk bij dit zwembad Terug naar de camping

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
8 augustus 2024
Op de buurtcamping in Wormer komen niet alleen minima en andere dorpsbewoners. Er loopt ook een man met een notitieboekje rond die er 25 jaar niet is geweest.
Op het terrein van het zwembaddat hij kent uit zijn jeugd staan 43 tenten. Her en der opgesteld aan de linkerkant van het grote grasveld, van verschillend formaat en door een rood-wit lint afgescheiden van de rest van het terrein.
De kassa, het toegangshek, de bankjes, het hokje waar je snacks, drinken en ijs kunt halen, de geur, de mensen. Hij ziet Sandra, die samen met haar tienerdochter is, afgaand op hoe veel ze op elkaar lijken. Is dat Joey met zijn zoontje? Ha, ja, dat is Joey, die een Kameroense vader heeft en wiens bijnaam in zijn verder totaal witte vriendengroep het n-woord was. Hij ziet meer mensen die hij herkent en vaak weet hij niet precies waarvan. Is er hier in een kwart eeuw dan helemaal niks veranderd? Alles lijkt alleen gekrompen, zoals dat gaat met de plekken uit je jeugd.
Hij is hier omdat hij een jaar geleden een mail kreeg van een voor hem onbekende man, Kees-Jan Kindt. Het raadslid voor de PvdA Wormerland wilde bellen, omdat de gemeente dreigde de toelage voor de buurtcamping stop te zetten. Kindt was een tekst van hem tegengekomen. 'Terwijl al zijn klasgenootjes op vakantie waren, bleef Rasit iedere zomer achter in het Noord-Hollandse dorp Wormer.' Het raadslid schreef: 'Kinderen die nooit vakantie hebben, hebben mijn interesse.' Kindt vroeg of hij zijn verhaal mocht gebruiken bij zijn pleidooi voor de buurtcamping in de gemeenteraad. Uiteraard, dat mocht.
De inzet van Kindt en anderen heeft geholpen, want ook dit jaar is er weer een buurtcamping. Dus loopt Rasit hier met zijn pen en notitieboekje, voor het eerst in 25 jaar.
'Het is een mooi gemêleerd gezelschap', zegt Els Böhm, net als de andere organisatoren van de buurtcamping in Wormer gekleed in een groen shirt. 'Het is echt een greep uit het dorp. Twaalf gezinnen zijn gesponsord, omdat ze geen geld hebben om op vakantie te gaan. Er zijn jongeren van het jongerenwerk, wat Syrische gezinnen, vrijwilligers, lokale politici.'
Wethouder Rick Ossendorp is er om de camping officiëel te openen. Nadat hij een woordje heeft gedaan, en Els een waardebon heeft gegeven voor 'koffie, thee en wat lekkers' omdat de stichting die de buurtcamping organiseert 75 jaar bestaat, is het tijd om een lint door te knippen. Er is alleen een probleem. De schaar doet het niet. Natuurlijk doet de schaar het niet. Die heeft Ossendorp net namelijk van een clown gekregen. O nee, wat nu? Want zo kan de camping niet aanvangen. Weer een keer proberen, nee, de schaar doet het echt niet. De kinderen op de eerste rij gaan snel op zoek en vinden een exemplaar dat wel werkt.
Het Noord-Hollandse Wormer heeft zo'n dertienduizend inwoners, is voor een belangrijk deel ingesloten door een rivier (De Zaan) en een plas (Het Zwet), waardoor je over een van de bruggen moet om te komen of te gaan. Het is zo'n dorp waar iedereen alles van elkaar weet. Bijvoorbeeld dat de wethouder zich geneert dat hij maar honderd piek krijgt om op dit soort gelegenheden uit te delen. Daarom heeft hij er maar een bon van gemaakt voor 'koffie, thee en wat lekkers', fluistert iemand, 'want hij kan toch niet aankomen met honderd euro voor een stichting die 75 jaar bestaat.'
Er loopt hier dus iemand rond met een notitieboekje en een pen. Hij was in aanmerking gekomen voor een van de gratis plekken; omdat zijn ouders geen geld hadden om op vakantie te gaan en omdat hij als puber voor problemen zorgde. Eigenlijk ging het na de verhuizing uit het dorp meteen bergopwaarts, hij moet een jaar of zestien zijn geweest.
Want nu staat hij te praten met wat mensen van de organisatie en van stichting scwo (Sociaal Cultureel Werk Wormerland en Omstreken), de wethouder en de beleidsadviseur Armoede, en hij weet nu hij hier rondloopt vrij zeker dat als hij in Wormer was blijven wonen hij heel iemand anders was geworden. Niet iemand naar wie de hoogwaardigheidsbekleders van het dorp toe zouden komen om hun verhaal te doen. Het gaat over de problemen die er nog spelen in het dorp. Er is verborgen armoede, want dat is niet iets waarmee je te koop loopt. Maar zie maar eens achter de voordeur te komen. Er zijn problemen met jongeren, die met wapens in tasjes rondlopen, veel blowen. (Rasit hoort tot nu toe niets nieuws.) Er is veel eenzaamheid.
Er is ook een buurt met een achterstand, met veel sociale huur. 'Alle kwetsbaren wonen daar, waar al die flats staan.' Kent hij dat? Waar woonde hij zelf eigenlijk?
'Attentie, attentie. Aan alle kinderenvan de buurtcamping: kom naar de grote tent. Over vijf minuten begint de kinderdisco.' Enkele minuten later staat Saskia van Schaik voor de groep met zo'n tien jonge kinderen te dansen op Tante Rita, Snollebollekes,Europapa. Hij denkt niet dat hij had meegedanst als hij die leeftijd had, maar het plezier in hun ogen is oprecht en aandoenlijk. De kinderen hoeven zich tijdens dit weekend geen moment te vervelen, want het is vol gepland met bubblebal, weerwolven, chillen bij het kampvuur, tai chi, discogolf, graffiti, lasergamen, jammen, Zumba en een bonte avond.
Een vrouw met een grote lach op haar gezicht filmt de dansende kinderen met haar telefoon. 'Die moet je spreken,' zegt een van de organisatoren. 'Ik haal haar wel even.' Ze stelt zich voor als Britt Louter. 'Ik ga straks door naar de buurtcamping in het Koogerpark in Koog aan de Zaan en daarna naar het In 't Veldpark in Zaandam.'
Louter werkt bij De Buurt, de stichting die als overkoepelende organisatie betrokken is bij de 65 buurtcampings. Van hun eigen site: 'Elk jaar gaan buurtbewoners op vakantie in hun eigen park. Drie dagen lang is het park een gezellige camping, bewoond door alle mensen die de buurt rijk is: van yuppen tot daklozen, van muurbloempjes tot druktemakers en van zuigelingen tot senioren. Allemaal leven ze er vol positieve energie gezellig samen en ontmoeten elkaar. Deze ontmoetingen zorgen voor inspiratie, goede voorbeelden, zelfvertrouwen, voor een thuisgevoel in de buurt, samenwerkingen, vriendschappen en relaties. Allemaal nieuwe verbindingen die de buurt versterken.'
Armoede en bestaanszekerheid zijn de laatste jaren een belangrijk politiek thema, mede door de energiecrisis, de inflatie, de cijfers over hoeveel mensen in Nederland in armoede leven (zo'n miljoen Nederlanders kunnen volgens het cbs niet op vakantie vanwege geldgebrek). Er is steeds meer begrip. Dat je er vaak zelf weinig aan kunt doen. Dat armoede ook is dat je je kind iets niet kunt geven wat andere kinderen wel krijgen, in dit geval een paar dagen vakantie. En dat dat dus al heel lang zo is, in elk geval sinds hij zich kan herinneren en dat is toch al ruim dertig jaar. Maar: beter laat dan nooit.
De kinderdisco wordt vlak bijde centrale tent gehouden waar de volwassenen nu wat drinken en keuvelen. Marcel van Roosmalen (56) is onderwerp van gesprek, de meest gehate man van Wormer. Hij gaat het dorp dat geregeld het decor was van zijnNRC-column verlaten, tot opluchting van velen. 'Het is zo'n arrogante man en die Eva is misschien nog wel erger. Marcel doet het niet achterbaks.' Daarmee is niet iedereen het eens, want 'Eva is een prima meid'.
Een dag voor de buurtcamping, als de tenten worden opgetuigd en de andere spullen klaargezet, is Marcel van Roosmalen er toevallig omdat een van zijn kinderen zwemles heeft. Hij vertelt dat het een emotioneel afscheid was voor zijn kinderen, de laatste dag voor de vakantie en de laatste keer in de klas voor hun vertrek naar Amsterdam. Dat er veel tranen zijn gevloeid. De man met het notitieboekje en de pen zegt dat ze hem later dankbaar zullen zijn voor de verhuizing.
Els Böhm probeert Marcel van Roosmalen naar de camping te krijgen ('er zijn ook dagkaarten en er is heel veel te doen voor de kinderen') om een officieus uitzwaaimoment te creëren. De kans is namelijk groot dat daar het dorp voor uitloopt, Marcel van Roosmalen voorgoed zien vertrekken.
Met de routine van iemand die voor veel wordt gevraagd waar hij geen zin in heeft zegt Marcel van Roosmalen. 'Nou, misschien komen we wel.' Rasit denkt: 'Die gaan we dit weekend echt niet meer zien.'
'Hallo schat, wat zie je er weer goeduit vandaag.'
'Lang niet gezien, leuk je haar zo.'
'Loop maar door hoor, ik heb het gezien.'
'Mo, schiet op.'
'Hey directeur, ben je er weer? Welkom.'
'Robert, grote vriend. Veel plezier vandaag, topper.'
Khalid de jongerenwerker staat bij de ingang van het zwembad kaartjes te controleren en mensen welkom te heten. De man met het notitieboekje gaat bij hem staan, een beetje met zijn rug naar de mensen toe zodat hij niet ineens herkend wordt door bekenden van vroeger. Ze zijn leeftijdsgenoten, maar hij kan zich goed voorstellen dat als Khalid hier jongerenwerker was geweest toen hij hier nog woonde, hij veel van hem had aangenomen. Als hij zegt dat hij het knap vindt hoe makkelijk Khalid contact legt, antwoordt die: 'Dank je wel, abi. Dat waardeer ik, topper.'
Een jaar eerder werkte Khalid nog bij het zwembad, nadat hij een uitkering had en echt weer aan het werk wilde. Hier zagen de mensen van scwo dat Khalid niet alleen heel makkelijk contact wist te leggen met de jongeren die moeilijk bereikbaar leken, hij schroomde ook niet om ze aan te spreken op hun gedrag als hij dat nodig vond. Dit werk leer je nou eenmaal niet alleen uit een boekje, daar heb je ook een zekere levenservaring voor nodig. Zij hadden de boekenwijsheid, Khalid die van de straat. 'Ik herken mezelf in die jongeren. Ik ben opgegroeid in Amsterdam-Oost en naar mij werd ook niet omgekeken. Ik ben nooit op vakantie geweest, we gingen alleen naar Marokko maar dat zag ik niet als vakantie. Als er nu bij ons een jongere binnenkomt die niet heeft ontbeten, zie ik dat. Die jongere ben ik zelf geweest.' Ja, denkt Rasit, dat schept een band.
Dan komt Ilyas aanlopen. Hij geeft Khalid een knuffel en als die hem naar binnen wil laten, zegt Ilyas dat hij alleen komt melden dat hij vandaag niet komt. Hij zegt dat hij moet werken. 'Je staat wel op de lijst, hè', zegt Khalid. 'Je mag ook iemand anders van je familie sturen.' Morgen komt hij naar de camping, zegt Ilyas.
Dan kijkt Khalid op zijn horloge. 'Het is al tien over elf', zegt hij tegen de medewerker van het zwembad die achter de kassa zit. 'Ik zou om elf uur meedoen met aquafit in het zwembad.' In versnelde pas loopt hij richting het water, terwijl hij onderweg zijn horloge afdoet en dat samen met zijn telefoon, portemonnee en T-shirt aan wat mensen die liggen te zonnen geeft ('ik ga even meedoen met aquafit en kom het daarna wel weer halen'). Hij verdwijnt in het water waar andere campinggasten onder leiding van Tineke sportoefeningen doen.
Ilyas van veertien uit Irak is er de volgende dagen. Hij gaat zijn eigen gang op het terrein en komt Khalid en zijn collega Stanley geregeld een knuffel geven. 'Mag ik zeggen waarom je ons de hele tijd bedankt en knuffelt', vraagt Khalid. Ilyas geeft zelf het antwoord: 'Zij hebben me van het vapen afgeholpen.' Khalid: 'Hij rookte echt de hele dag door. Maar uiteindelijk heb je het zelf gedaan. Ik ben trots op je, topper.'
Overigens krijgt de man die hier voor het eerst in jaren weer is vanaf dat moment ook steeds een voorzichtige omhelzing als hij Ilyas tegenkomt, met de toevoeging dat hij een topper is.
Tijdens de lunch (hij neemt een wrapmet humus en wat eiersalade) gaat Rasit aan een tafel zitten bij Marjan. Zij is hier met haar zoon van negen jaar oud. Over hem zei Els dat hij zo blij was, en dat het feit dat ze hem het hele weekend in een zelfgemaakt pak van een feniks had zien glunderen meteen duidelijk maakte waarom ze dit doen.
'Hij stond te springen toen hij hoorde dat we dit jaar weer naar de buurtcamping mochten', aldus Marjan. Haar zoon is nu in de tent bij het peuterbadje aan het knutselen. 'Het is dit jaar ook wat afleiding voor die jongen', zegt ze. Ze hebben al lang geldzorgen en 'niet de middelen' om op vakantie te gaan, maar ze zit nu ook nog in een vechtscheiding.
'We werden gebeld met de vraag of we weer naar de buurtcamping wilden komen. Vorig jaar heb ik zelf contact opgenomen toen ik op Facebook een oproep zag.' Of dat moeilijk was? 'Nee hoor, op een gegeven moment ben je daar wel overheen.' Ze vertelt dat ze zich ook heeft gemeld bij het hoofd van de school van haar kind en dat ze nu af en toe een levensmiddelenpakket krijgt. 'Ik heb verschillende banen gehad en werkte als laatste op de zorgtaxi. Maar ik zit nu door alle gedoe in de ziektewet.'
Marjan woonde vijftien jaar in Amsterdam-Noord, maar verhuisde toen ze hier in de buurt een veel groter huis kon krijgen voor hetzelfde geld. 'Ik heb toen gekeken via een site van de gemeente of ik alle extraatjes die ik in Amsterdam kreeg als minima hier ook zou krijgen. Daar stond op dat ik veel zou krijgen.' Dat bleek in de praktijk toch anders te zijn.Lichtpuntvan de Duitse romanschrijver Corina Bomann ligt voor haar. De man met het notitieboekje kent het niet en ziet op Google dat het het derde deel van de Waldfriede-serie is. Toen ze nog in Amsterdam woonde, las ze 'heel veel'. 'Ik kreeg daar als minima een biebpas. Toen ik hier kwam wonen heb ik jaren amper gelezen. We hebben sinds vorige maand een pas van de bieb, omdat ik het belangrijk vind dat mijn zoon veel kan lezen.'
De kinderen zijn op de laatste avondrond 18.30 uur alvast aan het oefenen voor de bonte avond. Het thema is circus en ze proberen borden op een stok rond te draaien, er is een trapeze, er zijn grote ballen om op te lopen, hoepels. Een jongen van een jaar of acht probeert over de trapeze naar de overkant te lopen, maar valt steeds na enkele stappen al van het touw. 'Jij zegt dat ik heel langzaam moet lopen, maar dan lukt het ook niet', zegt hij tegen zijn vader. Die doet het dan voor, zijn armen wijd voor het evenwicht, en als zijn zoon het daarna probeert lukt het hem ook.
'Is er nog iemand die geschminkt moet worden voor de bonte avond?' vraagt een van de vrijwilligers. Vooral de jongste kinderen stormen op haar af, waaronder een jongen die verkleed is als Mario. 'Jij moet zeker een snor, Mario', zegt jongerenwerker Stanley. Hij is zelf gekleed in een pak van de Grinch. Een van de dames tegen Mario: 'Je moet na elke truc even een buiging maken, zodat de mensen weten dat ze moeten klappen.'
Een van de jongeren komt naar Rasit toe, Mounir. Hij zegt: 'Weet u op wie u lijkt? Mats Hummels. Kent u die? Dat is een bekende Duitse voetballer. Heeft u dat vaker gehoord? Eigenlijk wilde ik dat gisteren al tegen u zeggen, maar toen durfde ik niet.' Een ander zegt: 'Ik hoorde dat u journalist bent. Gaat u ook over ons schrijven?'
'Dames en heren, hooggeëerd publiek, welkom bij de bonte avond. Ik hoop dat jullie er een beetje zin in hebben. We hebben maar liefst tien optredens en we beginnen de avond met een diabolo-act, door Wes en Jay.' Daarna doet Lindsay een acrobatiek-act en vervolgens vertelt Jake moppen. 'Er staan drie huizen in brand; een rood huis, een geel huis en een groen huis? Welke gaat de ambulance blussen? Geen een, want een ambulance blust niet.' De volgende mop: 'Wat is een plant die je laat schrikken? Een bamBOE.'
Het tafereel wordt vanuit een tent gadegeslagen door Khalilj Momo, een bescheiden lach op zijn gezicht, een leesbril op zijn voorhoofd, gekleed in een tanktop. De man met het notitieboekje gaat bij hem staan en vraagt wat Khalilj van de camping vindt. Hij verontschuldigt zich eerst omdat hij vindt dat zijn Nederlands niet zo goed is. 'Niveau A2.' Daarna zegt hij: 'Van de tweeënhalf jaar dat ik nu in Nederland woon, zijn dit de drie mooiste dagen.' Dat ontroert de man met het notitieboekje, dat een paar dagen vakantie in eigen dorp dat kunnen veroorzaken, omdat hij het zo goed snapt.
Khalilj wijst naar de circuspiste waar net een half mislukte en daardoor grandioos geslaagde acrobatiek-act door drie kinderen van nog geen tien jaar oud wordt uitgevoerd. 'Mijn kinderen lopen de hele dag met een grote lach rond.' Khalilj is een Koerdische Syriër die de oorlog in zijn land is ontvlucht. Eerst naar Erbil, om zich vervolgens bij zijn vrouw en twee zoons te voegen, die hier nu vijf jaar wonen. 'Ik heb geen geld om een auto of een tent te kopen, laat staan om op vakantie te gaan. Maar dat is oké. Mijn land gaat kapot, maar hier is het veilig voor mijn kinderen. We leven van een uitkering. Daarom ben ik zo blij met de buurtcamping.' Hij hoorde erover van het wijkteam. Hoe het leven in Wormer is? 'Het is goed voor de kinderen. Ze gaan naar school, naar voetbal. We hebben hier verder geen familie. We doen hier nieuwe kennissen en nieuwe ervaringen op.'
Maar, zegt Khalilj, het contact met de andere buren is nog moeizaam. 'Ik probeer het wel, maar na een minuut praten zijn mijn woorden op. Ik moet beter Nederlands leren.' Ja, denkt Rasit, bij hen was het contact met de buren ook niet top. Ook een taalbarrière en vooral bezig zijn met het einde van de maand halen. En als hij heel eerlijk is, er waren ook zat buren die niet per se zaten te wachten op 'die Turken'.
Wat hij in Syrië deed? Khalilj pakt zijn telefoon en laat haute couture jurken zien op zijn Instagrampagina. 'Kledingontwerper.' Als de man later op zijn eigen telefoon naar Khaliljs Instagrampagina gaat, blijkt hij 44.000 volgers te hebben. Hier in Nederland kan hij zijn vak niet beoefenen. 'Maar ik heb als vrijwilliger lesgegeven aan mensen die kleding willen leren maken, bij Stichting Nour. Nederland doet veel voor mij, dus ik wil ook teruggeven.' Dan komt zijn zoontje Bayar (10) voorbij. Hij heeft een pleister op zijn vinger. 'Ik ben net gevallen, maar het gaat alweer.' Wat hij het leukst vindt op de camping? 'Alles een beetje.' In een tent slapen? 'Ook.' Zijn vader zegt lachend: 'Hij slaapt hier beter dan thuis, omdat hij aan het eind van de dag moe is van alle activiteiten.' Zijn zoon vindt eigenlijk maar één ding jammer: 'Dat de camping niet wat langer duurt.'
De bingo is een groot succes. Er is door de lokale middenstand zoveel gedoneerd dat praktisch iedereen met een prijs naar huis is gegaan. Khalilj heeft een wit chocolade-ei gewonnen. 'En een lotto... Ik weet niet hoe het heet, maar op 10 augustus weet ik of ik een geldprijs heb gewonnen. Je moet naar de sigarenboer gaan, daar geef je je lot, en dat vertelt dan of je iets hebt gewonnen. En als je iets wint, mag je dat helemaal zelf houden', zegt Khalid. De jongerenwerker blijkt naast Khalilj in de flat te wonen. 'Ken je die flat? Het is er zo gehorig dat als er een verdieping boven ons een muis loopt, wij dat letterlijk kunnen horen. Of niet, buurman?' Khalilj knikt lachend. 'Het is verouderd, maar de flat wordt binnenkort gesloopt waardoor ze niks meer doen aan onderhoud.'
Ja, denkt de man met het notitieblokje, die flat ken ik goed. Sterker nog, hij heeft er de eerste zestien jaar van zijn leven gewoond. Hij zegt maar niet dat er toen een enorme renovatie heeft plaatsgevonden, dat het nog veel erger was, dat alle woningen dubbel glas kregen, een nieuwe douche en keuken.
Hij heeft op de heenweg ook een ronde door de wijk gemaakt, langs alle flats. Hij dacht: wat ben ik blij dat we hier weg zijn. Het verbaasde hem niet dat hij twee posters zag hangen. Op de een stond de tekst 'Niet normaal maken wat niet normaal is. Denk zelf na' en op de andere stond 'Geen klimaatplan, geen cent'.
'Hoe is het voor jou om hier te zijn?' vraagt Els. Ze kent iets van zijn verhaal. Een collega van haar zei: 'Zo, dus jij was hier vroeger een boefje?' Hij zegt dat het bijzonder is, dat het lijkt alsof de tijd heeft stilgestaan. Dat hij veel herinneringen heeft, veel bekende gezichten ziet. Met andere woorden: hij geeft geen antwoord op haar vraag.
Een dag later vraagt Els het weer. 'Ik zie dat het wat met je doet om hier te zijn. Door je verleden. Hoe vind je het?' Heel mooi om de kinderen zo blij te zien, denkt hij. Jammer dat het er dertig jaar geleden niet was, al denkt hij niet dat zijn ouders hier dan hadden gestaan. Al die vrijwilligers die zo hun best doen om er een mooi weekend van te maken. Hij ziet het echt.
Maar eerlijk gezegd denkt hij vooral: wat ben ik blij dat ik hier weg ben. Weg uit potjes voor activiteiten, weg uit een leven dat onherroepelijk bij dit zwembad leek uit te komen.
'Levi, nu kappen',zegt Khalid streng. Het is de laatste ochtend van de buurtcamping en terwijl veel gasten al zijn vertrokken, zijn de organisatoren en de jongeren aan het opruimen. Maar Levi is tussen het helpen met afbouwen door een parasol aan het stukslaan op de grond. 'Wat ben je aan het doen? Vraag of je iemand kunt helpen.'
'Meneer, kan ik helpen?' aldus Jayden. 'Je mag de luchtbedden leeg laten lopen', zegt een van de bejaarde vrijwilligers. 'Goed bezig Jayden, trots op je jongen', zegt Khalid. Als hij klaar is, vraagt Jayden aan Khalid wat hij nog meer kan doen. 'Als je doet wat je deed, ben ik helemaal tevreden, topper.'
Bij het afscheid krijgt iedereen een knuffel. Een heel dikke. Els neemt een hap van haar ontbijt en zegt: 'Wacht even, Khalid.' Ze eet haar mond snel leeg en ze knuffelen elkaar stevig en geven drie zoenen.
Els: 'Ik vond het zo bijzonder om je hier zo op een andere manier te leren kennen.'
Khalid: 'Ik ook, topper.'
Als de man met het notitieboekje ook gedag heeft gezegd en het zwembad vijf opeenvolgende dagen heeft bezocht, gaat hij naar huis om hier voorlopig niet meer terug te keren. Vlak voordat hij wegrijdt pakt hij zijn telefoon en stuurt berichten naar zijn moeder:
'Ik was een paar dagen in het zwembad van Wormer voor een reportage.'
'Dank dat je nog hebt gestudeerd zodat we hier weg konden.'
... ...