Ook zwakte is een provocatie Deense lessen

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
6 februari 2025
Donald Trump heeft zijn zinnen gezet op Groenland. Het rechtzetten van historisch onrecht wordt voor Denemarken nu ineens van strategisch belang. Andere Europese landen kijken aandachtig mee.
Een onverbiddelijke hongersnoodop IJsland rond het jaar 1000 dwong een groep Noordse zeevaarders de onbekende wateren ten westen van het eiland te verkennen. De kusten die zij na weken dobberen en zeilen aantroffen, waren onherbergzaam en verlaten, maar terugkeren was geen optie. Ze gingen aan wal.
Het weinige wat we over deze eerste zeevaarders weten, is voor een groot deel gestoeld op het gedichtAtlamál,dat later, in de dertiende eeuw, opgenomen werd in deEdda,maar vermoedelijk door hen op Groenland werd geschreven. Het stuk gaat over vergeving binnen het huwelijk, of beter gesteld: over de voorwaarden waaronder iemand vergeven kan worden. Louter materiele compensatie is niet voldoende en opportunisme is de doodsteek voor elke oprechtheid, zo leert de tekst zijn lezers. Een millennium later is deze boodschap op Groenland, onderdeel van het Deense koninkrijk, nog niet gedateerd.
Onder de huidige 57.000 inwoners van Groenland leven namelijk herinneringen aan onrecht - oud en nieuw. Een enkel voorbeeld: tot en met de jaren zeventig werd bij duizenden Groenlandse vrouwen door de Deense overheid onder dwang een spiraal geplaatst om zo de bevolkingsgrootte te 'controleren'. Decennia was hun roep om erkenning en compensatie aan dovemansoren gericht. Tot nu. Rechtvaardigheid is voor Denemarken (en Europa) plots van groot strategisch belang geworden. En waar de Denen voorheen op de rem van Europese militaire samenwerking hebben gestaan, zwengelen ze deze nu juist aan. Het kantelpunt: 15 januari.
Die dag verscheen op de websitevan het Deense kabinet een kort persbericht. De strekking: in een telefoongesprek van drie kwartier tussen de Deense premier Mette Frederiksen en Donald Trump, die vijf dagen later zou worden geïnaugureerd, was een aantal onderwerpen ter sprake gekomen: China, het Midden-Oosten, Oekraïne en o ja, de mogelijkheden om de Deens-Amerikaanse handel aan te zwengelen. Diezelfde dag lekten ambtenaren die bij het gesprek aanwezig waren geweest naar de media. Het gesprek was toch iets anders gegaan.
Donald Trump had tijdens zijn eerste termijn al openlijk gefantaseerd over een Amerikaans
Groenland, maar ditmaal was het anders, ditmaal sloot hij een militaire interventie niet uit.'We are, quite frankly, the dominant predator',voegde het Republikeinse congreslid Andy Ogles daar later aan toe. Dat Groenland op den duur een front zou worden in de arctische wedloop, lag in de lijn der verwachting. Maar een militaire dreiging uit het Westen? Dat is nieuw.
Over de exacte inhoud van het telefoongesprek is weinig bekend, maar duidelijk is dat Trump om militair-strategische en industriële redenen Groenland wil inlijven. Wat de optie tot koop betreft ziet Trump twee mogelijkheden. Ofwel Groenland wrikt zich middels een referendum los van het Deense koninkrijk, waarna het zichzelf aan de VS kan verkopen, of de Denen doen anderszins een concessie. Die concessie is secessie (het zich afscheiden van een deel van een staat), want op alle andere fronten, militair en economisch, heeft Denemarken zich al sinds een akkoord uit 1951 inschikkelijk opgesteld. Zo hebben de Amerikanen sindsdien een militaire basis in Noordwest-Groenland en is verdere militaire uitbreiding mogelijk.
De dag na het telefoongesprek wisten de Deense kranten nauwelijks waar ze het zoeken moesten. Wie had ooit gedacht dat Denemarken rekening moest gaan houden met een tweestatenconflict: een hybride oorlog in de Oostzee met Rusland én een verhoogde grensbewaking in de Atlantische Oceaan tegen de Amerikanen?
Gelijkgestemd stelden de kranten vast: de machtigste bondgenoot, aan wie Denemarken uitzonderlijk trouw was geweest - in Afghanistan, in Irak - respecteert niet langer de territoriale integriteit van Denemarken. 'Het Deense wereldbeeld staat op zijn kop', schreef de liberale krantPolitiken.'Een aanval in de rug', stelde de conservatieve krantBerlingske.De centrumrechtseJyllands-Postenconstateerde droogjes dat het telefoongesprek 'niet zo goed' was gegaan.
Een lachende derde meldde zich ook na het telefoongesprek. 'Het is best verrassend dat de Deense regering zo mild reageert op de uitspraken van de Amerikaanse president', zei een woordvoerder van het Russische ministerie van Buitenlandse Zaken. Ondertussen heeft een parlementslid van Poetins partij opgeroepen om met een Russische interventie de belangen van de Groenlanders te waarborgen: een poging om de resterende, trans-Atlantische krachten van het navo-bondgenootschap af te tasten.
Sindsdien zijn de spanningen verder opgelopen. Toen JD Vance op 2 februari Denemarken een slechte bondgenoot noemde, reageerde Deense politici van links tot rechts verbolgen. Weinig bondgenoten hebben zoveel soldaten verloren in de Amerikaanse oorlogen als Denemarken, stelde onder meer het invloedrijke parlementslid Pelle Dragsted vast op X. 'Wij zijn nooit een slechte bondgenoot geweest en zullen dat ook nooit zijn', reageerde Frederiksen.
Terwijl Trump het NAVO-verbondvan binnenuit bleef ondermijnen met zijn dreigende uitspraken over een Groenlandse annexatie, ging de Deense regering onder leiding van Frederiksen snel een nieuwe koers varen - en het loont deze nauwlettend te volgen, want wat zich hier aftekent zijn de eerste contouren van een nieuwe Europese militaire samenwerking, buiten de navo om. De Deense initiatieven behoren tot de eerste substantiële pogingen om Europa in de nieuwe wereld gestalte te geven - een wereld waarin de strategische belangen van de EU en de Verenigde Staten soms haaks op elkaar staan.
Toen Frederiksen op 27 januari Berlijn, Brussel en Parijs bezocht, deed ze twee verzoeken: het ene betrof steun, het andere betrof stilte. De Duitse bondskanselier Olaf Scholz en navo-baas Mark Rutte boden beide aan; de Fransen alleen het eerste. De Franse minister van Buitenlandse Zaken Jean-Noël Barrot meldde de volgende dag op de radio dat Frankrijk per direct bereid was om Franse troepen naar Groenland te sturen, mochten de Denen dat verzoeken.
De stilte waar Frederiksen om vroeg is in de eerste plaats bedoeld om de Amerikanen niet tegen het zere been te schoppen. Het is zaak om, voor zover dat nog kan, naar de Russen toe een trans-Atlantisch front te tonen.The Guardian-columnist Nathalie Tocci voorziet daarentegen weer een ander probleem: de stilte werkt volgens haar sussend en dat is gevaarlijk: 'Onvoldoende angst betekent dat Europa te weinig adrenaline heeft om te handelen.'
Wat ook opvalt is dat de teneur in de Deense media behoorlijk afwijkt van de politieke reactie. In verschillende kranten wijten de Denen de huidige stand van zaken aan zichzelf. Een gepensioneerd kapitein-ter-zee schreef inJyllands-Postentwee dagen na het telefoongesprek: 'Als een Amerikaan hoort dat de Deense defensie nu zijn aanwezigheid in Groenland vergroot met twee extra hondensledepatrouilles, moet die persoon geloven dat Denemarken en Groenland zich in het stenen tijdperk bevinden.' Hij overdreef maar lichtelijk. Groenland, haast even groot als Congo, werd tot voor kort bewaakt door vier schepen, een vliegtuig en twaalf hondensledepatrouilles.
Het stuk kon op bijval rekenen. Een week later schreef de hoofdredacteur vanPolitikeninstemmend: 'We hebben hierom gevraagd.' Denemarken kan de VS geen veiligheidsgaranties bieden wat Russische en Chinese activiteiten rondom Groenland betreft. Zwakte is nou eenmaal provocerend, luidde het. Dat de Amerikanen al praktisch onbegrensde militaire toegang hebben tot Groenland bleef onvermeld.
Een reden tot Deens zelfverwijt dat meer hout snijdt, kwam van de Deense schrijver en publieke intellectueel Ditlev Tamm. De Denen hadden met hun neerbuigende houding en historische misdaden jegens de Groenlanders de kans op afsplitsing zelf mogelijk gemaakt. Binnenlands onrecht kan nou eenmaal door grootmachten aangewend worden voor hun eigen strategische belangen. Dat de Russen dit soort tactieken aanwenden, is niets nieuws. Dat de Amerikanen het nu ook doen wel.
Het gevolg is dat binnenlandse verdeeldheid in verhoogde mate een zaak van strategisch belang is geworden. Denemarken is niet het enige land met structureel achtergestelde minderheden onder zijn staatsburgers; en Denemarken is ook niet het enige land met koloniale erfenissen van strategische waarde op andere continenten. Ook Frankrijk, het Verenigd Koninkrijk, Portugal, Griekenland en uiteraard Nederland hebben transcontinentale grondgebieden. Zij zullen meekijken met wat er gebeurt.
Uit een onderzoek van het Deenseonderzoeksbureau Verian bleek onlangs dat 85 procent van de Groenlanders niet op Amerikaanse inlijving zit te wachten en dat cijfer ging de wereld over. Maar datzelfde onderzoek liet ook zien dat een kleine zestig procent ook niet onder het Deense koninkrijk wil vallen. Daarover werd minder geschreven. De Groenlandse minister-president Múte Inequnaaluk Bourup Egede betoogt dat Groenland als navo-lid zich onafhankelijk van Denemarken overeind zou moeten kunnen houden.'We don't want to be Danes, we don't [want] to be Americans',zei hij opFox News.
Twee dagen voor het onderzoek van Verian had het Deense parlement ingestemd met nieuwe investeringen voor defensie (nog eens twee miljard euro boven op een al afgesproken 25 miljard euro). Met dat geld worden drones en drie fregatten aangeschaft. De levertijd van de schepen bedraagt vele jaren.
Maar militaire investeringen zijn niet genoeg. De Deense veiligheid is nu ook gemoeid met de economische ontwikkeling en culturele erkenning van Groenland. De Denen én de Groenlanders zien dat het hoog tijd is voor rekenschap en excuses, al wordt de rekening schromelijk laat betaald. Dat de bevolking op Groenland zoveel kleiner is dan op IJsland, een andere voormalige kolonie van Denemarken, is geen toeval. Het is een misdaad. Een ingezonden essay inBerlingskestelde, te midden van andere soortgelijke stukken, dat het toch van de zotte was dat Trump nodig was geweest om de gruwelijke geschiedenis van Groenland weer te agenderen.
Elke duurzame vrede zal gepaard moeten gaan met een erkenning van de historische trauma's van de inheemse bevolking van Groenland - een opdracht die onder de huidige omstandigheden nóg moeilijker is geworden dan deze al was. Pas nu de Denen bedreigd worden, gaat dit verleden ook in Europa spoken. Maar als om een verzoek om vergiffenis een zweem van opportunisme hangt, verliest het zijn geloofwaardigheid.
Rob Schoenbaum / ZUMA Press / ANP | De Amerikaanse luchtmacht krijgt arctische survivaltraining in Camp Raven op Groenland. Kangerlussuaq, 19 januari