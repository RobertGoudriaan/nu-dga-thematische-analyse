Drie reuzenlollies

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
13 oktober 2022
TONEEL Charlie
Qua papierverspilling is het vast goed dat theatervoorstellingen niet meer gepaard gaan met een flyer of programmaboekje. Maar vooraf, in de pauze of na afloop een blik kunnen werpen op de lijst van medewerkers heeft een functie. Toeschouwers krijgen daardoor zicht op wie er allemaal aan een productie meewerkt. En een QR-code scannen voor het downloaden voor het programmaboek, daar moet je maar zin in hebben. Heel uitnodigend is dat niet als die QR-code op een beeldscherm voorbij snelt tussen een bulk reclamefilmpjes voor toekomstige voorstellingen. Dan is het is de vraag of het publiek bijCharlie and the Chocolate Factoryin het Rotterdamse Oude Luxor er enig idee van had welke vijf per avond wisselende kinderen er deze keer op het toneel stonden. En of er iemand heeft meegekregen dat hun opmerkelijk sprankelende optreden mede te danken is aan een kinderregisseur (Natasha Schalker-Willems) en een 'kindermuzikaal leider' (Marie-Louise Nelemans).
Wie nou eigenlijk de makers zijn van deze musical naar het boek van Roald Dahl is sowieso een uitzoekwerkje. Het script van David Greig werd geschreven voor de Londense versie, en dat moest in de Nederlandse versie onveranderd blijven. Dus treedt Willy Wonka, de teruggetrokken directeur van de geheimzinnige chocoladefabriek, in het eerste deel op als een oude zwerver. Hij is erbij als Charlie het laatste Gouden Ticket vindt, alsof niet het geluk aan de zijde is van het arme jongetje, maar een slinkse manipulator. Vast stond ook al de muziek van Marc Shaiman, die weer de mooiste liedjes gebruikte uit de verfilming van 1971. Bij de Nederlandse productie van de Theateralliantie, geregisseerd door Jasper Verheugd, was de creatieve vrijheid beperkt tot de vertaling, de casting, de spelregie, de enscenering en het decor. De Amerikaanse remake koos ervoor om alleen Charlie door een kindacteur te laten spelen en de andere vier jeugdige Gouden Ticket-winnaars door volwassenen. Hier vormen de vijf geestige, levendige kinderen het hart van de voorstelling. De vertaling van Rik van den Bos (dialogen) Thomas van Luyn (liedteksten) is heerlijk scherp en eigentijds. Decorontwerper Joris van Veldhoven inspireerde de fabriek intrigerend op beroemde kunstwerken van Magritte, Dalí en Escher. De kauwgommachine die het meisje Violet - effectief gemoderniseerd tot een onuitstaanbaarinfluencertje- fataal wordt, is een sinistere Dalí-olifant op lange insectenbenen. Wat je wel ernstig mist is de overdaad van het snoeplandschap in de eerste zaal: de drie reuzenlollies en onzichtbare chocoladerivier zijn teleurstellend karig. Heel mooi is de originele transformatie van de Oempa Loempa's in ouderwetse 'mimes', een showvolkje met witte handen en gezichten. Zij onderstrepen de strekking van de bewerking dat alles draait om de fantasie. En dat deelt Charlie met Willy Wonka, een geweldige hoofdrol van Remco Vrijdag, die kille opgewektheid paart aan een eenzelvige vervreemding. Toch doet deze onderneming terugverlangen naar de warmte en visuele lust van de eerste film. En naar de satanische grimmigheid van het boek, dat pas echt een aanspraak doet op de verbeelding.
Marijn van der Jagt
Tournee tot begin maart:https://charliedemusical.nl