Het kabinet-Schoof voert politiek in andere dimensies In het nieuws

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
12 september 2024
Politicologen weten het al meer dan een halve eeuw: macht is niet eendimensionaal maar komt in vele vormen en kan in verschillende arena's uitgeoefend worden. Er is het zichtbare gevecht aan de oppervlakte over wetten, zetels en ministeriële posten. Daaronder ligt een haast onzichtbare strijd die de Britse politicoloog Steven Lukes in 1974 beschreef als 'de tweede dimensie van macht'. Waarbij het gaat omwaarhet over mag gaan, over wie de agenda beheerst. Dat hoeft niet eens te gaan over een abstractie zoals 'de maatschappelijke agenda', maar kan concreet het vergaderschema van een parlement betreffen. In Den Haag vindt dat conflict meerdere keren per week plaats tijdens korte tussenvergaderingen met ogenschijnlijk saaie namen zoals 'regeling van werkzaamheden' of 'procedurevergadering'. 'Het zijn de allerbelangrijkste momenten van Den Haag', zeggen meerdere politici verderop in dezeGroene(pagina 24). Zij reageren op een onderzoeksverhaal waarvoor 7469 agendavergaderingen zijn geanalyseerd.
Een van de vele conclusies? Het langstzittende Kamerlid Geert Wilders blijkt er een meester in. Vijf jaar geleden, lang voor de verkiezingszege die zijn partij de grootste van het land maakte, begonnen hij en zijn fractiegenoten zich steeds feller op te stellen in de strijd om de agenda van de belangrijkste vergaderzaal van het land. Met succes. Het aantal debatten dat zij op de agenda kregen verdriedubbelde. Het onderwerp 'asiel en migratie' werd het meest ingebrachte onderwerp. Onderwijl verschijnen PVV'ers opvallend minder in de kleinere achterafzaaltjes, waar het taaiere sleutelen aan wetten plaatsvindt. Ook dat past in een trend die Diederik Baazil deze week beschrijft (pagina 30): nadat Nederland sinds de vroegere jaren tachtig decennialang is geregeerd door strikte modellenlogica van ambtenaren en rekenmeesters vindt op dit moment een definitieve doorbraak plaats van feitenvrije politiek. Drie van de vier regeringspartijen lieten hun verkiezingsplannen niet doorrekenen.
Het wordt verbeeld door hoe politici optreden in vergaderzalen. Populisten veroveren stilletjes de grote beeldbepalende zaal van Den Haag, terwijl traditionele partijen zich bekommeren om wat zich afspeelt in de kleine beleidszaaltjes van de Tweede Kamer die nauwelijks in beeld komen. De populisten zijn de glimmende carrosserie, terwijl het brave midden onder de motorkap blijft sleutelen. Het experiment waar we dit politieke jaar naar zullen kijken: kan zo'n auto ook rijden? Het kabinet-Schoof is een bouwwerk van vier partijen die ingrijpend verschillende opvattingen hebben over politiek bedrijven. En nu de auto pruttelend op gang komt, maakt die vooral enorm veel lawaai. Ze voeren politiek in andere dimensies.
Hoe dat eruitziet werd in de eerste anderhalve week van dit politieke jaar duidelijk. Geert Wilders viel de door hem aangeworven premier Dick Schoof opnieuw aan op sociale media. Caroline van der Plas beet Pieter Omtzigt toe dat zijn kennis over wat extraparlementair besturen is nogal hapert (niet geheel onterecht trouwens). Niet alleen bestookten ze elkaar, ze bevochten ook zichzelf. Marjolein Faber haalde scherp uit naar haar eigen ambtenaren bij het coa, kennelijk niet wetend dat zij daarmee staatsrechtelijk vooral zichzelf aanviel.
De eerste weken van het kabinet-Schoof tonen zo wat een politiek oplevert die zich bekwaamt in die tweede dimensie van macht, maar zich nauwelijks bekommert om de taaiheid van beleid. Met als schrijnendste voorbeeld Caroline van der Plas. Golven van plattelandswoede stuwden haar omhoog, ze wist het beeld te beheersen, maar eenmaal aangekomen bij de macht staat ze met lege handen. Vorige week moest ze toezien hoe haar eigen landbouwminister onder vuur lag. Die had de stikstofplannen van het vorige kabinet opgeblazen, maar geen idee over hoe het nu verder moet. Ondertussen staan oude doelen nog altijd overeind. Binnen afzienbare tijd zullen er alsnog minder dieren per hectare gehouden mogen worden (een oude D66-wens). Ook nadert met rasse schreden een streng mestplafond. Het ingrijpendste verschil met het vorige kabinet is dat er geen geld is om boeren te helpen die nu afstevenen op de afgrond. Aan de formatietafel had Van der Plas dit voorjaar twintig miljard euro weggegeven waardoor ze nu een landbouwminister levert die zonder middelen torenhoge beloftes moet inlossen. Ze verkocht een glimmende auto, maar vergat zich te verdiepen in wat er onder de motorkap zit.
Op de VVD-gang kon je vorige week vooraanstaande Kamerleden horen schamperen dat deze coalitie nou eenmaal 'één groot circus' is en je elk moment klaar moet staan voor het geval de show is afgelopen. Het is de enige traditionele partij die meedoet aan dit experiment en ook de enige partij die lijkt in te zien dat je pas succesvol bent als je macht uitoefent op alle dimensies. VVD'ers bezetten de machtigste ministeries, bekommeren zich om de kleinere zaaltjes en hebben inmiddels hun eigen beeld bijgesteld. Ze hebben geleerd van de verkiezingsnederlaag en profileren zich niet meer op migratie maar op financiële strengheid. Hun inzet? Na deze rit uit de auto stappen om te verkondigen dat zij de enige verantwoordelijke bestuurders waren tijdens een verder krankzinnige rit.
Op de VVD-gang kon je horen dat deze coalitie 'één groot circus' is