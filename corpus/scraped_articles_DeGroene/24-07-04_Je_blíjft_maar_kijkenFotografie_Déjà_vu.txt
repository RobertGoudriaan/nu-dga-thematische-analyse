Je blíjft maar kijken Fotografie Déjà vu

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
4 juli 2024
Het Stadsarchief in Amsterdam toont 'toen en nu'-foto's van de stad. Er moet een detail zijn overgebleven, iets wat de overlap tussen verleden en heden kan zijn. Mensen zijn slechts een toevallige, vluchtige aanwezigheid.
De muur is hetzelfde geblevenin de zestig jaar die tussen de twee foto's ligt. Op beide beelden zie je een lange, hoge muur van donker baksteen, met hier en daar een kleine inkeping. Op de zwart-witfoto zijn we in het verleden. Een persoon, waarschijnlijk een vrouw, loopt van ons weg. Ze is net twee meter van ons vandaan, verderop fietst een man in dezelfde richting. Ze hebben dikke jassen aan, de vrouw draagt een handschoen en een hoed of muts, het is koud. Winterjassen en fietsen zijn de afgelopen eeuw nauwelijks veranderd. Dat het vroeger is, is vooral te zien aan de geparkeerde auto's, langs de huizenrij links. De kleurenfoto toont dezelfde muur, maar op de plaats van de straat is nu gras, en op de plaats van de huizen staat nu een rij bomen.
De twee foto's stonden op 8 maart 2023 boven en onder elkaar inHet Parool, in de serieDéjà vu,van fotograaf Erik Klein Wolterink. 'Kattenburgerstraat, 1962' staat erbij. Dat het de Kattenburgerstraat is, had ik gezien aan de kleurenfoto. Boven de muur, die van het voormalige Marineterrein, zie je namelijk het met titanium beklede depotgebouw van het Scheepvaartmuseum. Ik woonde als student in die straat, ik heb die muur heel vaak gezien. Nu begrijp ik ook de zwart-witfoto beter. Ik ken die straat niet zoals het er daar uitziet, want de rij huizen is kort na het maken van deze foto gesloopt. Toch kan ik me nu voorstellen hoe ze daar over straat gingen, die vrouw en de man. En hoewel er weinig gebeurt op deze twee foto's - een muur, twee mensen op de rug gezien, een paar auto's en bomen - blijf ik kijken.
'Voor en na'-foto's geven directe voldoening, het is een zoek-de-tien-verschillen op hoger niveau. Reclamemakers en nieuwsmedia maken er al sinds het begin van de fotografie gebruik van. Er is inmiddels een speciaal digitaal kijkinstrument waarmee je de oude en de nieuwe foto op elkaar kunt leggen en met een schuifje oud en nieuw direct naast elkaar kunt afsnijden. Anders dan tekeningen, die altijd een interpretatie zijn, en waarin altijd keuzes zijn gemaakt over wat belangrijk was en wat niet, geven foto's het toevallige even helder weer als de grote lijnen.
Daardoor zie je meteen het verschil: het huis voor en het na de verbouwing, de mens voor en na het superdieet of het nieuwe kapsel, de stad voor en na het bombardement. Je ziet de ruimte veranderen, de onderkinnen verdwijnen, de flatgebouwen instorten. Een detail blijft achter - een boom, een paar ogen, een stoeprand. En het prettige is: je kunt weer terug. Op de 'voor en na'-foto's kun je zien hoe die mooie stad is veranderd in een ruïne, en bouw je hem weer op. Zie je de mens van dik naar dun gaan, en weer terug naar dik. Zie je het haar terugkomen.
De laatste foto is vaak van het nu, een beeld in kleur, scherp maar bekend. Het is de conclusie, het slotakkoord. De triomf van de tijd op dingen die als je ze ziet zo definitief lijken. Die andere foto is die van het verleden. Die van vóór de verandering. Dat kan een dag geleden zijn - de make-over. Het kan een paar weken geleden zijn - het superdieet. Of het kan een foto zijn uit een tijd toen nog niet bekend was dat er iets zou veranderen. Dat is de onschuld.
In het Stadsarchief van Amsterdamzijn alle afleveringen van de serieDéjà vuvan de afgelopen vijf jaar in een gratis tentoonstelling te zien. Dat zijn dus steeds foto's van die laatste, onschuldige categorie, meestal afkomstig uit het stadsarchief. Klein Wolterink maakte er een nieuwe foto bij, vanaf precies hetzelfde punt als de fotograaf van toen.
Er is een video te zien waaruit duidelijk wordt dat zo'n nieuwe foto van dezelfde plaats, 'rephotography' is de internationale term, ingewikkelder is dan het lijkt. Want je moet niet alleen de goede plek vinden, ook de hoek en de hoogte moeten overeen komen. Maar bijna altijd is er wel iets hetzelfde gebleven. Voor de tentoonstelling zijn de krantenpagina's naast elkaar opgehangen, net boven de gemakkelijke kijkhoogte. Het weerhoudt bezoekers er niet van de platen zorgvuldig te bestuderen.
Klein Wolterink schreef bij zijn foto's in de krant steeds een korte tekst van hooguit vijf regels. Over de mensen gaat het in die begeleidende teksten niet, en in de tentoonstelling in het Stadsarchief zijn de foto's vaak aanleiding voor een tekst die gaat over de langere geschiedenis van de getoonde plaats. 'Eind veertiende eeuw bloeide de Hollandse haringvisserij' begint de tekst bij de foto van de haringkraam bij de Haarlemmersluis die Dirk de Herder maakte ergens tussen 1937 en 1947. Maar ik herken de straatmuzikant bij de haringkraam op de nieuwe foto. Ik ken deze stadsgezichten omdat ik ze zelf honderden keren heb gezien en er dus onderdeel van was.
Steden kunnen net als mensen een persoonlijkheid hebben die je vertrouwd is. Dat idee van de stad als een levend organisme gebruikte hoofdconservator Marcel Poëte ooit, aan het begin van de vorige eeuw, in het Parijse stadsarchief, de Bibliothèque historique de la ville de Paris. Met zijn colleges urbanistiek wordt hij gezien als een van de grondleggers van die discipline. De straat was volgens Poëte de levensader van de stad. Geïnspireerd door de filosofie van Henri Bergson zag hij de stad als een entiteit die geboren wordt, en dat de stad in het verleden 'jong' was.
Om de historische ontwikkeling van de stad te volgen en inzichtelijk te maken, vond Poëte dat alle beschikbare bronnen bewaard moesten worden. Niet alleen historische geschreven documenten maar ook tekeningen, inscripties, uithangborden, uitgeschreven liederen en foto's. In die foto's zag hij niet alleen de huidige stad, maar, doordat gebouwen soms lang blijven staan en straten hun vorm vaak nog langer behouden, de gebouwen als getuigen van historische gebeurtenissen in de Middeleeuwen.
Déjà vubenadrukt de vergankelijkheid en de veranderlijkheid van de stad. De begeleidende teksten gaan meestal over de levensgeschiedenis van de bebouwing. Bij de foto's van de Kattenburgerstraat is het dit: 'Tussen 1962 en 1968 werd de hele wijk Kattenburg gesloopt en veranderde de Kattenburgerstraat in een brede doorgaande weg. Achter de eeuwenoude muur van het Marineterrein verrees in 2001 het met titanium beklede depotgebouw van het Scheepvaartmuseum, naar ontwerp van Liesbeth van der Pol.' Klein Wolterink moest kiezen, en er was zo veel te vertellen. In stadsarchieven zijn historische foto's in de kaartencatalogi vaak vooral geordend op straatnaam, eventueel met een jaartal erbij.
Wie de fotograaf was, werd soms niet eens genoteerd. Inmiddels is dat anders. De foto van de Kattenburgerstraat is gemaakt door Frits Weeda. In de jaren vijftig en zestig maakte hij foto's van de stad. Het Stadsarchief heeft meer dan zesduizend negatieven van Weeda in bezit.
Dat je lang naar de foto'skunt blijven kijken, heeft ook te maken met de grote hoeveelheid informatie die de beelden bevatten. Technische beperkingen maakten het tot ongeveer 1900
moeilijk om op straat bewegende mensen vast te leggen. Maar daarna werd alles dat in het blikveld van de lens kwam, vastgelegd. Of het doel nu was om foto's te maken van de Amsterdamse bruggen, of, ik zeg maar wat, de status van de vismarkten te inventariseren. Bij een foto van de Kinkerstraat uit 1985 schrik je als moderne mens van de hoeveelheid auto's en mensen op straat. Waarom fotograaf Roel Koning deze foto maakte, en waarom hij samen met een hele serie andere foto's van diezelfde buurt in het Stadsarchief belandde, wordt niet duidelijk. Maar de foto is prachtig.
Film- en cultuurcriticus Siegfried Kracauer schreef in 1960 in zijn boekTheory of Filmeen hoofdstuk over fotografie waarin hij ingaat op de verbeelding van openbare ruimte. De negentiende-eeuwse stadsfotografen zoals Charles Marville en Eugène Atget, van wie Marcel Poëte foto's had verzameld, 'erkenden het stadsleven als een eigentijds en fotogeniek hoofdthema', meende Kracauer. Hij roemt hun 'beeldverslagen van toevalstreffers, vreemde overlappingen en fantastische samenlopen van omstandigheden'. Het gaat, zo stelt hij, om een 'affiniteit met het onverwachte'.
Nu tonen de oudere foto's in de serieDéjà vuuitHet Paroolniet vaak zulke fantastische samenlopen van omstandigheden - in elk geval niet naar hedendaagse maatstaven. Het criterium waarop Klein Wolterink ze heeft geselecteerd, is hun weergave van de stenen structuren. Er moest nog wel ten minste één detail zijn achtergebleven om te kunnen overlappen met de moderne foto. De mensen zijn vluchtige voorbijgangers, in de kunstgeschiedenis heten ze stoffage. Figuren die de schaal van de omgeving begrijpelijk maken, zonder een belangrijke rol te spelen. In de foto's in het Stadsarchief wemelt het van de stofferende personages. De man op de fiets en de vrouw zijn de onbekende silhouetten die leven brengen in Weeda's beeld van de onbeweegbare straat.
In Klein Wolterinks nieuwe foto's ontbreken de mensen wat vaker dan normaal omdat hij ze deels maakte tijdens de coronapandemie. 'Voor en na'-foto's tonen ook meer dan de momenten waarop de foto's werden genomen. Ze maken duidelijk dat er tussendoor een aanwezigheid is geweest die de verandering heeft veroorzaakt. Een gebeurtenis die niet aanwezig is in de foto. Deze foto's wijzen ons op de ongrijpbaarheid van het leven zelf.
Déjà vuvan Erik Klein Wolterink is tot en met 29 september te zien in het Stadsarchief in Amsterdam
Steden kunnen net als mensen een persoonlijkheid hebben die je vertrouwd is