Wie stopt de Wildersinflatie? Economie

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
16 januari 2025
'Voorzitter, heel veel mensen in Nederland trekken het niet meer', foeterde het Tweede Kamerlid Geert Wilders eind 2022. 'De inflatie, de prijs van energie, de peperdure boodschappen zorgen ervoor dat ze moeten leven van ongelooflijk weinig geld.' De PVV-leider sprak over hardwerkende Nederlanders die kopje-onder gingen, burgers die amper nog konden eten, mensen 'die hun haar wassen met afwasmiddel, omdat ze geen geld hebben voor shampoo'. En wat deed het kabinet? Veel te weinig, in zijn ogen. 'Ze helpen liever asielzoekers.'
Twaalf maanden later waren de prijsstijgingen nagenoeg verleden tijd. Eind goed, al goed? Niet dus, want inmiddels waart het inflatiespook weer rond. In december was het leven 4,1 procent duurder dan een jaar geleden. Je kunt zeggen: dat is nog altijd stukken beter dan op het dieptepunt, toen de geldontwaarding in de dubbele cijfers liep. Maar dit gebeurde kort nadat de Russen samen met grote delen van Oekraïne ook de energieprijzen de lucht in hadden gejaagd. Overmacht dus.
In zekere zin is deze inflatie erger. De hoge prijzen zijn deze keer niet het gevolg van een ongrijpbaar coronavirus of een verre oorlog. Ze zijnmade in Holland.Kijk naar de rest van de landen die de euro als munteenheid gebruiken. Met gemiddeld 2,4 procent hebben zij aanzienlijk minder last van geldontwaarding. Alleen in België, Estland en Kroatië stijgen de prijzen harder dan in Nederland.
De grote vraag is wiens schuld dat is. Zowel De Nederlandsche Bank als de werkgevers wijzen al een tijdlang met de beschuldigende vinger naar de vakbonden. Die stellen, in een poging de verdampte koopkracht van hun leden te repareren, stevige looneisen. Nee hoor, toonden FNV-economen Tijmen de Vos en Jacob-Jan Koopmans onlangs inESB:het zijn juist de winsten van het bedrijfsleven die in Nederland veel harder zijn gestegen dan in de rest van de eurozone.
Interessant genoeg wijzen ze ook op de onderschatte bijdrage van een derde partij: de overheid. Waarmee we terug zijn bij de vraag die Wilders, aanvoerder en tevens enig lid van wat inmiddels de grootste coalitiepartner is, in 2022 opwierp: wat doet de politiek? Best veel, luidt het antwoord. Helaas niet om de inflatie in te tomen, maar om haar aan te zwengelen. Neem de categorie 'voedingsmiddelen, drank en tabak'. De prijzen hiervan liggen 6,7 procent hoger dan een jaar eerder. Dat komt niet op de laatste plaats door accijnsverhogingen op alcohol en sigaretten. Ook wie het liever houdt bij vruchtensap en 0,0-bier is duurder uit.
De regering van PVV, VVD, NSC en BBB heeft deze maatregel kritiekloos overgenomen. Net zoals de vier partijen niets doen aan de forse huurstijgingen. Bewoners betalen gemiddeld 5,4 procent meer dan een jaar terug. Dat doet zich voelen in de portemonnee. Ondertussen gaat de btw op overnachtingen in onder meer hotels omhoog van 9 naar 21 procent. Als de oppositie er niet voor was gaan liggen, zou het kabinet-Wilders - pardon: Schoof - behalve het vakantie-uitje ook de sportschool, boeken, voetbalclub en concerten duurder hebben gemaakt.
Zonder al deze Haagse maatregelen had Nederland zich qua inflatie veel dichter bij het Europese peloton bevonden. Niet in de problematische kopgroep. Maar goed: beter ten halve gekeerd dan ten hele gedwaald. Minister Heinen van Financiën toont zich in elk geval bezorgd. Nederland moet de financiële teugels aanhalen om de inflatie in te dammen, zei hij afgelopen week bij de start van de eerste ministerraad van 2025.
Daarmee lijkt de VVD'er bovenal een nieuwe reden te hebben gevonden om zijn oude stokpaardje te berijden: strikte begrotingsdiscipline. Dat besparingen nodig zijn vanwege de hoge staatsschuld, zoals hij tot nu toe volhield, gelooft namelijk niemand meer. Met 42 procent van het bbp is die sinds de jaren zeventig niet meer zo laag geweest. Maar of de hoge inflatie een sterker argument biedt?
Heinen kan, samen met schaduwpremier Wilders en de rest van het kabinet, beter werk maken van de haperende belasting op vermogens - óók een manier om de inflatie omlaag te krijgen. Of iets doen aan de overwinsten die een deel van het bedrijfsleven maakt ten koste van hun klanten. Of, veruit het makkelijkste: eindelijk stoppen met hun Haagse beleid dat onze toch al forse prijzen nóg hoger maakt.
Den Haag maakt onze toch al forse prijzen nog hoger
Reageren?Haegens@groene.nl