Parade

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
6 juli 2023
KUNST Modern
De tentoonstellingModernin het Stedelijk is fraai vormgegeven en er hangt lekker veel werk, driehonderd stuks van tweehonderd kunstenaars. Heel fijn is ook dat er na een lange verbanning naar de kelders prachtig werk uit de negentiende en vroeg-twintigste eeuw te zien is van Breitner, Daubigny, Maris, Verster, Weissenbruch en anderen, de kunstenaars voor wier werk dit museum feitelijk is gebouwd. Een curieus aspect van het discours waarin deze tentoonstelling is gevat is dat het Stedelijk kennelijk nog altijd vindt dat al die werken moeten passen in een kunsthistorisch schema ('... wel 20 stromingen') én dus ook in de containerterm 'modern'. Dat valt niet mee, want het ontbreekt de conservatoren en hun adviseurs aan een vaste hand bij het omlijnen daarvan, en dat lijkt me symptomatisch voor de uitdaging die het museum zich gesteld heeft, zijn positie, collectie plus de waarde van hedendaagse kunst geheel opnieuw te definiëren.
In de begeleidende publicatie beijvert Rolando Vázquez Melken zich in zijn oprechte dekoloniseerdrift om het idee van een Europees model van modern-zijn geheel terzijde te schuiven en te vervangen door een breed scala van 'modernismes' die hun erfgoed 'articuleren'. Conservator Ingeborg de Roode houdt echter in haar essay blijmoedig vast aan het klassieke idee van 'het moderne' als de praktijk van kunstenaars en designers die met een academische standaard breken: de voorhoede dus, die de brave burgerij wakker schudt en voert naar een betere wereld. Dat lijkt eigenlijk sterk op de missie van het oude Stedelijk, waar tot aan de cesuur onder Van Tuyl en Goldstein een vrij stevig begrip heerste van wat 'modern' was, en wat de rol van het Stedelijk kon zijn. Goldstein zei eens dat volgens haar 'het onconventionele' een pad naar nieuwe vormen van schoonheid opende.
Wel, het is een fraaie, rijke tentoonstelling, maar over schoonheid gaat het allang niet meer, noch over de motieven van de kunstenaars. Er wordt vooral gekeken naar overeenkomsten in vorm. Voor de samenstellers is 'geometrische abstractie' bijvoorbeeld een bepalend 'modern' resultaat, of het nu een Mondriaan of een boombastdoek uit Fiji is, een opvatting die mij letterlijk oppervlakkig lijkt. Net zo is hier het verlangen naar Gemeenschapskunst 'modern' waar het Berlage en zijn Beurs betreft, maar niet voor de katholieke Gemeenschapskunst van Cuypers en Mengelberg, terwijl hun neogotiek juist weer de vormgeving werd van 'moderne' instellingen als spoorwegstations en stoomgemalen.
Deze tijdelijke tentoonstelling is feitelijk een mooi overzicht van de vaste collectie ('een parade van publiekslievelingen', zelfs), wat je zou kunnen zien als de kern van het dagelijks werk van het museum. Wijst deze presentatie ook echt op een hernieuwde waardering van de eigen collectie, zonder dat meewarige, hautain-ironische oordeel over de hypocrisie van al die 'oude' 'koloniale' kunst, met die 'oude' verkeerde goede bedoelingen, dat zo vaak de toon zette? Het zou fijn zijn als het Stedelijk tot het inzicht komt dat het maar een rare fictie is een relevant 21ste-eeuws museum te willen zijn zónder Breitner, Daubigny, Maris en Weissenbruch. Wie dat denkt,kijktniet goed.
Koen Kleijn
Modern,
Stedelijk Museum Amsterdam, t/m 24 september,https://stedelijk.nl
Peter Tijhuis | Barnett Newman en Jan Hendrik Weissenbruch in de tentoonstelling Modern, Stedelijk Museum