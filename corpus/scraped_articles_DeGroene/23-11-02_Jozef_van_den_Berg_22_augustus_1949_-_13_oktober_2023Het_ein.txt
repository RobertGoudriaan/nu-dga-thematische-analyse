Jozef van den Berg 22 augustus 1949 - 13 oktober 2023 Het einde

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
2 november 2023
Op een dag kreeg theatermaker Jozef van den Berg een boodschap van God en besloot hij om te gaan leven als kluizenaar. Hij liet een geweldig oeuvre na.
'Als u bereid bent uw verbeeldingskracht te gebruiken, zal ik ervoor zorgen dat u die nodig heeft.'
In de jaren zeventig en tachtig betovert poppenspeler Jozef van den Berg zijn publiek met zijn poppen, zijn 'familie' zoals hij ze noemde.
Zijn manier van theater maken heeft iets magisch, bijna spiritueels. Hij benadert de poppen als mensen waardoor je dat als kijker ook een beetje gaat geloven. Mevrouw de Heks, de leidster van de familie, meneer de Koning, Grootoog, die niets liever deed dan zingen met het publiek, Pietje de Rups, Frederik de Vogel die zijn vleugels verloren had en de portemonnee, 'Amigo!'
Eind jaren tachtig bekeert hij zich tot het Grieks-orthodoxe geloof en keert het theater de rug toe. 'Theater is onecht. Ik speel nu de werkelijkheid', zegt Van den Berg. Hij breekt zijn internationale carrière af en verlaat zijn vrouw Hansje en zijn vier kinderen.
Eerst woont hij twee jaar in de fietsenstalling tegenover het gemeentehuis van Neerijnen, later krijgt hij een klein tuinhuisje bij vrienden onder de kweeperenboom. Een gelukkig man, wijs, ogenschijnlijk volkomen in balans. Dagelijks ontvangt hij mensen en spreekt met hen over levensvragen.
In 1980 breekt Van den Berg door voor het grote publiek met de Holland FestivalvoorstellingMoeke en de dwaas.Daarin zien we 'De Jongeman', een filosofisch ingestelde zwerver die met zijn 'familie' strandt op het toneel, naast de boom waar Moeke woont. Gekleed in een monnikspij. Jozef van den Berg speelt inmiddels zelf, als personage tussen zijn poppen.
Dat levert fascinerend theater op. Je hebt het gevoel dat je naar een toneelgezelschap kijkt, de poppen zijn personages met eigen eisen en eigenaardigheden.
Van den Berg speelt met het feit dat hij het is die voor ons de poppen doet leven. Als 'De Jongeman' hoort dat hij deze nacht zal sterven realiseert mevrouw de Heks zich dat dat ook het einde zal zijn van hun leven.
De poppen blijven in alle daarop volgende voorstellingen meedoen. Tot 1987. In de voorstellingDe Pleisterplaatssterft mevrouw de Heks en de rest van de familie verdwijnt in zee. De Jongeman blijft alleen en berooid achter. Zijn laatste woorden zijn een wanhopige schreeuw naar de zee waar zijn poppen net in zijn verdwenen: 'Familie!'
In 1989 gaat de laatste voorstelling,Genoeg gewacht,in première. We zien De Jongeman, alleen op het toneel, zoekend naar zijn rol. Zijn eerste woorden zijn: 'Hallo! Is daar iemand?' Dan pas merkt hij dat hij in een theater staat met een zaal vol mensen die naar hem kijken. Na ruim een uur rondzwerven op het toneel vindt hij zijn tekst. En tot zijn stomme verbazing leest hij daar de woorden die hij net allemaal uitgesproken heeft. De eerste woorden van die tekst zijn: 'Hallo is daar iemand?'
Ruim tachtig voorstellingen kendeGenoeg gewacht.Al die keren sleutelde Van den Berg aan het eind. 'Het klopt niet.' Steeds veranderde hij er weer iets aan. Hij zocht steeds onrustiger naar de essentie, naar een antwoord op de vraag waarom zijn broer Aloïs een dodelijke ziekte kreeg en moest sterven.
Dat deed hij al spelend, maar zijn zoektocht was voor hem geen spel, maar bloedserieus.
Tot de avond van 12 september in Antwerpen. Er hangt een verwachtingsvol geroezemoes in de zaal. Het gordijn wordt opengeduwd en daar staat Jozef van den Berg.
'Ik heb besloten te stoppen met theater. U kunt uw geld terughalen bij de kassa.'
Eerst lacht het publiek, maar al snel wordt duidelijk dat hij het meent.
Dat betekent het einde van een succesvolle carrière. Zijn voorstellingen zijn uitgezonden op tv, hij heeft opgetreden over de hele wereld, tot in New York en Japan.
Jozef van den Berg krijgt een boodschap van God en besluit huis en haard en carrière te verlaten om te gaan leven als kluizenaar.
Gezeten in zijn huisje onder de kweeperenboom legt Jozef uit hoe hij zich voelt.
'Stel je voor. Er komt een profeet die verkondigt dat er een grote droogte op komst is. Daarna zal het weer gaan regenen, maar als je van dat nieuwe water drinkt, dan word je gek. Niemand luistert naar de profeet, behalve één man. Die besluit om het oude water op te vangen en bewaart het in potten en pannen en spelonken. Dan komt de droogte. De mensen worden wanhopig en bidden om regen. Als die valt is iedereen opgelucht. Iedereen drinkt en iedereen wordt gek. Behalve die ene man. Die blijft drinken van het oude water. De mensen wijzen hem na, de gek. Maar hij weet dat het de anderen zijn die allemaal gek zijn geworden. Dan mag jij kiezen wie ik ben. En wie je zelf bent.'
Enkele jaren geleden sprak ik zijn dochter Lotte, ook theatermaker. Zij was het eerste van de vier kinderen die papa bezochten toen hij in de fietsenstalling woonde. Ze heeft altijd contact met hem gehouden. 'Ik hoop maar dat hij nooit zijn geloof verliest', waren toen haar wijze woorden.
Dat is niet gebeurd. Jozef van den Berg is in oktober in een klooster in Griekenland gestorven.
'Ik heb besloten te stoppen. U kunt uw geld terughalen bij de kassa'
Rias Immink / ANP | 2014 Maria Austria Instituut / ANP | De acteur en toneelschrijver in 1998