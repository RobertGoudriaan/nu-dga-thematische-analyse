Heilige zekerheid Film How to Blow Up a Pipeline

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
17 augustus 2023
How to Blow Up a Pipelinevan Daniel Goldhaber roept vooral de vraag op: kan een film over fanatiek activisme wel boven zichzelf uitstijgen?
De camera volgt iemandmet een rode capuchon. Dat het een jonge vrouw met kort, donker haar is, zien we nog niet. Wel dat ze over de stoep loopt in een non-descripte buurt in Amerika. Een dikke suv, de vage contouren van een tankstation en dat vage besef dat hier aan alles een gebrek kan zijn behalve aan ruimte zijn samen voldoende om dat duidelijk te maken. Opeens zien we het mes in haar rechterhand. Als ze bij de grote auto is, houdt ze halt. Ze knielt naast het achterwiel en steekt het lemmet diep in de band. Ze beweegt naar voren. De soundtrack pulseert, zacht maar aanwezig, en terwijl we horen hoe de lucht ook uit de voorband ontsnapt, zien we hoe ze om zich heen kijkt en zich een kleine glimlach permitteert. Ze vouwt een felgeel velletje open en klemt het achter de ruitenwisser.
Terwijl de vrouw uit beeld verdwijnt, blijft de camera hangen bij het papier. Lang genoeg om te lezen wat erop geschreven staat, in grote letters: WHY I SABOTAGED YOUR PROPERTY. Daaronder een verhaal over hoe voor onze ogen de zesde massale uitsterving plaatsvindt en dat die onlosmakelijk verbonden is met auto's zoals dit exemplaar. Dat de benzine die hem doet rijden op hetzelfde moment oceanen aan de kook brengt en de atmosfeer verwoest. Dat de eigenaar ongetwijfeld rijk genoeg is om aan de ergste gevolgen van de klimaatcrisis te ontsnappen maar dat er, vergis je niet, nu al overal op de wereld mensen zijn voor wie dat niet geldt.'We can still prevent a climate catastrophe. But if the market will not act, then we will. If the law will not punish you, then we will.'
How to Blow Up a Pipeline,van de Amerikaanse regisseur Daniel Goldhaber, is een politieke thriller. Niet in de zin dat de plot zich afspeelt in een politieke setting, maar in de zin dat het onderwerp een politieke strijd is, een strijd waarin een moreel dilemma centraal staat. Het is een film over het gebruik van politiek gemotiveerd geweld in een wereld die juist eindelijk heeft geleerd daarvan te gruwen. Een film over het gebruik van geweld in naam van idealen die de kijker waarschijnlijk deelt.
De titel laat niet veelaan de verbeelding over, maar ook in de film zelf wordt vrij snel duidelijk wat een groep jonge mensen zich heeft voorgenomen te doen. Gaandeweg worden in flashbacks hun persoonlijke geschiedenissen uit de doeken gedaan. Het zijn levensverhalen die stuk voor stuk als verklaring dienen voor het proces van radicalisering dat ze hebben doorgemaakt. Er is de vrouw die haar moeder verloor tijdens een hittegolf en die haar eigen klimaatstrijd ongeloofwaardig vindt. Er is haar goede vriendin wier ongeneeslijke ziekte wellicht, nee, waarschijnlijk, valt te herleiden tot de chemische industrie op de plek waar ze is opgegroeid. Er is de jongen met wie ze in een clubje zat dat streed voordivestmentdoor de universiteit waaraan ze studeerden, de jongen die net als zij worstelt met het gevoel dat het allemaal zo zinloos is, dat het allemaaltoo little, too lateis, de jongen die we ziendoomscrollenop de nieuwe computer die hij van zijn moeder heeft gekregen terwijl hij aan zijn moeder vertelt hoeveel het ding hem helpt bij het studeren.
Er is de jongenative Americandie vol begrijpelijke woede zit over wat er is gebeurd met het land van zijn voorvaderen, de jongen die wanhopig wordt als hij ziet hoe gelaten de oudere generaties het proces van totale verwoesting aanvaarden en die vechtpartijen uitlokt met de gewone mensen die zijn afgekomen op de olie-industrie. En dan is er, natuurlijk zou ik haast willen zeggen, ook nog eenall American boy,met een gepijnigde blik in zijn ogen, een vlag aan zijn trailer en een pistool tussen zijn broekband. Ook hij is slachtoffer van de keiharde economische logica waar de anderen onder te lijden hebben gehad. Zijn grond is onteigend en er is een pijpleiding aangelegd. En tot slot zijn er nog de twee geëngageerde buitenbeentjes, een stel voor wie het allemaal één groot avontuur lijkt.
Goldhaber ontleende titel en onderwerpvan zijn film aan het gelijknamige boek van de Zweedse ecoloog Andreas Malm. Een boek dat, zoals zoveel dingen in deze film, nogal letterlijk een plek krijgt in het geheel wanneer een van de personages het opzichtig staat te lezen.
Ik herinner me een gesprek met een collega over Malms boek. Dat hij het had gelezen en vond dat Malm een interessant perspectief bood op iets waar verder zelden of nooit over leek te worden gesproken: het vraagstuk welke middelen gerechtvaardigdheid zijn als de klimaatstrijd die je voert existentieel is: 'Vragen dezedesperate timesdan niet omdesperate measures?'Maar wilde hij iemand die de geweldsvraag zo pontificaal op tafel legde op een podium hijsen? Was dat journalistiek-ethisch verantwoord? Was het iemand met wie je kon gaan praten? Of hooguit iemand omoverte schrijven? Hij koos ervoor dat laatste te doen. Zijn voorzichtigheid had een jaar later iets aandoenlijks toen Malms ster snel was gerezen en de Zweed, nadat zijn boek naar het Nederlands was vertaald, alsnog op allerlei plekken werd geïnterviewd. Toch voelde je diezelfde voorzichtigheid ook nog terug in de vertaling zelf: de niet direct te overtreffen Engelse titel werd gedegradeerd tot ondertitel en het boek verscheen onder het toch wat bloedeloze opschrift 'Eco-sabotage'. (En op de flap werd Malm komisch passief en omslachtig gekenschetst als iemand die 'deel uitmaakt van de redactieraad van het academische tijdschriftHistorical Materialismen is omschreven als een marxist'.)
Een bus rijdt door een deprimerend landschap dat is bezaaid met jaknikkers. Waar zijn we eigenlijk? Texas? Arizona? Net als je je het afvraagt zegt een van de personages:'I thought it was supposed to be hot in Texas?'Hoewel de film de personages dicht op de huid zit, is de onbegrijpelijke architectuur van de fossiele industrie - de buizen, de silo's, de fakkelende torens - altijd en overal in de achtergrond aanwezig. Het is onderdeel van een groter probleem van wat ik maar omschrijf als een totale letterlijkheid waaronder deze film te lijden heeft. Het zit ook in de personages en hun achtergrondverhalen, in de totale eenduidigheid van die verhalen. En het zit voor alles in de wijze waarop het eigenlijke onderwerp wordt behandeld: de morele vraag of het gebruik van geweld, niet tegen personen maar tegen de infrastructuur van het verwoestende kapitalisme, gerechtvaardigd is. De gesprekken tussen de personages zijn van hetzelfde schematisch uitgeknipte bordkarton als hun levensgeschiedenissen.
'Do I feel like a terrorist? Of course I feel like a terrorist. We're blowing up a goddamn pipeline. They are gonna call us terrorists.'
'No they're going to call us revolutionaries.'
'If the American empire calls us terrorists then we're doing something right.'
Het klinkt alsof jenaar een gesprek tussen eerstejaars studenten politicologie zit te luisteren, van die mensen van wie je vermoedt dat het allemaal ook nog best eens een fase zou kunnen blijken te zijn geweest, dat ze een decennium later opeens ook nog gewoon Sophie Hermans kunnen worden of zo. Het klinkt niet alsof je zit te luisteren naar mensen die wanhopig zijn en tot het uiterste getergd, die bereid zijn alles in de waagschaal te stellen, naar mensen die op het punt staan een grens over te gaan op een wijze waarvan ze zich tot op dat moment geen enkele voorstelling hadden kunnen maken. Het is allemaal zo hemeltergend oprecht en eendimensionaal.
How to Blow Up a Pipelineis een kleine film over een groot thema. Mooi geschoten, goed geacteerd en met vaart gemonteerd, maar met een script waarin geen enkele dubbelzinnigheid schuilt, een script waarin zo overduidelijk over alles is nagedacht - en niet op de goede manier. De film is ontegenzeggelijk spannend, maar komt tegelijkertijd nooit helemaal tot leven. De spanning is volledig terug te voeren op de plot, de cameravoering en de soundtrack, en op geen enkele manier op de worsteling met het morele dilemma, laat staan op een onzekere uitkomst van die worsteling. Het is bijna alsof de film niet werkelijk geïnteresseerd is in de ideeën waarover hij claimt te gaan.
Ben ik te streng? Is oppervlakkige spanning in het genre, de actiethriller, niet uiteindelijk ook de norm? Is mijn probleem dat ik, omdat het onderwerp ertoe doet, onterecht op meer durfde te hopen? Moet ik gewoon blij zijn dat het Overton-raam een klein duwtje heeft gekregen?
Of laat de heilige zekerheid van het activisme zich niet verenigen met dat wat een film boven zichzelf kan doen uitstijgen? De film getuigt van een innerlijke noodzaak die hem op hetzelfde moment de adem beneemt. Is dat het waard? Het antwoord op die vraag bepaalt, denk ik, met welk gevoel over de film je achterblijft. Of je je gesterkt voelt, of juist wat bedroefd.
Vanaf 17 augustus te zien
...