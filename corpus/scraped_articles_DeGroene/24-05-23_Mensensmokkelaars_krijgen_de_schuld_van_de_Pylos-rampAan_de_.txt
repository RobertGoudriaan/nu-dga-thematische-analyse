'Mensensmokkelaars' krijgen de schuld van de Pylos-ramp Aan de grens

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
23 mei 2024
Op 21 mei is de grote Griekse rechtszaak begonnen over wie verantwoordelijk is voor de dodelijkste vluchtelingenschipbreuk in de moderne geschiedenis op de Middellandse Zee: de zaak-Pylos. Op 14 juni vorig jaar zonk tegenover Pylos, een slaperig stadje op de Peloponnesos, onder de ogen van de Griekse kustwacht een uitpuilende wrakkige vissersboot afkomstig uit Libië.
Zo'n 650 vluchtelingen verdronken, vooral Pakistanen, vrouwen en kinderen die waren opgesloten in de romp. Journalistiek onderzoek van Solomon (@we_are_solomon) bewees afgelopen zomer al dat de Griekse kustwacht niet alleen zonder iets te doen zestien uur lang heeft toegekeken, maar zelfs het zinken van de machteloos ronddobberende boot heeft bevorderd.
De kustwacht probeerde het vaartuig met meer dan zevenhonderd vluchtelingen - waarvan al enkele door honger en dorst waren gestorven - naar Italiaanse wateren te slepen. Door met sleepkabels te gaan trekken aan het overhellende schip, kapseisde het en zonk her naar een van de diepste punten in de zee.
Bovendien hadden de Griekse autoriteiten de Frontex-schepen en -helikopter die hulp aanboden weggestuurd: ze wilden geen pottenkijkers. Het onderzoeksteam van Solomon kreeg een prestigieuze internationale prijs voor dit onderzoek, tot ontzetting van premier Kyriakos Mitsotakis.
Ondanks overweldigend bewijs wat betreft het handelen van de Griekse kustwacht wezen de Griekse autoriteiten negen van de 104 vluchtelingen die de horror hadden overleefd aan als 'mensensmokkelaars', die de dood van 650 mensen op hun geweten zouden hebben. Terwijl ze zélf bootvluchteling waren, uit Egypte. De Griekse justitie hield de verantwoordelijke politici en directies buiten schot.
Vorige week was er een bruisend muziekevenement in Athene. Griekse artiesten traden gratis op om geld in te zamelen voor de advocaten van 'De Negen'.
Er waren ook sprekers, zoals de nationale held Iasonas Apostolou die al sinds 2015 vluchtelingen uit zee redt. Eerst in Hellas, nu in Italië, in beide landen wordt hij strafrechtelijk vervolgd.
Het werd doodstil toen hij sprak: 'Het is de grootste Griekse racistische moordpartij ooit. Deze keer niet door neonazi's van Gouden Dageraad, maar door de huidige Mitsotakis-regering die met de criminele pushbacks is begonnen, en daar nog steeds over liegt.'
Het aantal in 2024 getelde doden en vermisten aan de Europese buitengrenzen, volgens het Missing Migrants Project (IOM): 1269