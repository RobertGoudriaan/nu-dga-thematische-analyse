De Grote Geldschieter China als mondiale schuldeiser

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
1 juni 2023
Veel landen kunnen hun schulden niet meer betalen. Sociale onrust en nieuwe vluchtelingenstromen dreigen. Nu ook China een grote kredietverstrekker is geworden, is schuldsanering nog veel ingewikkelder.
Onder het autoritaire bewindvan de voormalige president Edgar Lungu van Zambia groeiden de bomen tot in de hemel. In het land verrezen wegen, treinsporen, luchthavens, een waterkrachtcentrale, sportstadions, een ziekenhuis en een groot conferentiecentrum in de hoofdstad Lusaka ter waarde van zestig miljoen dollar. In het kader van de aanleg van de Nieuwe Zijderoute leende Beijing vriend Zambia maar al te graag zo'n zes miljard dollar voor de projecten. Chinese bedrijven voerden de bouwwerkzaamheden uit.
Het bewind van Lungu werd getekend door mismanagement en corruptie. Ook de nieuwe aanwinsten konden het tij niet keren. De economische groei bleef ondermaats, de waarde van de munteenheid, de kwacha, kelderde en de inflatie nam een vlucht. Daar kwam corona nog eens bovenop. In 2020 kon Zambia zijn buitenlandse schuld van 17,3 miljard dollar niet meer aflossen.
Lungu's opvolger Hakainde Hichilema stelt nu orde op zaken in het land dat wordt geteisterd door grote armoede, ongelijkheid en zelfs ondervoeding die 3,5 miljoen mensen treft. De hoop van Hichilema was gevestigd op het Internationaal Monetair Fonds (IMF) dat, na goedkeuring van economische hervormingen in het land, vorig jaar akkoord ging met een lening van in totaal 1,3 miljard dollar. Maar daar ging lang onderhandelen aan vooraf door de kredietverstrekkers die een deel van de schulden moesten afschrijven. Zambia vroeg om een kwijtschelding van 8,4 miljard dollar.
En nog steeds moeten zij definitief het groene licht geven. In een verklaring van het IMF van begin april staat dat het fonds het eerste deel van de lening wil overmaken mits er een 'financieringsgarantie' is in de vorm van een definitieve overeenkomst met de officiële schuldeisers.
Oude 'spelregels' op het gebied van schuldsanering staan onder druk. Lange tijd was dat vooral een zaak van het IMF en de Club van Parijs. Een land met grote schuldproblemen stelde met het IMF een plan van aanpak op voor noodzakelijke economische hervormingen om het marktvertrouwen te herstellen. Daarna moesten alle grote schuldeisers in de Club van Parijs, waarin de regeringen zitten van de belangrijkste geïndustrialiseerde landen, akkoord gaan met schuldsanering. Als die horde was genomen verstrekte het IMF het betreffende land een krediet met een lage rente.
Het speelveld is echter ingrijpend veranderd door de opkomst van China als grote investeerder én kredietverstrekker. Gaat het nu mis in een land, dan is schuldsanering zonder medewerking van China onmogelijk. De grootmacht is echter geen lid van de Club van Parijs en wenst dat ook niet te zijn. En Beijing wil zich niet laten dicteren door het Westen noch door het IMF over hoe het zich moet opstellen ten aanzien van landen met betalingsproblemen. Beijing beschouwt het IMF als een instituut waarin vooral Amerika en zijn westerse bondgenoten het voor het zeggen hebben. Amerika heeft een stemrecht van 16,9 procent en vetorecht. China's stemrecht bedraagt 6,08 procent; dat zou op grond van het bruto binnenlands product van het land veel groter moeten zijn.
De fundamentele veranderingen bleven lange tijd 'onder de radar'. Nu er echter een ware schuldencrisis is ontstaan door de oplopende rente, de energiecrisis en wankel bestuur in een aantal landen, wordt pijnlijk duidelijk dat het veel moeilijker is om die crisis aan te pakken. Het IMF luidde in februari de noodklok. Negen landen, waaronder Mozambique en Zambia, zijn praktisch failliet, 27 landen dreigen op korte termijn in dezelfde situatie te belanden en nog eens 26 lopen een risico. Het merendeel van de probleemlanden ligt in Afrika, waar het code rood is. Als er geen oplossing komt, dreigen er nog meer opstanden en vluchtelingenstromen op het continent dat al wordt geteisterd door natuurrampen en grote conflicten, zoals de burgeroorlogen in Soedan en in het noorden van Ethiopië.
Om een catastrofe af te wenden moeten het Westen en China het eens worden over schuldsaneringen, maar de multilaterale samenwerking verloopt stroef. Herhaaldelijk riep de zichtbaar geïrriteerde IMF-baas Kristalina Georgieva de spelers op om het wederzijdse wantrouwen te overwinnen. Maar het is de vraag of dat nog lukt.
China's rol als grootinvesteerderhangt samen met de Nieuwe Zijderoute, het Belt and Road Initiative (BRI). Aan het wereldwijde infrastructurele netwerk, aangelegd met Chinese leningen, kennis en arbeid, doen vooral landen in Azië, Zuid-Amerika en Afrika mee, zoals ook Zambia. Het BRI is sinds 2013 het stokpaardje van de Chinese president Xi Jinping. Het project moet de welvaart in de deelnemende landen vergroten, maar vooral de handel bevorderen met China, dat een onuitputtelijke honger naar grondstoffen heeft. Door het BRI is China inmiddels de grootste bilaterale schuldeiser ter wereld geworden, en niet de meest transparante.
Eind 2021 onthulde het instituut AidData van het College of William & Mary in Amerika dat China al achthonderd miljard dollar aan leningen had uitstaan aan de deelnemende landen, waaronder ook een groot aantal 'verborgen leningen' die niet op overheidsbalansen stonden. Dat zijn leningen die Chinese financiële instellingen direct verstrekten aan bedrijven in ontvangende landen, ter waarde van zo'n 385 miljard dollar. Naar verwachting is dat bedrag het afgelopen jaar verder gestegen.
Een voorbeeld van zo'n verborgen lening is de financiering van de hogesnelheidslijn in Laos. Het consortium Lao-China Railway Company heeft 3,6 miljard dollar uitstaan bij de Chinese Exim Bank. De regering van Laos staat buiten de overeenkomst, maar kan wel aansprakelijk worden gesteld als het consortium niet aan zijn betalingsverplichting voldoet. 'Het onderscheid tussen private en overheidsleningen raakt zo vertroebeld en dat betekent ook grote uitdagingen voor ontwikkelingslanden wat betreft het beheer van hun overheidsfinanciën', zegt Brad Parks, directeur van AidData en onderzoeker.
Veel BRI-landen zijn inmiddels in grote betalingsproblemen gekomen, waarop China vorig jaar 23 leningen aan Afrikaanse landen kwijtschold. Volgens AidData betrof het vooral oude leningen die twintig jaar geleden al waren afgesloten. Daarnaast besloot Beijing de rol van noodkredietverstrekker op zich te nemen.
Nieuw onderzoek van AidData (in samenwerking met de Wereldbank, de Harvard Kennedy School en het Kiel Institute) toont aan dat er eind 2021 al sprake was van 128 Chinese noodkredieten met een totale waarde van 240 miljard dollar, verspreid over 22 landen, waaronder Argentinië, Belarus, Ecuador, Egypte, Laos, Mongolië, Pakistan, Suriname, Sri Lanka, Turkije, Oekraïne en Venezuela. Ook dat bedrag is naar verwachting in het afgelopen jaar verder gestegen. Chinese kredietverstrekkers publiceren zelf geen gegevens over hun activiteiten. Toch lukte het AidData om inzage te krijgen in een groot aantal noodkredieten. De bevindingen zijn opmerkelijk.
De laagste-inkomenslanden met schuldproblemen (zo'n twintig procent van de BRI-landen) krijgen slechts uitstel van betaling. De 'middeninkomenslanden' - die ook meer BRI-geld leenden - krijgen steun van de Chinese Centrale Bank. Bovendien ontvangen ze ook leningen van andere partijen, waaronder de China Development Bank, China Exim bank, de Industrial and Commercial Bank of China en Chinese olieen gasbedrijven (CNPC, Uniper).
'De crediteuren moeten de leningen gebruiken voor ten minste één van de drie doeleinden: het terugbetalen van bestaande schulden, het financieren van algemene overheidsuitgaven of het versterken van deviezenreserves', zegt Parks.
Niet alleen hangt er een fors prijskaartje aan hulp van China - de gemiddelde rente op een lening bedraagt vijf procent terwijl dat bij het IMF twee procent is -, ook staat in de leningsovereenkomsten dat de Chinese kredietverstrekkers niets te maken hebben met de Club van Parijs. Met andere woorden: alleen China kan beslissen of, wanneer en hoe het schuldverlichting verleent.
Verder bedingen Chinese kredietverstrekkers dat ze voorrang krijgen op andere schuldeisers bij aflossingen en moeten ontvangende landenoffshore-rekeningen openen met een bedrag aan cash geld. Daarover kunnen de Chinezen beschikken als leningen niet worden afbetaald. Vooral de kortlopende leningen hebben daarbij een geheimhoudingsclausule.
Beijing creëerde dus een nieuw wereldwijd systeem voor financiële reddingsoperaties en lijkt daarmee de strijd aan te gaan met Washington om de financiële wereldhegemonie. Critici menen echter dat China daarmee vooral zijn eigen banken en andere Chinese partijen - waaronder staatsbedrijven en joint ventures die ook veel BRI-leningen hebben uitstaan - probeert te redden. Kan China überhaupt een alternatieve 'laatste geldschieter in geval van nood' zijn voor het IMF?
'Toen China startte met de verstrekking van noodkredieten leefde het land in de veronderstelling dat de schuldenaren vooral korte-termijnliquiditeitsproblemen hadden', zegt Parks. 'En dat een overbruggingsfinanciering nodig was om een storm te doorstaan die spoedig zou gaan liggen. Maar ik denk dat het land er nu achter komt dat zelfs een aantal grote BRI-landen problemen heeft met hun solvabiliteit.'
China heeft geen antwoord op die solvabiliteitsproblemen en een ongezonde financiële huishouding waarvoor een lange-termijnstrategie en economische hervormingen nodig zijn. 'Bovendien zijn Beijings reddingsoperaties heel ondoorzichtig', zegt Parks. 'De bilaterale aanpak maakt het moeilijker om de activiteiten van alle landen en organisaties die noodkredieten verstrekken te coördineren. Dat is een probleem, want voor het oplossen van een schuldencrisis is samenwerking tussen álle crediteuren noodzakelijk.'
Samenwerking, maar ook openheid en vertrouwen: dat ligt allemaal erg gevoelig. VolgensThe Economiststaan nu 65 landen voor meer dan tien procent van hun buitenlandse schulden bij China in het krijt. Op dit moment zoeken 21 landen een schuldenherschikking. Andere kredietverstrekkers (vooral obligatiehouders uit de VS en Europa) vragen zich af of die landen zelf nog wel weten wat ze de grootmacht verschuldigd zijn aan verborgen BRI-leningen. En als ze ook geheime kredieten hebben afgesloten met China, hoe groot is hun schuldenlast dan werkelijk?
Voor andere kredietverstrekkers valt daar niet of nauwelijks een vinger achter te krijgen. Zij stellen zich dan ook terughoudend op als het gaat om schuldsanering, uit angst dat probleemlanden iedere kwijtschelding zullen gebruiken om China wél af te betalen. Voilà de impasse.
Topvrouw Georgieva van het IMFpikte het niet langer. Ze reisde onlangs naar Beijing waar ze onomwonden duidelijk maakte dat China de schuldensanering moest versnellen. En ze maande de G20, dat ook een gemeenschappelijk kader voor schuldbehandeling heeft, tot actie.
'China voelt zich in de G20, waarin ook landen zitten als Brazilië, Mexico, India, Indonesië en Zuid-Afrika, veel meer thuis', zegt Haico Ebbers, hoogleraar internationale economie op Nyenrode Business University en auteur van het zojuist verschenen boekThe Rise of the New Economic Powers and the Changing Global Landscape. 'De belangrijke rol die China opeens speelt in de monetaire wereld past in de nieuwe economische wereldorde waarin landen zich niet langer automatisch schikken naar westerse mores. Beijing gelooft niet in deone size fits all-benadering van het IMF en wil niet dat voor alle landen die nu in een schuldencrisis verkeren hetzelfde recept geldt. Voor elk land moet dus naar een specifieke oplossing worden gezocht en grote schuldeisers zullen naar evenredigheid water bij de wijn moeten doen. Maar wil dit slagen, dan lijkt grote transparantie me een vereiste. Ook China zal dan meer openheid van zaken moeten geven.'
China lijkt daar niet aan te kunnen ontkomen. AidData heeft al aangekondigd dat het begin volgend jaar een nieuwe versie publiceert van de zeer gedetailleerde Global Chinese Development Finance Dataset. Daaruit zal blijken dat de omvang van de kredietportefeuille van China inmiddels meer dan een biljoen dollar bedraagt.
Tang Ke / VCG / Getty Images | Wegwerkvoertuigen voor Afrika worden in de haven van Yantai geladen op een Chinees vrachtschip, maart 2022