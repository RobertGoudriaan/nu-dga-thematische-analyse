Niña Weijers

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
30 november 2023
We gingen naar de opera, en voor het eerst in tijden trok ik een jurk uit de kast.Wat zie je er mooi uit.Ook dat nog. Dag mama, dag papa, dag kind, dag oppas. De taxichauffeur begon over de verkiezingen. Wilders moest het maar gaan proberen. Wat proberen? Ik vroeg niets, we moesten nog gaan stemmen, waar had deze man het over. Binnenkort zou de snelheidslimiet in de hele binnenstad worden verlaagd naar dertig kilometer per uur. Hij remde af en ging vijftien rijden. Zo voelt dat! zei hij. Als ik beboet word stop ik ermee! Zelfs na 23 jaar, ik ben weg!
Mijn kind wil de laatste tijd dingen terug die heel moeilijk te retourneren zijn. Foto's die van hem worden genomen, kusjes, oorsmeer. Ik grijp in de lucht en zeg sorry, hier is het weer, en hij is gerustgesteld, maar hoe lang nog? Wanneer wil hij het weten, waar de dingen vandaan komen, waarom we ze noemen zoals we ze noemen, wat het is dat je verliest als iemand een afbeelding van je maakt?
In de opera gaat het zo: de vrouw wordt gered door een ridder, ze trouwen en zijn dolverliefd, maar er is een voorwaarde: de vrouw mag niet vragen hoe haar geliefde werkelijk heet. Iedereen weet hoe zoiets afloopt, hoe het werkt als er slechts één klein offer wordt gevraagd voor de eeuwige toegang tot het paradijs. Is het de schuld van de vrouw? Is kennis de vijand van vertrouwen?Gaslightingde oertactiek van degenen die altijd op het punt staan de macht over de ander te verliezen?
Op de schrijfcursus laat ik de studenten een oefening doen waarbij ze simpelweg moeten observeren. De oefening is ervoor bedoeld om te laten zien dat zoiets eigenlijk maar nauwelijks bestaat: voor je het weet lopen binnen- en buitenwereld in elkaar over, raakt wat wordt geobserveerd besmet door degene die kijkt. Dat is schrijven, zeg ik dan, al zou je van duizend andere dingen met net zoveel stelligheid kunnen beweren dat het schrijven is, en ook dat is wat schrijven is. In plaats van te schrijven, staar ik uit het grote, donkere raam van het leslokaal. Na afloop blijkt iedere student iets te hebben opgeschreven over dat grote, donkere raam, al heeft niemand gezien wat ik zag, een vrouw met een gebroken voorhoofd.
De vrouw in de opera wil terug naar de toestand van vóór het weten, van vóór ze die ene wet overtrad. Ze valt op haar knieën om uit te drukken hoe graag ze dat wil, en het is een theatraal gebaar maar op allerlei beelden en filmpjes heb ik ze ook op hun knieën zien vallen, de mensen die niet meer op hun benen kunnen staan omdat ze daar te wanhopig voor zijn. De vrouw wil terug naar vóór het weten, maar het probleem is dat ze het toen wilde weten, en nergens anders aan kon denken. Wat ze eigenlijk wil is iemand anders zijn, iemand die gewoon gelukkig is met een man zonder naam.
Mijn voorhoofd brak in delen, bij de eerste barstjes had niemand iets in de gaten, in de laatste plaats ikzelf. Je wil iets weten, en nog iets, en nog iets, totdat het weten overal doorheen breekt en het simpelweg niet meer te stoppen is. Tot niet eens zo heel lang geleden dacht ik dat botox je rimpels opvulde. Wat ik me erbij voorstelde was een doorzichtig, geleiachtig goedje. Maar iedereen weet, schijnt te weten, dat botox, in feite, een gifstof is die je spieren lamlegt.
Wat is het dat mijn kind niet wil verliezen? Wat is het dat ik niet wil dat mijn kind verliest? Is het zo simpel als onschuld, is onschuld per definitie simpel? Op de ochtend na de verkiezingen zit ik in de badkamer op de grond te typen, om het kind, dat in onze kamer ligt te slapen, niet wakker te maken.
De suggestie van de opera is dat het daar ophoudt voor de vrouw: ze zit in haar geknielde wanhoop op het podium, en het doek valt. Maar zelfs zo iemand staat ook weer op, leeft door, en als het doorleven lang genoeg aanhoudt blijkt de opera van zo-even misschien een operette, een vage herinnering aan een moment in de tijd dat het niet lukte te bewegen, een voorhoofd leeftijdsloos, doods, totdat het alleen maar tijdelijk bleek vergiftigd.
'Hoe nu verder?'
Jordaan & Gouden Reael-wijkkrant, november-december 2023