Sadiya zit nu in een opvanghuis Aan de grens

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
12 september 2024
Yves appt bijna altijd schrijnende verhalen. Zo schreef de zestiger eind juli dat hij zich had ontfermd over 'een zuster', de 25-jarige Sadiya, net als hij gevlucht uit Kameroen zonder geldige documenten. Sadiya bivakkeerde te midden van duizenden andere zwarte migranten maandenlang in een olijfgaard bij Jebiniana, vlak bij de Tunesische havenstad Sfax, en was daar op het toiletveldje door drie mannen verkracht en zwanger geraakt.
Bang voor represailles of uitzetting had ze de gebeurtenis eerst stilgehouden. Maar nu was ze opgedoken bij kennissen in de hoofdstad Tunis, geheel onverwacht, gezien de massa-arrestaties van zwarte mensen op straat en in het openbaar vervoer. 'Ze wil met heel haar ziel een abortus', wist Yves. 'Wat nu?'
Abortus is in Tunesië sinds 1973 gratis en legaal. 'Maar tjee, wat moet ik zeggen', reageerde een medewerker van een maatschappelijke organisatie in een spraakbericht. 'Hulpverlenen aan mensen zonder papieren is verboden. Verschillende hulpverleners zijn wegens hulp aan migranten in het gevang beland.'
ATSR, de Tunesische vereniging voor reproductieve gezondheid, durfde het in principe wel aan, alleen kwam Sadiya twee weken te laat, constateerde de ATSR-gynaecoloog. Hij legde uit: 'Abortus hier mag tot drie maanden zwangerschap. Maar met een brief van een psychiater maken abortusklinieken soms een uitzondering.'
Drie weken later, na twee psychiaters, weer een gynaecoloog en verschillende bezoeken aan het ziekenhuis, viel de definitieve beslissing. 'Er is geen hoop meer', concludeerde Sadiya. 'De zwangerschap is te ver gevorderd.'
In de wachtkamers vertelde ze over haar voorgeschiedenis. Hoe ze haar studie informatica aan een Kameroense universiteit afbrak door geldgebrek, hoe haar ouders hielpen bij het sparen voor de voetreis naar Tunesië. En over haar vastbeslotenheid om hier in Tunesië te werken voor de smokkelboot naar Italië, waarna ze in Europa haar studie wil afronden.
Maar de zeeroute naar Italië raakte intussen, met forse Europese investeringen via de in juli 2023 gesloten Tunesië-deal, door intensieve grensbewaking zo goed als geblokkeerd.
'Hoewel het aantal ontschepingen door de Tunesische kustwacht toeneemt en het aantal migranten dat naar Tunesië reist afneemt, verslechtert de situatie rondom bescherming en opvang van migranten in Tunesië', meldde de Nederlandse regering eind augustus op Kamervragen. Sadiya heeft inmiddels onderdak gevonden in een vrouwenopvanghuis in Tunis.
Het aantal in 2024 getelde doden en vermisten aan de Europese buitengrenzen, volgens het Missing Migrants Project (IOM): 2617
...