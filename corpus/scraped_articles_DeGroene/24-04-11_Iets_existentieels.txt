Iets existentieels

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
11 april 2024
TONEEL Katinka Strikes Back
Het publiek speelt bij binnenkomst meteen mee. Wij zijn namelijk alle dieren die door heldin Katinka zijn opgetrommeld om ten strijde te trekken, tegen het kwaad dat haar mythische thuisland generaties lang al in de greep heeft. Hoofdrolspeler Jip Smit, gehuld in een stoer middeleeuws fantasykostuum - zedige hoofdkap én kek kort rokje - is ons vanaf de speelvloer druk aan het instrueren. 'De vogels wil ik daar hebben', zegt ze tegen de toeschouwers die plaatsnemen op de rijtjes stoelen die aan weerszijden van de vloer staan. Turend naar de tribune wijst ze waar de paarden bij elkaar zitten en de hoefdieren.
Ineens streng tegen een nietsvermoedende binnenkomer: 'Heb jij net in de gang gepoept?' Dat had éven met wat gras bedekt moeten worden. Verderop in de voorstelling krijgt het publiek tekst, in een heerlijk opzichtig spel met briefjes die toeschouwers in de hand krijgen gedrukt, waarna de acteurs quasi-subtiel aangeven wanneer deze opgelezen moeten worden. Door algehele hilariteit die dit spel met het publiek veroorzaakt, zou deMotherland-trilogie kunnen verzanden in niet meer dan een grappige parodie op het populaire fantasy-genre. Maar ook inKatinka Strikes Backzorgen bedenker/schrijver Jip Smit en Laurens Krispijn de Boer, die dit tweede deel regisseerde, voor voldoende zwaarte.
Geestig-knullige spelscènes van de drie acteurs en de lekker rommelige publieks interactie worden telkens doorsneden met mooi uitgelichte visioentaferelen waarin Smit in bevroren pose de stem hoort van Katinka's vlak na haar geboorte overleden moeder. Als in een vrouwelijke versie van Shakespeare'sHamletgeeft moeders geest de dochter de opdracht om haar dood te wreken. En sterk aan Smits fantasy-bedenksel is dat er in de verbeelding (net als bij epische strijdvertellingen als de Harry Potter-serie enGame of Thrones)iets existentieels wordt uitgevochten.
InMotherlandverwerft Katinka gaandeweg kennis en bewustzijn over de vrouwenonderdrukking waarmee zij opgroeide. Gedefinieerd als 'niet-man' hebben vrouwen in haar land een levenscyclus van drie dagen waarin ze worden bevrucht, een kind baren en sterven. Alleen mannen overleven. En Katinka, die zich altijd voordeed als man. In deel twee ontmoet Katinka een jonge vrouw die op dezelfde manier aan het systeem ontsnapte. Een medestrijdster, maar een die Katinka onzeker maakt: nu is zij niet meer de enige 'uitverkorene', en deze Selwin (Dorien van Gent) kent feiten over hun voorgeschiedenis waar Katinka geen besef van had. Bovendien lijkt Selwin als getraind vechter een geschiktere figuur om het dierenleger aan te voeren.
De fysieke comedy waarmee Smit haar aandoenlijk onhandige, labiele personage speelt, geeft vorm aan een - zeker voor veel vrouwen - herkenbare angst om niet te voldoen. Niet aantrekkelijk genoeg. Te emotioneel. Gebrek aan daadkracht en overwicht. Tegen het eind valt Katinka in handen van een slinkse tegenstrever (Teun Donders). Ze zal het in deel drie niet alleen moeten opnemen tegen een mannenmacht die historisch de dienst uit maakt, maar vooral tegen de ondermijnende krachten die binnen in haar woeden.
Marijn van der Jagt
Tournee tot eind april,https://jipsmit.com
Casper Koster | Katinka (Jip Smit) en Selwin (Dorien van Gent) in Motherland 2