Het land uit Economie

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
21 maart 2024
Nog geen vijf maanden. Zo lang duurde de nieuwe, iets minder slaafse houding van de Nederlandse overheid ten opzichte van haar multinationals. Of misschien was het gewoon die ene wilde nacht vlak voor de verkiezingen. Bevrijd van het keurslijf van het regeerakkoord besloot de Tweede Kamer de expatregeling te versoberen, banken extra te laten betalen en inkoop van eigen aandelen door bedrijven te belasten.
Nu is er de kater. We meenden het niet zo, klinkt het berouwvol in Den Haag. De Eerste Kamer heeft de demissionaire minister al opgedragen enkele maatregelen terug te draaien. Aanleiding voor die deemoed? Het nieuws dat meerdere bedrijven op het punt staan Nederland te verlaten. Of eigenlijk hoefden de CEO's de afgelopen weken bij de presentatie van hun jaarcijfers slechts te grommen.
's Lands succesvolste concern, chipmachinefabrikant ASML, overweegt over de grens uit te breiden. Baggeraar Boskalis zei voor de zoveelste keer dat het hoofdkantoor mogelijk verhuist. Eerder deed verzekeraar Aegon dat al. Naar Bermuda,of all places.Tel daarbij op de keuze van Shell en Unilever voor GrootBrittannië, plus de nieuwe Zwitserse nationaliteit van DSM, en je begrijpt waarom deze zakelijke variant opIk vertrekeen open zenuw raakt.
Dat maakt de spijtreflex nog niet terecht. Alleen al uit democratisch oogpunt is het onacceptabel dat dreigementen van ondernemingen boven de wil van de kiezer gaan. In zo'n land rest volksvertegenwoordigers slechts één buitengewoon armoedige keuze: laten we ons chanteren, of accepteren we dat de BV Nederland leegloopt?
Zover is het nog niet, gelukkig. Want hoewel drie hoogleraren in hetFDde politiek al aanspoorden het Ierse voorbeeld te volgen - een egoistisch landje dat met zijn lage vennootschapstarief van 12,5 procent de rest van de wereld berooft van broodnodige belastinginkomsten - blijven er genoeg redenen voor bedrijven om zich in Nederland te vestigen. Vestigingsklimaat gaat over meer dan alleen lage belastingen. Ons land kent een goed opgeleide bevolking. Uitstekende digitale en fysieke infrastructuur. Buitenlands talent roemt de balans tussen werk en privé. En anders dan in landen als China en Rusland is er een betrouwbare rechtsstaat die maakt dat je bezittingen niet van de ene op de andere dag kunnen worden afgepakt. Best handig, als je rijk bent.
Niet voor niets blijft Nederland hoog scoren op de ranglijstjes van vestigingsklimaat en innovatie. De bedrijfswinsten breken records. En als het even tegenzit, staat die vermaledijde overheid klaar met een grote zak geld: van coronasubsidies tot stikstoffonds. De Wetenschappelijke Raad voor het Regeringsbeleid waarschuwde onlangs zelfs dat Nederland gevestigde ondernemingen 'te veel uit de wind' houdt en zelfs 'pampert'.
Waarom dan toch dat gemor? De ene na de andere deskundige mocht het de afgelopen weken in de media uitleggen: onzekerheid. Als bedrijven ergens een hekel aan hebben, is het onvoorspelbaar beleid. Laat de huidige politiek hierin nu net uitblinken. Dat bedrijven vroeg of laat gevraagd zou worden hun eerlijke deel bij te dragen aan de schatkist, daarover hoeft niemand verrast te zijn. Dat een gekke aftrekpost als de expatregeling niet het eeuwige leven heeft - goedverdienende buitenlandse werknemers betalen vijf jaar lang geen belasting over dertig procent van hun loon, terwijl hun Nederlandse collega's het volle pond kwijt zijn - ligt ook voor de hand. Maar wat gaat er gebeuren met het gastvrije klimaat voor diezelfde expats? Verdwijnt het Engels uit de collegezaal? En wat willen Wilders en partners nou met het klimaat- en stikstofbeleid?
Het antwoord hierop begint niet met het schrappen van elke komma waar de lobby van VNO-NCW over struikelt. Wél met knopen doorhakken. Over hoe Nederland in de toekomst zijn brood wil verdienen, bijvoorbeeld. Want daar zit de ironie. Net nu er iets van maatschappelijke consensus leek te ontstaan over welke activiteiten gemist kunnen worden - slachterijen vol onderbetaalde Oost-Europeanen, kassen met exportbloemen - dreigen de kroonjuwelen die iedereen wél wil behouden de benen te nemen.
Het is de sneue erfenis van opeenvolgende kabinetten-Rutte die zich kritiekloos het vuur uit de sloffen hebben gelopen voor 's lands multinationals. Maar ondertussen hebben ze het belangrijkste nagelaten: helderdere economische keuzes maken. Want net als burgers willen bedrijven weten waar ze aan toe zijn.
Bedrijven hebben een hekel aan onvoorspelbaar beleid
Reageren? Haegens@groene.nl