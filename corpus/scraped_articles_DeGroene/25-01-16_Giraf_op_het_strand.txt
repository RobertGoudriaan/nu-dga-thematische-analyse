Giraf op het strand

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
16 januari 2025
Een euthanasie-arts in het noordenvan Nederland krijgt een brief van ene Gerrit Blauw met het verzoek zijn leven te beëindigen omdat hij het als 'afgerond, voltooid' beschouwt. Hij is niet ziek, hij heeft 'het leven tot op heden als prettig ervaren'. Als toevoeging staat er: '(...) ik heb mijn hele leven van mooie dingen genoten en ik wil dus ook het liefste mooi dood kunnen gaan'. Aan de brief heeft hij zijn levensverhaal toegevoegd. De roman bestaat uit dat levensverhaal plus een weergave van de handelingen, belevenissen, achtergronden en overpeinzingen van de arts. Hoe verwerkt hij zijn bestaan als euthanasie-arts.
Het klinkt raar, maar Joost Oomen wist met deze basisgegevens een opgewekte, soms zelfs vrolijke roman te schrijven die ik zonder beklemming (mijn tijd komt eraan) en met toenemende bewondering helemaal uit wist te lezen. GaHet paradijs van slapenmaar lezen, is mijn dwingende advies aan oude van dagen, angsthazen, wegkijkers en andere illusionisten, somberheid ontbreekt. Het is geen roman met statistieken, met goed- en afkeuring, met pleidooien, met morele beschouwingen (op hoge principiële toon, ook dat nog). Oomen laat zien hoe het werkt, hoe het uit kan werken op de betrokkenen, de artsen en de verplegers, hoe het uitwerkt op deze ene arts (dit is geen documentaire maar een roman), hoe ze op weg gaan, elkaar bellen, ergens aankomen, kennismaken met de verzamelde familie, hoe ze er met elkaar over praten (niet te lang), hoe ze zwijgend bij elkaar zitten, hoe ze soms elkaar troosten.
Ik bleef lang peinzend achter, liet alles nog eens tot me doordringen, en vroeg me af hoe Oomen erin slaagde peilloze melancholie samen te laten gaan met vrolijke en inventieve beschouwingen over verliefdheid en schoonheid, zonder dat er bij mij een gevoel van plechtige eenzaamheid achterbleef('warte nur...'),maar een eigenaardig verlangen naar schoonheid en literaire kracht. Ik herinnerde me mijn moeder die de arts op de middag dat hij haar leven zou beëindigen met een kus begroette. Aan alle kanten is dit boek een herdenking, van doodgaan, van literatuur, van schoonheid en verliefdheid.
Die laatste drie elementen komen uitgebreid aan bod in de levensbeschrijving die Gerrit Blauw aan zijn brief toevoegde. Hij begint meteen met het eerste mooiste wat hij in zijn leven zag: de witte paarden bij de rouwkoets van koningin Wilhelmina, hij hoorde erover op de radio. 'Ik kon ze bijna over hun warme neuzen aaien.' Typische Oomen-zin: in een detail de schoonheidsbeleving proberen te vangen. Hij noemt ook 'een slinger fietslichten in Friesland in de nacht' als voorbeeld van schoonheid. En als schoonheidsbeeld een meisje van Terschelling: 'Diep in slaap, maar ze had het blijkbaar koud gehad, de slaapzak zo hoog dichtgeritst dat eigenlijk alleen haar neus nog zichtbaar was.'
Oomen strooit door het hele boek met dit soort schoonheidsverbeeldingen, vaak zijn het gewoonweg details, beelden die hij zijn personage Gerrit laat vastleggen: 'De zon was gaan schijnen, maar het licht dat door de kamerplant viel was nog van vloeipapier.' Licht van vloeipapier! Hij wordt verliefd op het Terschellingse meisje Saartje, maar zij niet op hem. Hij begeleidt haar wanneer ze een abortus laat plegen, haar vriend wil niet meegaan. Hij ziet haar in de 'uitslaapkamer': 'Als je het mij nu zou vragen, was Slaapsaartje het mooiste wat ik in mijn hele leven heb gezien. Zo eenzaam in een enorm bed, de kamer zo gezond als hooi.'
Dat laatste is het uiteraard, een kamer zo gezond als hooi. Daarin zit de literaire kracht van deze roman, Oomen probeert schoonheid in details vast te leggen, in precisie, in verwonderde vondsten. Dus in afwijking van wat we altijd zelf meenden te zien. Opnieuw kijken en daarover literatuur schrijven. 'De dekens lagen al tweeëneenhalve week als een dunne bokser op de grond.' Verderop formuleert Saartje het verschil tussen Gerrit en haar als volgt: 'En het verschil tussen jou en mij', zei ze, 'is dat jij een talent hebt om aan het vrolijke en het mooie te blijven haken en ik aan het mooie én het verdrietige.'
Gerrit verliest Saartje uit het oog, hij maakt carrière in de toneelwereld. Maar op een dag, jaren later, krijgt hij de kans op Terschelling een voorstelling rondom een (echte) giraf te organiseren. Op deze manier probeert hij zijn geloof in schoonheid (een wandelende giraf op het strand van Terschelling!) plus zijn verlangen naar Saartje in stand te houden. Oomen in volle actie: het rare en onverwachte en het mooie en melancholieke brengt hij in een dwingend verband bij elkaar. Plus de dood. Hij grijpt steeds de kans aan te putten uit zijn goed voorziene beeldspraak-materiaal-kist: 'De Waddenzee is in de zomernacht een soort warme ijsbaan waaruit soms een tsjilp klinkt.' Ook maakt hij optimaal gebruik van de verbijsterde (wat is dit allemaal hier) maar zeker ook majestueuze en ontroerende giraf die in grote schoonheid als een heilig dier in de contreien van Terschelling rondbanjert.
Dood, verlangen en schoonheid, daar gaat het om in dit boek. Verlangen en schoonheid op zich bestaan niet, je kunt alleen vergelijken, dat weet iedereen. Maar als je het erover hebt, zoals Oomen in deze zeer fraaie roman, dan bestaan ze.
Aan alle kanten is dit boek een herdenking
Esther Lutgendorff | Joost Oomen put ruim uit zijn goed voorziene beeldspraak-materiaal-kist JOOST OOMEN Het paradijs van slapen Querido, 207 blz.