Zwarte kunst Kroniek van kunst&cultuur

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
28 november 2024
KUNST Wallerant Vaillant
Wallerant Vaillant heeft een van de fraaiste namen van alle zeventiende-eeuwse kunstenaars, maar hij was vooral uitzonderlijk omdat hij uitblonk in twee lastige technieken, de tekening met krijt en de mezzotint. Museum Van Loon wijdt een kleine maar goed verzorgde tentoonstelling aan zijn meesterschap.
Vaillant (1623-1677) kwam uit Lille en was opgeleid in Antwerpen; zijn vader verhuisde met het hele gezin in de jaren veertig naar Amsterdam, waar Wallerant in 1645 in de Waalse Gemeente werd ingeschreven. Hij verbleef daarna ook in Middelburg, Heidelberg en Frankfurt, in welke laatste plaats hij portretten tekende en - mogelijk dankzij prins Ruprecht van de Palts - kennismaakte met de mezzotint, een fascinerende grafische techniek.
Anders dan bij gravures en etsen, waarbij een groef in een koperplaat wordt gemaakt die inkt vasthoudt en in druk een lijn op het papier levert, wordt bij mezzotint eerst de hele koperplaat opgeruwd, een tijdrovend proces. Zou je die ruwe plaat ininkten, dan kreeg je een compleet zwarte afdruk. De kunstenaar schraapt echter voorzichtig de delen weg die hij wit of in een tint grijs wil hebben. Op de gladde delen pakt de inkt niet meer, op de halfgladde ontstaan lichtere partijen. Op een mezzotint is - anders dan bij gravure en ets - veel minder 'lijn' te zien, de techniek geeft veel meer mogelijkheden voor zachte, vloeiende gradaties van wit en zwart. Mezzotinten geven vaak de indruk dat ze met zwartkrijt getekend zijn, of met roet - vandaar de bijnaam 'zwarte kunst'. Ze zijn heel geschikt om kopieën naar schilderijen te maken, en dat was een lucratief bedrijf, in die jaren. Na een periode in Parijs keerde Vaillant in 1665 terug in Amsterdam. Hij zou naast zijn andere werk zo'n tweehonderd van dit soort prenten maken.
Schilderen kon hij ook, er hangen in Van Loon een paar heel degelijke voorbeelden, maar hij was nog beter in het tekenen met krijt, ook al zo'n lastig medium. 't Is een beetje een dooddoener, maar Vaillant bereikte in zijn portretten bijna fotografische perfectie, in zwart-wit. Het waren geen voorstudies, maar volwaardige werken.
Ook al bijzonder is dat hij daar series van maakte van complete families, grootouders, ouders, kroost, allemaal op min of meer dezelfde manier. Hij heeft een beetje pech dat de mode wat eenvormig was en met name meisjes er, door de strak achterovergekamde haren, een tikje goudsekazig uitzagen, maar hij treft ze prachtig, de jongere meisjes met kinderlijke lachjes, de oudere wat madammerig, en toch nog fris.
Die familieseries betroffen niet alleen de levende naamgenoten. Frederik Alewijn, getrouwd met Eva Bicker, was zeer geïnteresseerd in zijn familiegeschiedenis en liet Vaillant niet alleen portretten maken van zichzelf, zijn echtgenote en hun kinderen, maar ook van zijn en haar voorouders, als een wareAhnengalerie.Daarvoor tekende Vaillant naar het leven en naar bestaande, oudere portretten. De verzamelingen vielen later bijna allemaal uiteen; in Museum Van Loon is een poging gedaan de Alewijn-Bicker-galerie en die van Jacob Elias en Vrouwtje Pancras te herenigen.
Koen Kleijn
Veelzijdig virtuoos - Wallerant Vaillant in Amsterdam.Museum Van Loon, Amsterdam, t/m 5 januari
Rijjksmuseum | Wallerant Vaillant, Zelfportret, 1678 - 1726. Mezzotint, 261 x 192 mm