Tussen rouw en melancholie Film The Eternal Daughter

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
22 juni 2023
InThe Eternal Daughterverblijven een moeder en dochter, beiden gespeeld door Tilda Swinton, in een hotel vol herinneringen. Maar de film zelf, van de Britse Joanna Hogg, is ook een herinnering.
Niemand verliest graag.En toch moeten we het allemaal leren. Het zijn de openingszinnen vanEen verlangen naar ontroostbaarheid,het beroemde essay van de Vlaamse filosofe Patricia De Martelaere (1957-2009). De Martelaere verkent in dit essay, met behulp van Freud, het verschil tussen rouw en melancholie. Beide toestanden beschouwt Freud als voorbeelden van extreem psychisch lijden, zij het dat hij rouw ziet als normaal, onvermijdelijk en zelfs nuttig, en melancholie als pathologisch en levensbedreigend.
Bij rouw gaat het om het verlies van het object, bij melancholie om het verlies van het ik. Het heeft te maken met wel of niet kunnen loslaten; de melancholicus wil het verloren object het liefst in zichzelf begraven (De Martelaere heeft het overopeten)zodat het als object is vernietigd en onderdeel van het ik is geworden. Door ontroostbaar te blijven wil de melancholicus de absoluutheid bewijzen van dat wat hij verloor.
De 'normale' afloop van een rouwproces is dat opnieuw wordt geïnvesteerd, de mogelijkheid van vreugde weer wordt toegelaten, met andere woorden: de erkenning dat iets of iemand vervangbaar is. Niets is echter erger voor de melancholicus dan om te horen dat zijn verdriet wel weer voorbij zal gaan. De mogelijkheid dat iets voorbijgaat en niet voor Eeuwig en Altijd is, weegt nog zwaarder dan het verdriet op zich.
Het werk van de Engelseregisseuse Joanna Hogg (1960) beweegt zich op de grens van rouw en melancholie. Het is alsof ze in haar films steeds een stapje verder richting 'ongezonde' rouw zet, met als voorlopig hoogtepuntThe Eternal Daughter. Hierin zien we haar alter ego Julie Hart terug, filmmaakster, met wederom haar moeder, zij het zo'n dertig jaar verder dan hoe we haar als student aan de filmacademie leerden kennen in Hoggs vorige twee films,The Souvenir(2019) enThe Souvenir: Part II(2021). De jonge Julie, even timide als vasthoudend, werd gespeeld door de hartveroverende Honor Swinton Byrne, zachte oogopslag, dikke onderlip, in het echte leven dochter van Tilda Swinton, die in de beideSouvenir-films de rol van de moeder had, Rosalind. En bijzonder op zich, in Hoggs nieuwe film speelt Tilda Swinton zowel de dochter als de moeder; als dochter hoe we Swinton kennen, een nerveuzige bleke merrie, leeftijdloos enupper British,sjiek zonder make-up, als moeder deftig stijf in de grijze krulletjes, met strikblouse en lichtelijk temend stemgeluid.
In vergelijking met de intieme cameravoering in de eersteSouvenir-film en de iets brokkeliger documentaire stijl vanPart II,pakt Hogg inThe Eternal Daughtercinematografisch vet uit. Wat iets anders is dan dat er veel 'gebeurt'. Sterker nog: hetShining-achtige griezeleffect vanaf de begintitels, met een taxi die zich een weg baant in mist en duisternis over een smal bospad richting een verlaten landhuis annex hotel waarvan de taxichauffeur uit eigen ervaring weet dat het er spookt, begeleid door de klanken van het Bartók-stuk waaruit ook Kubrick putte, het voortdurende inzoomen op verlaten hotelgangen, krakende wenteltrappen, klepperende ramen en plotsklaps opdoemend en dan weer geheel afwezig personeel, wordt in Hoggs behandeling bijna een bespotting van het genre. Bespotting is niet de goede term, in de zin dat er weinig te lachen valt. Het is meer dat de opwekking van de suspense in bizar contrast staat met waar je uiteindelijk naar zit te kijken. Een vrouw in rouw, of om het in de griezeliger kannibalistische terminologie van De Martelaere te gieten: een vrouw die haar object van verlies aan het verorberen is opdat ze het eeuwig in zich kan meedragen.
Om dit moeder-dochterdrama te kunnen savoureren is het niet nodig Hoggs eerdere films te zien, wat iets anders is dan dat de drie films niet bij elkaar zouden horen en dat het 'helpt' om moeder en dochter in een eerder stadium in hun leven om elkaar heen te zien bewegen. Zowel financieel als mentaal heeft de dochter nogal geleund op de moeder, die zich in barre tijden loyaal en vergevingsgezind opstelde. De regisseur heeft er nooit een geheim van gemaakt te putten uit haar eigen leven, wat iets verklaart van de intensiteit van haar films, vol details die je nooit meer vergeet.
The Souvenir speelt zich afin de jaren tachtig. Twintiger Julie verwaarloost haar studie aan de filmacademie als ze in de ban raakt van de oudere, ongrijpbare Anthony.Every inch a gentleman,werkzaam bij Buitenlandse Zaken, misschien wel bij de geheime dienst. Dat laatste moet zijn geheimzinnige, ontwijkende gedrag verklaren, althans voor Julie, terwijl ieder weldenkend mens, oftewel de kijker van deze film, al snel z'n conclusies over deze Anthony trekt.
Het is de magie vanThe Souvenirdat Hogg je desondanks mee laat voelen met Julie en haar liefde voor een junk. Wat weer mede te danken is aan de überzachte uitstraling van acteur Tom Burke, die de verslaving van Julie aan hem voorstelbaar maakt. Anthony speelt zijn rol als man van de wereld met ontwapenende verve, hij brengt cadeautjes voor haar mee uit die wereld, hij heeft'a beautiful mind',zoals zijn vrienden over hem opmerken, is niet helemaal toegesneden op de realiteit van alledag. Julie is gek op hem, zo gek dat ze in alles meegaat, zijn acute geldnood, zijn geregeld verdwijnen, ze trekt het opzichtige lingeriesetje aan, stelt geen vragen, zelfs niet als hij zich in ellendige staat in de badkamer opsluit en weigert eruit te komen. De enige die voortdurend met haar meegaat, telkens weer geld levert zonder commentaar, is de op de achtergrond manoeuvrerende moeder, bezorgd en betrokken.
InThe Souvenir: Part IIwordt Julie pas echt met haar meegaandheid geconfronteerd, als ze als afstudeerproject haar geschiedenis met Anthony wil verfilmen. Ze kiest een medestudente uit die haar moet spelen, en die vraagt steeds in verbijstering: 'Maar had je dan niks door?' En: 'En zéi je dan niks?'
'Zo is het gegaan', luidt steevast het weerwoord van Julie.
'Wat dácht je toen ik hem mee naar huis nam?' vraagt ze haar moeder.
'Ik zag hoe gek jij op hem was', zegt die. 'Ja maar wat dacht jíj over hem?'
'Jij vond hem leuk, dus vond ik hem ook leuk.'
Iets in die geest antwoordt ze, diplomatiek en conflict vermijdend. Die moeder is een en al begrip, net als de vader, ze vormen een ouderstel waarbij het in nood al te goed thuiskomen moet zijn. De grote mantel der liefde heeft Julie niet van een vreemde.
Kleine raadsels zijn er,voortdurend. In de eerste film komen die voort uit het wezen van Anthony, de man die je in eerste instantie op de rug ziet, orerend, rokend. InPart IIbezoekt Julie zijn ouders, zijn oude drugsmaatjes, en vindt ze troost bij haar eigen ouders buiten de stad. Thee, bloemen, goed eten, een glas wijn. De moeder is trots op haar eerste stuk keramiek, een suikerpot. Als Julie die laat vallen, put de moeder zich uit om te zeggen dat het niet erg is. Later ziet Julie haar op een verstolen plek in de tuin staan roken. Huilt ze? Of denkt Julie dit te zien omdat ze zich schuldig voelt?
Er is even sprake van dat Julie over tijd is, maar later is ze ongesteld, heeft ze seks met iemand wiens blik ze vangt op de filmset. Het is een dierlijk treffen, een uitdrijvingsritueel, met veel bloed en weinig woorden. Als ze het plan opvat voor haar afstudeerproject, stuit dat op weerstand bij de schooldirectie. 'We zien geen film', zegt een van de docenten, plukkend aan het rode lint waarmee Julie haar script bijeen heeft gebonden. Weer is het de moeder die financieel bijspringt, zonder vragen, zonder eisen.
'Ik wil weer liefhebben', zegt Julie tegen haar therapeut.
'Jij moet het doen', zegt die. 'Je moet aan het werk.'
In de beide delen vanThe Souvenirwordt meer gesuggereerd dan dat zich iets volgens de lijnen der logica ontvouwt. De beelden zijn geladen met emotie. Dit geldt in verhevigde mate voorThe Eternal Daughter,zij het dat Hogg haar verhaal nu verpakt als eengothic mystery.Kijk je door een freudiaanse bril, en het is moeilijk om dat níet te doen, dan zie je Julie hard werken om haar object van liefde niet los te laten maar in zich te bewaren. Aan de midden in de nacht opduikende kok vertelt ze een film te maken over haar moeder, maar dat dat moeilijk is. Ze schrijft, maakt geluidopnames, spit fotoalbums door, brieven. Ze schrikt als ze erachter komt dat haar moeder ook slechte herinneringen heeft aan haar verblijf als kind in dit hotel, toen het nog het familiehuis was.
'Iedere kamer bergt verschillende herinneringen', sust de moeder.
Ze is gesloten, als een moeder die haar kind niet wil belasten met zichzelf. Ze voelt zich niet goed, maar nooit heel erg. De dochter vliegt alweer om een sjaal voor haar te halen, huilt dikke tranen in haar plaats. 'Maak je niet zo druk', is de mantra van de moeder. Ze hoort haar praten met de kok. Dat ze haar dochter een kind had gegund, dat haar leven dan anders was gelopen. De films zijn haar kinderen, ze weet het. Maar was het niet makkelijker voor haar geweest om 'gewoon' moeder te worden?
'Ze had zoveel te geven', vertelt ze de kok. Julie, vastgenageld op de deurdrempel, hoort het aan. Voorbestemd voor het eeuwig dochterschap kan ze zich alleen maar, wild snikkend, afvragen of ze het goed heeft gedaan. Of ze dan tenminste een goede dochter is geweest.
Net als in sprookjes zouden mensen moeten kunnendoodgaanvan verdriet, schreef De Martelaere, redenerend vanuit de melancholicus. Bij Joanna Hogg won gelukkig het verlangen om films te maken.
The Eternal Daughteris nu te zien
Heeft ze het goed gedaan? Is ze dan tenminste een goede dochter geweest?