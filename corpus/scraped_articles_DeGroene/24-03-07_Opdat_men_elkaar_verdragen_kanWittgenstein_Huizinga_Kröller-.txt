Opdat men elkaar verdragen kan Wittgenstein, Huizinga, Kröller-Müller... Ontdekkers van de stilte

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
7 maart 2024
Begin vorige eeuw was stilte een urgent thema voor de Europese intelligentsia. Niet zozeer het gebulder van de opkomende industrie stoorde hen. Zij wilden vooral dat de herrie van de eigen meningen en het eigen gelijk plaats zou maken voor rust en beschouwing.
Of het misschien wat zachter kon,vroeg de Duitse auteur en filosoof Theodor Lessing aan zijn ruim zestig miljoen landgenoten. Het was 1907. De moderne, geïndustrialiseerde wereld was wel érg lawaaierig geworden, vond hij. Om zijn verzoek kracht bij te zetten, richtte hij de Anti-Lärmverein op, de 'anti-lawaaivereniging', publiceerde hij een stiltemanifest en begon hij een blad ter bevordering van de zwijgzaamheid. Voor de gemeente Hannover ontwierp Lessing geluidsvrije wijken, in de gemeenteraad brak hij een lans voor het plaatsen van dubbele deuren in de ingang van publieke gebouwen. Mensen waren welkom, al dat stadsgeluid in hun kielzog was dat niet.
De planologische en architectonische innovaties die Lessing voorstond, werden door zijn tijdgenoten met een zeker scepticisme ontvangen. De schrijver Thomas Mann vergeleek het strijdlustige conservatisme van Lessing met dat van 'een kabouter die boft dat de zon ook op hem schijnt'. Geen van de ideeën van Lessing werd verwezenlijkt.
En toch stonden de zorgen van Lessing bepaald niet op zichzelf, en ze bleven ook niet beperkt tot het gemijmer van conservatieve zuurpruimen die zich te midden van al die herrie niet meer konden concentreren. Integendeel. In de periode van 1900 tot 1930 beklommen op allerlei plekken in Europa mensen de barricades ter verdediging van de stilte. Van Engeland tot Duitsland, van Oostenrijk tot Zweden stelde een generatie schrijvers, kunstenaars en kunstverzamelaars dat met het verlies van stilte veel meer verloren zou gaan dan slechts een auditieve beleving. De stilte was niets minder dan de voorwaarde voor liefde, politiek, wetenschap en zelfs menselijkheid.
Helemaal nieuw was die interesse in stilte uiteraard niet. Het werk van Thomas Mann is daar zelf een voorbeeld van. In zijn boeken speelde de stilte van de negentiende-eeuwse, Europese kuuroorden een grote rol. Mann was in 1912 al begonnen aan wat zou uitgroeien totDe toverberg. En dan was er natuurlijk nog de kerk. Toch waren de twintigste-eeuwse zorgen omtrent stilte nieuw. Want wat als de stilte een eindig goed bleek te zijn? Wat als stilte ook op kon raken? Ook vandaag heeft dat idee iets angstaanjagends.
Wat zegt die fascinatie voor de stilte ons over het begin van de vorige eeuw? Biedt ze ons nieuwe perspectieven op die anders zo extatische jaren twintig? Wat vonden die auteurs, kunstenaars en verzamelaars in deze periode eigenlijk in die stilte? Onze eigen tijd kent bepaald geen gebrek aan luidruchtige stemmen en tegenstemmen. Wat kunnen wij leren van die naoorlogse oren?
Om deze vragen te beantwoorden reizen we rond in het Europa van 1917-1922, waar onze protagonisten te midden van kolkende jazz, protestleuzen, autoverkeer, fabrieken, groeiende steden en shellshock veroorzakende mortierexplosies zich bogen over de waarde van stilte. Max Weber (1864-1920), Johan Huizinga (1872-1945) en Ludwig Wittgenstein (1889-1951) toverden tijdens en na de Eerste Wereldoorlog de term 'stilte' om tot een hoeksteen van hun denken; kunstenaars als Käthe Kollwitz (1867-1945) en Helene Schjerfbeck (1862-1946) wijdden er een oeuvre aan. In ons eigen land droomde Helene Kröller-Müller (1869-1939) van de kans om ooit een 'paleis van de stilte' te bouwen. We horen hen aan.
Toen de Derde Balkanoorlogin 1914 oversloeg in de Wereldoorlog had de Duitse socioloog en sociaal-democraat Max Weber zich aanvankelijk pal achter het beleid van zijn regering geschaard. Ondanks zijn eerdere weerzin tegen haar
conservatieve beleid zag hij geen andere optie. Duitsland kon het zich niet permitteren buiten dit conflict te blijven en Duitse staatsburgers hadden nou eenmaal de morele plicht het voortbestaan van hun staat te dienen, geloofde Weber.
Maar naarmate de debatten op de universiteiten na het uitbreken van de oorlog verder politiseerden - zij het door vaderlandslievende historici of communistische critici - veranderde Webers houding. De oeverloze ophemeling van de Duitse taal en cultuur, de pseudo-historische bewijzen voor het uitzonderlijke lot dat Duitsland wachtte: Weber zag met lede ogen aan hoe het nationalisme van zijn collega's steeds verder aangewakkerd werd.
De wetenschap kon geen fundament zijn voor politieke overtuigingen, hield Weber vol. De student die op de universiteit naar een moreel kompas zocht, de docent die een verlosser wilde zijn - beiden deden er volgens Weber beter aan om 'zwijgend' terug te keren naar die plekken die voor ethiek bedoeld waren. Wat wetenschap onderscheidde van andere menselijke exercities was haar beschouwende, amorele karakter.
Weber had deze ideeën in 1904 voor een groot deel al uitgewerkt in zijnDe 'objectiviteit' van sociaal-wetenschappelijke en sociaal-politieke kennis,maar in 1917 maakte hij ze nogmaals en met grotere urgentie actueel in zijn lezingenWetenschap als beroepenPolitiek als beroep.
Op het allereerste oog zou je kunnen denken dat Weber in zijn twee lezingen de wetenschap van haar kritische taak wilde ontheffen, ten gunste van de machthebbers en de politieke eensgezindheid waarbij zij gebaat waren. Immers, als de sociale wetenschapper zich uitsluitend buigt over beleidsvragen zonder deze tegen een moreel licht te houden, wat is hij dan nog meer dan een makke uitvoerder? Maakt deze stilte de wereld niet tot een bioscoopzaal voor academici? Weber dacht van niet. Voor hem stond er in de stilte iets heel anders op het spel.
Webers doel was namelijk niet om de politiek (of zelfs zijn eigen politieke oriëntatie) af te schermen tegen kritische wetenschappers of zelfs om critici van de universiteit te jagen. Zijn doel was om wetenschappers van verschillende achtergronden op de universiteit te kunnen behouden, om de universiteit tot een bastion van sociale veelzijdigheid te maken, een plek waar mensen niet op hun politieke en religieuze identiteit konden worden afgerekend. De prijs hiervoor was dat academici, in hun professionele hoedanigheid, niets mochten zeggen over hun morele en politieke overtuigingen. Ze dienden de morele stilte te eerbiedigen.
Die prijs, stelde Weber, was niet hoog - die prijs was in zekere zin allang betaald. Wetenschapkangeen waardeoordeel vellen. De microscoop helpt niet om zicht te krijgen op een morele waarheid; historische reflectie kan geen oordeel vellen over goed en kwaad. De wetenschap is amoreel, zij helpt slechts om systematisch over uw eigen en andere wereldbeelden te spreken. En elke levensbeschouwing kan systematisch beschouwd worden; de systematiek is op zichzelf geen drager van morele goed- of afkeuring.
Het idee dat objectiviteit en morele geheelonthouding ten dienste staan van een sociale pluriformiteit aan de universiteiten is vandaag bepaald niet populair. Als je je niet uitspreekt tegen een politieke ontwikkeling, zeker als je afkomstig bent uit een geprivilegieerd milieu, wordt de stilte al snel gezien als een apathische voortzetting of zelfs goedkeuring van bestaand beleid en uitsluiting. Weber zou het hier niet mee eens zijn. Morele stilte was volgens hem, althans in potentie, een dak waaronder andersdenkenden samen konden komen. Stilte, in weer andere woorden, was een ruimte waar tegenstanders elkaar konden treffen en leren kennen. Stilte was een verbinder, zelfs een beschermvrouwe.
Terwijl Weber in 1917de noodzaak van ethisch zwijgen uit de doeken deed, schreef ook een Habsburgse soldaat aan het Oostfront in zijn notitieboek over taal, stilte en ethiek. Die soldaat heette Ludwig Wittgenstein. Zijn leven tart de verbeelding. Uit de koker van een scenarioschrijver was zijn levensverhaal ongeloofwaardig geweest.
Wittgenstein werd geboren in een van de rijkste families van Europa, maar stond zijn gehele erfenis af. Toen de Eerste Wereldoorlog uitbrak meldde hij direct zich bij het Oostenrijks-Hongaarse leger aan als vrijwilliger. Aan de Oekraïense frontlinie, die bijzonder bloederig was, onder de letterlijke rook van een nietsontziende oorlog, begon hij aan wat later zou uitgroeien tot een van de belangrijkste werken uit de Europese filosofie ooit,Tractatus logico-philosophicus(1921).
Dit werk bestaat uit zeven stellingen, zes daarvan worden onderbouwd, de zevende volgt uit hen en luidt: 'Van dat, waarover niet kan worden gesproken, moet men zwijgen.' Daar hebben we het weer: zwijgen. Als Weber het had gehoord, had hij aandachtig geluisterd.
WittgensteinsTractatuswordt vaak geïnterpreteerd als een handleiding voor inhoudelijk, feitelijk taalgebruik: zinnen hebben betekenis in zoverre zij erin slagen de feitelijke wereld weer te geven. Wanneer zinnen dat niet doen, zijn zij 'betekenisloos' of 'mystiek' en doet men er beter aan ze niet uit te spreken.
Enerzijds zou men WittgensteinsTractatuskunnen lezen als een poging om taal te ontdoen van betekenisloosheid, of positiever gesteld: om betekenisvol te leren spreken. Een andere lezing, die meer recht doet aan de ethische en religieuze overtuigingen van Wittgenstein, stelt het tegenovergestelde: hij verdedigde niet taal tegen betekenisloosheid, maar betekenisloosheid tegen taal.
In een vroege editie van zijnTractatus(een die doorgaansPrototractatuswordt genoemd) schreef Wittgenstein: 'Mijn werk bestaat uit twee delen, het deel dat ik hier presenteer en het deel dat iknietheb geschreven. En het is het tweede deel dat het belangrijkst is. Het ethische wordt door mijn boek van binnenuit begrensd.' Deze zinnen zijn complex en bestaan uit meerdere lagen. Hij bedoelde: over het ethische kan men niet betekenisvol spreken, wat niet betekent dat het onbelangrijk is. Sterker, in dat mystieke ligt het 'belangrijkste' verscholen. Deze stilte kan men simpelweg niet betekenisvol in taal omzetten. Hoogstens kan men het ethische aanwijzen door de grenzen van taal in kaart te brengen.
Bijvoorbeeld: bedenk eens iets wat u volstrekt weerzinwekkend vindtenstel u een cynische gesprekspartner voor. U vertelt de cynicus over de morele afkeur in kwestie en hij - uiteraard:hij- zegt: 'Maar waarom vind je dat zo erg? Zoisde wereld nou eenmaal! Dit gebeurt!' De gesprekspartner doet een beroep op feiten en merkt terecht op dat uw antipathie geen feitelijke grond kent. Wittgenstein zou u te hulp schieten. Hij zou stellen: nee, uw antipathie kent inderdaad geen feitelijke grond, moraal kan niet betekenisvol in woorden gevat worden - maar dat is nou net het punt: feit en moraal bevinden zich aan weerszijden van de geluidsgolf. Ethiek ligt in de stilte, in de handeling.
De eindeloze debatten in het rumoerige Wenen waar Wittgenstein rond 1900 in opgroeide, hadden zijn vertrouwen in wederzijds begrip en consensus geen goed gedaan. Dat zijn homoseksualiteit gedoemd was tot een stilte die zowel angstvallig als beschermend was, had ook bepaald niet geholpen. De oorlog en zijn kabaal en gebulder hadden het vertrouwen in moreel discours daarna definitief de das omgedaan. Vanuit de loopgraaf kun je meedelen waar de vijand zit, of informeren naar het aantal blikken soep, maar over ethiek valt er niet te praten.
Te midden van de oorverdovendevernietiging aan het front leek stilte symbool te staan voor het ethische. En nergens kreeg deze symboliek een meer uitgesproken gestalte dan aan het westelijk front op de ochtend van 11 november 1918.
Om de richting van vijandelijke vuurlinies te bepalen, bedienden de legers die deelnamen aan de Eerste Wereldoorlog zich van een metalen constructie. Twee gietijzeren trechters werden zo geplaatst dat ze de geluidsgolven kanaliseerden naar een enkele metalen draad, die het daarna op een trillen zette. De vibrerende draad werd vervolgens gefilmd - en door de trechters te draaien tot de amplitude van de trilling een hoogtepunt had bereikt, kon de richting van de geluidsbron worden benaderd.
Op 11 november 1918 werd deze akoestische seismograaf door de geallieerden aan het westelijk front nog een laatste keer ingezet, ditmaal niet om een geluidsbron te lokaliseren, maar om een alomvattende stilte vast te leggen.
De meting begon die dag om 10.58 uur. Om 11.00 uur eindigde vier jaar aan totaal gebulder. Hoe die omslag klonk weten we niet, reproduceerbare geluidsopnames werden pas een paar jaar later mogelijk. Maar we weten wel hoe het plotseling verstommen van de dood eruitzag; we weten hoe de willekeurige, richtingloze stilte gestalte kreeg.
Op een filmrol zijn in de lengte zes lijnen te zien, ieder een opname van een andere draad die, op zijn beurt, de geluidsgolven vanuit weer een andere richting opving. In andere woorden, we zien hier een optische geluidsopname in zes richtingen. Tot en met 10.58 werd vanuit elke kant geluid gemeten, vanaf 11.00 stonden de draden roerloos stil. De laatst geregistreerde dood aan het westelijk front was die van de soldaat Henry Gunther, een 23-jarige Duits-Amerikaanse boekhouder uit Baltimore. Hij stief om 10.59 uur.
In nauwe zin duurde de stilte die de soldaten die dag om de oren sloeg niet lang. Veel Franse en Britse soldaten keerden terug naar lawaaierige fabriekshallen en een nieuw soort koortsig nachtleven. Een enkele Amerikaanse soldaat bleef in Europa. Menige Duitse en Oostenrijkse soldaat wachtte bij thuiskomst het geluid van de revolutie.
Maar in spirituele zin was er ook nadat de soldaten terugkeerden stilte te over - stilte die zich door geen foxtrot, lopendebandwerk, revolutionair of contrarevolutionair geweld verdrijven liet. Twintig miljoen dodelijke slachtoffers hadden een veelvoud aan rouwende nabestaanden achtergelaten.
Een van die nabestaanden was de Duitse kunstenares Käthe Kollwitz. Toen de oorlog voorbij was, woonde zij in Berlijn. Extatische jazz? Ronkende motoren? Dat was haar wereld niet. Haar zoon Peter was zeventien toen hij zich in 1914 als vrijwilliger bij het Duitse leger wilde melden. Minderjarigen hadden daarvoor toestemming van hun ouders nodig, en hoewel Käthe aanvankelijk tegen het idee was geweest, had Peter volgehouden. Käthe gaf uiteindelijk mee. Ze overtuigde haar echtgenoot om de papieren te ondertekenen, en Peter vertrok. Hij keerde niet meer terug. 'Zo veel stilte om me heen', schreef Käthe in haar dagboek nadat het bericht van Peters overlijden op de deurmat viel.
Ook in het Duits zijn slachtoffers slachtoffersen Kollwitz, klassiek opgeleid, kende de christelijke beeldenbank. Ze maakte piëta na piëta, soms met houtskool, soms met brons, maar anders dan de christelijke varianten werd het door haar afgebeelde offer omgeven door willekeur, zinloosheid en stilte. De moeders die zij maakte richtten hun blikken niet naar de hemel, staken geen hoopvolle, afwachtende hand uit. Deze moeders waren moedeloos. Of speelde er ook nog iets anders in de beelden van Kollwitz?
De beeldhouwwerken van Kollwitz zijn niet los te zien van de ruimtes waarvoor zij bedoeld waren. Zij maakte beelden voor begraafplaatsen en gedenkplaatsen, voor de in potentie meest democratische plaatsen die er zijn. De dood is de grote gelijkmaker. Haar beeldhouwwerken gaan over vrees, gemis, rouw en waren bestand tegen elke poging om de soldatendood voor de kar van patriottistisch martelaarschap te spannen. Met haar beelden dwong Kollwitz een stilte af waar de dood van een enkeling de dood van eenieder kan zijn.
Dat stilte een collectieve oefening was,dat zwijgen minimaal twee mensen vereist, hoefde je de Nederlandse cultuurhistoricus Johan Huizinga niet te vertellen. Pas als je elkaar beurtelings écht kunt laten zwijgen kan het leren beginnen, vond hij.
De waardering die Huizinga in zijnHerfsttij der Middeleeuwen(1919) uitte voor de stille middeleeuwse stad was een verhulde kritiek op de alsmaar lawaaierigere stedelijke industrie in Nederland. Zijn beschouwing van het middeleeuwse stadsleven bood hem de gelegenheid te tonen dat er met het verdwijnen van de stilte meer teloor was gegaan dan rust alleen.
De 'zuivere stilte' was in de moderne stad volgens Huizinga ondenkbaar geworden en daarmee ook het contrast tussen gebulder en gezwijg, verlichting en belasting. De achting voor het opmerkelijke - zeg, het plotse verbreken van een stilte of het kortstondig verdrijven van een totale duisternis - was ingeruild voor een continue maalstroom waarin alles noch geheel aanwezig noch geheel afwezig was. In de moderne stad was er altijd licht, altijd gebrom.
Contrasten, stelde Huizinga, droegen een belangrijk pedagogisch en zelfs moreel inzicht. De schrik van een dreun, de plotse oplichting van een donkere ruimte en soortgelijke ervaringen maken ons bewust van iets bijzonders: dat er een wereld is buiten jezelf, buiten je kennis, buiten je verwachting, buiten je macht. Deze ervaring maakt op haar beurt de waarnemer bescheiden en leert hem of haar van het 'niet-weten' te houden in plaats van dit te willen bestrijden - althans, vond Huizinga.
De waardering die Huizinga had voor de stilte en haar vermogen om ons te leren 'niet' te 'weten' lijkt zo nog vrij abstract, maar Huizinga gaf er een concrete invulling aan. De waarde van kennis bestaat uit de deugden die zij ons meegeeft, en de uiteindelijke deugden die wetenschap ons oplevert, hebben meer te maken met een bewuste onkunde dan met kunde. Leer studenten alomvattende systemen en theorieën te wantrouwen en aandacht te hebben voor het specifieke, leer ze dogmatisme af te wijzen en nieuwsgierig te blijven, juist door ze bewust te maken van de onuitroeibare feilbaarheid van kennis. Weten begon en eindigde bij niet-weten - en stilte was zijn leermeester.
Voor de stiltekosmonautenHelene Schjerfbeck en Helene Kröller-Müller gold een iets andere waardering van de stilte. Stilte was voor hen niet zozeer een ervaring van niet-weten; stilte was voor hen een ruimte van waaruit zij zich in een publieke wereld konden lanceren.
Helene Schjerfbeck werd in 1862 in Helsinki, Finland geboren. Na een lelijke val op haar vierde met blijvend lichamelijk letsel werd tekenen haar soelaas. Op haar elfde werd ze al toegelaten tot de kunstacademie in Helsinki, op haar achttiende tot die in Parijs.
Het werk van Schjerfbeck is in Finland wereldberoemd, daarbuiten iets minder. Een terugkerend thema in haar oeuvre is het vrouwengezicht of, beter gesteld, de afwezigheid daarvan. De vrouwen die zij tekende en schilderde hebben vaak hun blik van de toeschouwer afgewend enalszij zich naar de kijker gewend hebben, hebben ze de ogen vaak gesloten. De vrouwen van Schjerfbeck zijn uitgesproken stil.
De verleiding bestaat om deze weergave te interpreteren als de veronachtzaming die vrouwen in de negentiende eeuw door de samenleving ten deel viel. In het geval van Schjerfbeck twijfel ik echter of deze insteek de juiste is.
Schjerfbeck begaf zich in kringen waar vrouwen zich hadden vrijgevochten van allerlei oude normen en conventies. Schjerfbeck reisde heel Europa door, woonde in Parijs, Rome, Florence, Cornwall, kende de gevestigde orde en oogstte in haar leven lof voor haar veelzijdigheid. De stilte was voor Schjerfbeck niet zozeer een teken van beklemming als wel van een springplank. De jarenlange revalidatie na haar val, de collegebanken, haar atelier - deze boden haar de stilte, de concentratie van waaruit zij de wereld te lijf kon gaan, een ruimte waarin zij zich noch aan het een noch aan het ander hoefde te committeren, een ruimte waar geëxperimenteerd kon worden. Ik ken weinig kunstenaars die stilistisch zo veelzijdig zijn als Schjerfbeck.
De stilte in haar werk voelt aan als een voorwoord, een neerstrijken in de startblokken. In haarStilte(1907) wekt Schjerfbeck middels gesloten ogen de suggestie dat die ogen met een vastbesloten blik weer zullen openen. InMaria(1909) schilderde Schjerfbeck de rug van een lezende vrouw. Haar stilte is haar bewegingsvrijheid. Onzichtbaar onafhankelijk.
Schjerfbeck schilderde haar werken vanuit stilte, Helene Kröller-Müller stelde ze erin tentoon. Geboren te Essen in een Duitse zakenfamilie, groeide Helene Müller na haar huwelijk met de industriemagnaat Anton Kröller uit tot een van de belangrijkste kunstverzamelaars in Europa. De kunstcriticus H.P. Bremmer onderrichtte haar op het gebied van kunstgeschiedenis, maar haar christelijk-humanistische houding had ze van huis uit meegekregen.
Zoals wel meer geletterde mensen uit de gegoede kringen van haar generatie was Kröller-Müller rouwig om de afbraak van de kerk in de Nederlandse en andere West-Europese samenlevingen. Op grote schaal werden kerken tegen de vlakte geworpen - letterlijk. Waar kon de stadse mens nog stilte vinden als de kerkbank afbrak?
Vanaf 1911, zo niet eerder, begon Kröller-Müller moderne kunstverzamelingen te zien als een soortErsatzreligion. De kerk zou niet terugkomen, maar de moderne kunstverzameling had de potentie om in ieder geval ten dele haar rol over te nemen, om een ruimte van stilte en spiritualiteit te worden in een geïndustrialiseerde wereld. Op de Veluwe liet zij een paleis voor de stilte bouwen, waar 'muren [kunnen] uitspreken wat stilte is'. Hier, ver verwijderd van al het stedelijk geruis, konden museumbezoekers in een 'ondefinieerbare kalmte' naar het werk van onder anderen Redon, Braque, Seurat, Mondriaan en Van Gogh kijken - nee: luisteren. De 'serene bespiegelingen' van haar museum waren die van een kerk.
Wat opvalt is datde stiltes die we aantreffen bij Weber, Wittgenstein, Kollwitz, Huizinga, Schjerfbeck en Kröller-Müller, ondanks hun verschillen, een uitgesproken gemene deler hebben: de stilte was voor hen niet een gebrek aan geluid of de afwezigheid van de ander. De stilte beoefende je juist samen, het maakte een ruimte mogelijk waarin je naar elkaar toe kon bewegen. Voor Weber was de zwijgzaamheid de fundering voor sociale diversiteit op de universiteit; voor Kollwitz was stilte de ruimte waarin mensen een lijden tot een gedeeld lijden konden maken; voor Kröller-Müller was het de voorwaarde voor de esthetische beleving waar mensen in een museum zich gezamenlijk aan konden vergapen.
Deze stilteculturen waren net zozeer onderdeel van de jaren twintig als het rumoerige lawaai waarmee de periode doorgaans wordt geassocieerd. Deels dankzij en deels ondanks het gedender van de alsmaar verder geïndustrialiseerde en vercommercialiseerde samenleving werd stilte een urgent thema voor de Europese intelligentsia. En zo komt de vraag bovendrijven die in het voorgaande altijd al latent aanwezig was. Al deze schrijvende intellectuelen en overwegend welgestelden, voor wie zo veel maar vooral ook zo weinig op het spel stond wanneer zij zich verhielden tot de politieke discussies van hun tijd - wat kunnenwijleren van hun eerbied voor stilte en zwijgzaamheid? In ons vocabulaire hoort zwijgen bij doofpotten, lafhartigheid, onderdrukking, monddood gemaakt worden of juist bij de luxe van apathie. Wilden wij niet juist af van al die zwijgculturen?
Al in hun eigen tijd werden Weber, Huizinga, Kollwitz en anderen door een jongere generatie schrijvers berispt voor hun verdediging van de stilte: Huizinga door Menno ter Braak, Weber door Carl Schmitt, Kollwitz door de nationaal-socialisten. Het punt van hun critici was: alles is politiek, de stilte is slechts een naïeve, elitaire maar vooral zwakke en passieve vorm van politiek bedrijven.
Deze kritiek tegen de stilte kreeg ook na de Tweede Wereldoorlog bijval. Generaties aan studenten zijn opgeleid met het idee dat kennis politiek is, dat objectiviteit politiek is, dat de apolitieke houding politiek is, dat de universiteit politiek is.
Maar de waardering van de hier besproken ontdekkers van de stilte was juistnietgestoeld op een apolitieke houding; hun waardering kwam juist voort uit een politieke ervaring. Zij stelden niet voor omalleruimtes die hun samenleving rijk was in een soort apolitieke, beschouwende stilte te storten. Zij stelden voor om nietelkeruimte in het gedonder van meningen af te laten zakken. Preciezer gesteld: zij argumenteerden voor het behoud van een ruimte waarin men nadrukkelijknietspreekt over de eigen indrukken, de eigen ervaringen, de eigen meningen, het eigen, toevallige gelijk - dát was de stilte waarover zij spraken.
Stilte was voor hen altijd een publieke stilte, een gezamenlijke activiteit, een activiteit die mensen met zeer uiteenlopende overtuigingen in dezelfde ruimte kan krijgen - en elke gezonde politiek begint bij de mogelijkheid om andersdenkende met elkaar in contact te brengen. 'Meningen' en 'opvattingen' kunnen pas productief geventileerd worden als mensen elkaar in een ruimte hebben leren verdragen.
Wat het werk van de zes stiltekosmonauten ons toont: bedrijf politiek en bedrijf haar met overtuigingen, maar wees tegelijkertijd zuinig op die ruimtes die nognietmet meningen gevuld zijn. We hebben vandaag bepaald geen tekort aan meningen, schandpalen en standpunten. Dat gaat niet veranderen, en dat hoeft ook niet, maar wees voorzichtig met die spaarzame arena's waar mensen hun oordeel over andere personen nog wel weten uit te stellen. Wees zuinig op de stilte; niet elke stilte is passief.
Thor Rydin is docent cultuurgeschiedenis aan de Universiteit Utrecht