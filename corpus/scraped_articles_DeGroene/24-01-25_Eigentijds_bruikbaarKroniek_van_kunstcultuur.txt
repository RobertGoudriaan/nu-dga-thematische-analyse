Eigentijds bruikbaar Kroniek van kunst&cultuur

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
25 januari 2024
TELEVISIE The Proof of the Pudding
'Dit is niet alleen een gebouw, maar ook een stad', zegt architect Herman Hertzberger over het hoofdkantoor van Centraal Beheer dat hij in Apeldoorn bouwde. In 1972 geopend. 'Gebruikers worden bewoners. Binnenkomen, thuis voelen, veilig voelen, contact krijgen. Onbekenden tegenkomen, die maken dat je onderdeel van een groter geheel bent.' Hij vond de gebouwde omgeving meestal onherbergzaam, dus werd zijn ideaal een 'herbergzame' architectuur. Tot spotters daar 'Hertzbergzaam' van maakten. Dat CB-gebouw kun je, lijkt me, zien als een beton, glas en licht geworden credo. Revolutionair, met zijn kubuselementen en zijn openheid binnen, met overal zicht. Vol ruimten en 'straten' die nog geen specifieke bestemming hadden, zodat die steeds anders zouden worden ingevuld. 'Verbondenheid' was het trefwoord, tegenwoordig 'verbinding' geheten.
Nu, een halve eeuw later, als Patrick Minks een documentaire over gebouw en man maakt, schrikt Hertzberger van de erbarmelijke staat van het gebouw. Hij is daar omdat eigenaar Certitudo onderzoekt hoe het nieuwe bestemmingen kan krijgen, waaronder wonen. Hertzbergers bureau wordt daar, terecht, bij betrokken. Maar het blijkt buitengewoon complexe materie. Hoe het eigentijds bruikbaar (maar ook rendabel) te maken zonder de oorspronkelijke filosofie te verloochenen? Dat laatste is een grote zorg voor Hertzberger, maar ook voor de gemeentelijke Commissie Ruimtelijke Kwaliteit, die streng is over zijn eerste plannen. Terwijl 'filosofie' voor Certitudo bepaald niet de grootste zorg is. De commercieel directeur zei bij aankoop tegen zijn baas: 'je hebt wel lef'. Als hij dat nu toelicht (1,2 kilometer lichtstraat die volledig gerenoveerd moet; slecht energielabel; geplande woningen waar geen daglicht binnenkomt; asbest etcetera) dan begrijp je daar ook iets van.
Zou de film louter over het CB-gebouw gaan, dan was die voor een kleine groep belangstellenden interessant. Maar hij biedt zoveel meer. Beeldarchieven tonen dat het CB-personeel destijds zoveel lol had in en met het gebouw dat de jonge Herman zich bij een bezoekje wezenloos schrok over alle gezellige versieringen die het zicht op de ruimte in korte tijd volledig hadden geru√Øneerd. Hier botsten twee visies op huiselijkheid.
Maar veel belangrijker is dat we in vogelvlucht het indrukwekkende oeuvre van de architect voorbij zien komen. En nog weer belangrijker hoe zijn familiegeschiedenis en die van de Rivierenbuurt hem en zijn werk esthetisch, psychologisch en sociaal hebben gevormd. 'In een deur moet een raampje zitten, dan kun je je verstoppen als er mannen met petten aanbellen': de gruwel van de twintigste eeuw. In dit geval voor een kind met joodse vader. Architectuur moet vooral vrijheid geven, vindt hij. Certitudo schakelt een extra toparchitect in: Winy Maas. Een ongemakkelijke ontmoeting. Hertzberger wil er nog niet aan, maar zijn architect-directeur Ten Kate concludeert: Maas heeft opdracht het gebouw kaal te slaan, alleen de structuur blijft overeind. Hertzberger: 'Ik leef misschien wel te lang'. Hij is ook de enige van zijn bureau die met pen en papier tekent. Spottend doet hij vingers op het computertoetsenbord na.
Walter van der Kooi
Patrick Minks,The Proof of the Pudding,AVROTROS Close Up, woensdag 31 januari, NPO 2, 20.25 uur
AVROTROS | links: het hoofdkantoor van Centraal Beheer in Apeldoorn van Herman Hertzberger;