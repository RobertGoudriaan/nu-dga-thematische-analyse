'De strijders kennen elke steen' Alle ogen zijn gericht op Hezbollah

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
10 oktober 2024
Wat kan Hezbollah nog na de zware verliezen die ze de afgelopen weken leidde? Vooral overleven, want ze weet dat ze niet kan winnen van Israël.
Een duister ritmeheeft de anders zo losse sfeer in Libanon in zijn greep. Bijna dagelijks publiceert het Israëlische leger een nieuwe lijst van dorpen in Zuid-Libanon die geëvacueerd moeten worden. Elke dag horen, zien of voelen Libanezen de bombardementen op de zuidelijke wijken van de hoofdstad. 's Avonds laat, 's nachts, in de vroege ochtend, of gewoon ergens op klaarlichte dag.
De zware bommen - ook wel bekend alsbunker busters,die Israël regelmatig gebruikt om tot diep onder gebouwen schade aan te richten - doen de stad op zijn grondvesten schudden. Door de valleien van het Libanongebergte bewegen schokgolven, soms zo versterkt door interferentie met de bergen dat het net lijkt of het bombardement overal tegelijkertijd plaatsvindt. De lucht boven de stad kleurt vaak oranje van de grote hoeveelheid brandstof die erbij ontvlamt - of die nu afkomstig is van de Israëlische bommen, Hezbollahs munitiedepots, of gewone dieselgeneratoren en tankstations.
Terwijl expats en anderen het land verlaten, trekken de achterblijvers zich terug. In Beiroet beweegt men zich het liefst alleen nog in de soennitische en christelijke wijken die tot nu toe geen doelwit waren. Winkels, horeca en andere bedrijven blijven gesloten of zijn gedeeltelijk open. De voorheen bruisende uitgaansstraten in het rijkere Beiroet liggen er unheimisch stil bij. Andere delen van de stad zijn nu chaotisch en overbevolkt door de duizenden vluchtelingen uit Zuid-Libanon en de zuidelijke wijken van de hoofdstad.
Sinds Israël zijn offensief tegen Hezbollah heeft opgevoerd, zijn al ruim 1,2 miljoen Libanezen, Palestijnen en Syriërs ontheemd geraakt. De Verenigde Naties spreken van een nieuwe 'humanitaire catastrofe'. unhcr heeft aangekondigd financiële hulp te gaan bieden aan vluchtelingen, ook schroeft de VN-vluchtelingenorganisatie hulp in de vorm van noodopvang en andere basisbehoeften in heel het land op.
Inmiddels zijn ook al tweehonderd-tot driehonderdduizend Syriërs en Libanezen de grens met Syrië overgestoken. Sommigen doen dat in de veronderstelling dat Libanon de komende tijd chaotischer en dus gevaarlijker zal zijn dan Syrië. Anderen hopen vooral betaalbare huisvesting te vinden zolang de oorlog voortduurt. Zelfs nadat Israël eind vorige week de weg op een stukje niemandland naar Syrië bij de belangrijkste grensovergang tussen de twee landen bombardeerde, blijven dagelijks honderden mensen uitreizen - zo nodig te voet.
Hoewel het nog altijd 'erger' kan en het misschien nog geen totale oorlog is, is de schade in Libanon al groot. Het dodental aan Libanese kant is met ruim dertienhonderd sinds afgelopen maand inmiddels hoger dan ten tijde van de oorlog in 2006, en het aantal gewonden loopt in de duizenden. Het overgrote deel hiervan zijn burgers, benadrukken de Libanese autoriteiten.
Een analyse van deFinancial Timesschat daarnaast in dat al ruim drieduizend gebouwen in het land beschadigd of vernietigd zijn. Tussen 20 september en 2 oktober zou Israël zo'n 4600 Hezbollah-doelen hebben geraakt, variërend van munitiedepots en lanceerinstallaties, tot aan tunnels en administratieve afdelingen van de organisatie. Dat is meer dan tijdens de Amerikaanse campagne tegen IS in Syrië, waar op het absolute hoogtepunt in augustus 2017 vijfhonderd doelen werden bestookt.
Daarnaast staat de gezondheidszorg in Libanon zwaar onder druk. Ziekenhuizen en klinieken in Beiroet en in het zuiden moeten sluiten vanwege aanhoudende bombardementen. Ambulancepersoneel en het Libanese Rode Kruis krijgen waarschuwingen uit Israël om zich niet in te laten met Hezbollah, maar dit wordt hier juist gezien als een manier om de aanvallen op zorgmedewerkers in het hele land te legitimeren. Tientallen van hen zijn de afgelopen weken al gedood.
Vorige week startte ookIsraëls 'beperkte' grondinvasie aan de Libanees-Israëlische grens, genaamd Operation Northern Arrows. Het gaat vooralsnog om 'beperkte, plaatselijke en gerichte aanvallen' waarbij Israëlische militairen Zuid-Libanon binnendringen, militaire infrastructuur van Hezbollah vernietigen, en zich dan weer terugtrekken. Ze worden hierbij ondersteund door de luchtmacht. De doelen zouden dermate dicht op de grens met Noord-Israël zitten dat ze een 'onmiddellijke bedreiging' vormen voor de gemeenschappen in Noord-Israël.
Terwijl zowel het Libanese leger als VN-vredesmissie unifil machteloos toekijken hoe zich een nieuwe oorlog ontvouwt - terwijl hun raison d'être is om die te voorkomen - zijn alle ogen gericht op Hezbollah. Want wat kan de gewapende groep nog na de zware verliezen die het de afgelopen weken leidde? Zo ongeveer de hele militaire en politieke top is uitgeschakeld, inclusief leider Hassan Nasrallah, en er zijn dus al vele honderden, zo niet duizenden, doelen zoals raketlanceerinstallaties, munitiedepots en tunnels vernietigd. Halverwege september raakten ook nog eens duizenden mensen zwaargewond bij de gecoördineerde aanval met Hezbollahs communicatieapparaten.
'Hezbollah is zeker hard geraakt, maar de mate waarin is moeilijk te kwantificeren', zegt Hezbollah-kenner Nicholas Blanford. 'Israël zegt dat ze al de helft van hun precisiegeleide wapens hebben vernietigd, maar je moet eigenlijk alles wat beide partijen hierover zeggen met een korrel zout nemen.'
De schattingen over de hoeveelheid raketten waarover Hezbollah beschikt, lopen uiteen van honderdvijftig-tot tweehonderdduizend duizend stuks. Maar de meeste informatie hierover is afkomstig van Israëlische veiligheidsdiensten. Hezbollah zelf heeft deze cijfers nooit daadwerkelijk ontkend of bevestigd.
Blanford verwacht dat de komende weken zullen gaan uitwijzen waar Hezbollah nog toe in staat is. 'We zien ze terugvechten aan de zuidgrens, dus daar zijn ze er in elk geval niet heel slecht aan toe.' In absolute aantallen heeft Hezbollah aan gevechtsklare manschappen nog altijd genoeg. Daarnaast kunnen de gevechtseenheden in Zuid-Libanon zeer autonoom opereren. 'Ze kennen de missie en hebben een eigen gebied waarin ze opereren. De tactieken worden overgelaten aan de commandanten die deze eenheden leiden, die veel beter weten wat er speelt dan de leiding hogerop in de organisatie.'
Het is waarschijnlijk dat Hezbollahzich nog met duizenden strijders ophoudt in lege huizen, bunkers en tunnels in Zuid-Libanon. Ook plaatst de groep veel landmijnen in een poging de Israëlische operaties aan de grens tegen te gaan. Volgens Libanese media zou dat onder meer gaan om geïmproviseerde explosieven ontworpen door de Al-Qassam Brigade, de militaire tak van Hamas. Deze mijnen worden gemaakt van onontplofte munitie uit Israëlische raketten, en worden behalve in Libanon ook in Gaza gebruikt.
Veel details over het precieze verloop van die grondacties zijn er niet. Wel is duidelijk dat dorpen in het zuiden van het land zwaar gebombardeerd worden, en dat naast Hezbollah-strijders nu ook al regelmatig Israëlische militairen omkomen. Een significant aantal, in vergelijking met het aantal slachtoffers aan Israëlische zijde het hele jaar hiervoor.
De vraag is wat precies het einddoel is van dit Israëlisch offensief en waarom de Israëlische regering een beter resultaat verwacht te behalen dan bij eerdere invallen. Het is immers de zoveelste keer dat het Israëlische leger tegen milities in Zuid-Libanon vecht.
In 1982 viel het binnen om Palestijnse milities te verjagen die vanuit Zuid-Libanon aanvallen uitvoerden. De Palestijnse Bevrijdingsorganisatie (plo) en geallieerde milities waren toen de grote vijand. Israël zette alles op alles en viel ter land aan in Zuid-Libanon, ter zee vanuit de stad Sidon, en in de lucht in de oostelijke Bekavallei tot Beiroet.
Nadat de plo inderdaad uit Libanon was verjaagd, begonnen Israëlische troepen zich in de jaren erna langzaam terug te trekken. Zuid-Libanon bleef echter nog tot 2000 bezet, waarbij de lokale bevolking te maken kreeg met een onderdrukkend en gewelddadig regime. Libanezen en Palestijnen die zich tegen de bezetting keerden, belandden in de nog altijd beruchte Israëlische militaire gevangenissen. Sommigen werden zelfs naar Israël overgeplaatst en verdwenen.
Westerse landen met delegaties in Libanon werden gezien als medeplichtig aan die bezetting, en werden het doelwit van aanslagen. De inval (die overigens initieel ook als een beperkte operatie werd verkocht) en latere bezetting worden gezien als de belangrijkste voedingsbodem voor de snelle groei van het in 1985 officieel opgerichte Hezbollah. De voormalig Israëlische minister van Defensie Ehud Barak zei in 2006: 'Het was onze aanwezigheid die Hezbollah creëerde.'
Diezelfde fout zou Israëlniet nog eens maken in 2006, hoewel ook toen Israël niet was opgewassen tegen de guerrillaoorlogvoering van Hezbollah. 'Uiteindelijk gingen ze er toch in met redelijke grote grondbrigades. Veroverde dorpen konden ze niet vasthouden omdat Hezbollah-strijders daar nu eenmaal vandaan komen', vertelt Blanford.
Achttien jaar later staan de twee legers opnieuw tegenover elkaar in een nieuwe oorlog. Het doel is nog altijd hetzelfde: vijandige milities uit Zuid-Libanon verdrijven. Deze keer lijkt Israel beter voorbereid. Het afgelopen jaar en vooral de afgelopen weken hebben bewezen hoe goed Israëls informatiepositie is. Ze hebben weten in te breken in Hezbollahs communicatiesystemen, surveillancedrones en vliegtuigen, monitoren dagelijks bewegingen in heel het land, en vrijwel iedereen is er zeker van dat Israël ook agenten op de grond heeft en waarschijnlijk zelfs binnen Hezbollah.
De recent begonnen grondoperaties worden uitgevoerd door gespecialiseerde eenheden, de aanvallen zijn gericht en verkennend. En daarnaast vernietigt het zo veel mogelijk militaire infrastructuur in het hele land, maar zeker in het zuidelijk grensgebied. 'Vanwege het heuvelachtige landschap gaat Israël nu nog niet met tanks naar binnen', weet Blanford. 'Hezbollah-strijders kennen elke steen, elk stukje gras en elke boom. Er zijn overal explosieven geplaatst, dat maakt het heel moeilijk.'
Of Israël uiteindelijk wel overgaat tot een volwaardige invasie is nog de vraag. Sommige analisten denken van niet, anderen zien de ontruiming van Zuid-Libanon juist als een voorbereiding op zo'n grondinvasie. 'Wat er nu gebeurt, is dat de Israëliërs een grondinvasie voorbereiden door massaal posities in Zuid-Libanon te bombarderen en te proberen de beste manier te vinden om de grens over te steken', zegt Bassem Yassine, een oud-generaal van het Libanese leger tegen de Libanese krantL'Orient Le Jour.
De komende weken zal duidelijk worden of Hezbollah besluit verder te escaleren en bijvoorbeeld meer langeafstandsraketten gaat gebruiken, of zich richt op een effectieve guerrillaoorlog. Want hoewel Israël zich duidelijk aan Hezbollah heeft aangepast, kan het zijn dat Hezbollah vasthoudt aan zijn oude tactiek. Alles wat Hezbollah hoeft te doen is te overleven, want ze weet dat het niet kan winnen van Israël. Een paar raketten richting Noord-Israël zijn genoeg om te voorkomen dat Netanyahu zijn oorlogsdoelen behaalt. Hezbollah heeft de tijd aan haar zijde.
Of Israël uiteindelijk wel overgaat tot een volwaardige invasie is nog de vraag