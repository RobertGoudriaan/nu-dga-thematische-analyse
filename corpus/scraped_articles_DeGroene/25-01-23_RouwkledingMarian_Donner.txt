Rouwkleding Marian Donner

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
23 januari 2025
De dood maakt geen deel meer uit van het leven, niet in het Westen in elk geval. En misschien, dacht ik terwijl ik een mooi artikel inThe New Yorkerlas over rouw, kunnen we ons daarom zo slecht voorstellen dat dit is wat mensen doen: ze sterven.
In Mexico heb je Día de Muertos, de Dag van de Doden. Op het Japanse festival Obon worden elk jaar de voorouders herdacht. In Zuid-Sulawesi graaft men tijdens het Ma'nene Festival de overledenen op om hun lichamen te wassen, van nieuwe kleren te voorzien en ze daarna opnieuw te begraven. Dat kun je wat ongemakkelijk vinden, maar door gezamenlijk terug te kijken naar wat verloren is, word je je ook bewuster van wat komen gaat.
Soms lijkt het of het hier niet doordringt. Alle doden die vallen in verre oorlogen en genocides, alle doden die nog gaan vallen door bijvoorbeeld klimaatopwarming. Begin deze maand was het even een middagje nieuws: 'Wereld schiet door de grens van 1,5 graden'. Nu al sterven er naar schatting 400.000 mensen per jaar aan klimaatopwarming, elk jaar worden dat er meer. Maar in het Westen verdwijnt de dood achter cijfers. We zien hem vooral op onze schermen verschijnen. De filmpjes van overstromingen, bosbranden en tornado's, van boten vol vluchtelingen, spelen zich doorgaans elders af. Tot we op een dag zelf degenen zijn die filmen.
Je zou een manier moeten vinden om de dood weg te trekken van het scherm, bedacht ik, om de gevoelens van verlies en verdriet die erbij horen weer collectief te beleven, ze te integreren in het dagelijks bestaan. In de hoop dat de cijfers dan wel doordringen en we er wellicht ook naar gaan handelen. Maar hoe?
In het artikel inThe New Yorkerzag ik opeens een opening. Beschreven wordt hoe de dood in het Westen een private aangelegenheid werd. Wie iemand verliest dient daar zo snel mogelijk mee tedealen. Er heerst haast een plicht om gelukkig te zijn. We moeten ons lichaam zuiveren van vervelende gevoelens, er wordt oplossingsgericht gedacht (hoe kom ik van die gevoelens af?), we dragen geen rouwkleding meer. Aha!
De zware, zwarte stoffen, vrouwen met voile voor hun gezicht: ooit confronteerden ze argeloze voorbijgangers met een wereld van verdriet. Ook als die wereld nog moest komen, zo beschrijftThe New Yorker,want tijdens de zomer van 1914 groeide in de Verenigde Staten rouwkleding uit tot een vorm van verzet. Suffragettes trokken in het zwart door de straten om alvast zichtbaar te maken wat het land te wachten stond als het zich zou mengen in de Eerste Wereldoorlog, de enorme stoet weduwen die dat zou opleveren.
Toen de VS alsnog ten oorlog trokken, was het president Woodrow Wilson zelf die de voorzitster van de suffragettes, Anna Howard Shaw, vroeg of de dames alsjeblieft hun deprimerende rouwkleding konden vervangen voor iets patriottischers. Hij stelde een insigne voor met witte sterren erop die in het geval van een sterfgeval konden verkleuren naar goud. In ruil voor Woodrows steun voor het vrouwenstemrecht gaf Shaw toe. VolgensThe New Yorkerovertuigde ze haar achterban met de woorden:'If they can die nobly, we must show that we can live nobly.'De gouden sterren werden een soortbadge of honor.
En zo is het nog steeds. Al die verhalen op sociale media over depressies en burn-outs en angststoornissen: met een beetje goede wil zou je ze als badges of honor kunnen zien voor het leven in een ziekmakend systeem.
Maar heel even stelde ik me voor hoe het ook zou kunnen zijn. Als iedereen die mentaal lijdt, om wat voor reden dan ook, en iedereen die zich opwindt over verre doden, smeltende ijskappen of uitstervende dieren, en iedereen die nu al rouwt om een wereld die komen gaat, als zij zich allemaal in zwaar zwart zouden kleden, met zwarte hoedjes op en voile voor de ogen in het café zouden zitten, achter de bar zouden staan, achter de kassa, in een kantoortuin, onmogelijk om te missen of nog te negeren. Zouden we ons dan wel laten raken?
Hoe kunnen we de gevoelens van verlies die bij de dood horen weer collectief beleven?