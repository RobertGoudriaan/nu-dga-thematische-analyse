Esther Jansma 24 december 1958 - 23 januari 2025 Het einde

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
30 januari 2025
Esther Jansma probeerde zoveel mogelijk te dichten met 'goedkope woorden'. Van dikdoenerij moest ze niks hebben. Bijsluiters waren niet nodig.
'Ik denk niet aan de Dood, de Dood denkt aan mij.' Zo begint het vreemde en geestige gedicht2002van de Amerikaanse dichter Mark Strand (1934-2014), vertaald door Esther Jansma en Wiljan van den Akker - het dichters- en hoogleraarsechtpaar publiceerde in 2015 de romanDe Messiasonder de naam Julian Winter.2002is opgenomen inGedichten eten(2006), hun persoonlijke keuze uit het werk van Strand. Vitaal en licht is die poëzie, met gekke wendingen en beelden, in toegankelijke taal.
Begrijpelijk dat dit werk voor Esther Jansma een ijkpunt was: Strands poëzie is fantasierijk en wijs, in een taal die niet buitensluit. Zo wilde Jansma het zelf ook: een beetje raadselachtigheid mag best, maar geen dikdoenerij. Zoals ze in 2021 tegen Marjoleine de Vos zei: 'Ik probeer het zo veel mogelijk met goedkope taal te doen - ik ben ook maar een kindje uit de achterbuurt. Ik wil lezers er niet uit gooien. De deur van het gedicht moet op een vriendelijke manier opengezet worden, zodat mensen denken: ah, dit begint niet te moeilijk, ik wil wel verder. Dan krijg je daarna de ingewikkeldheid.' Een werkwijze die al meteen in de debuutbundelStem onder mijn beduit 1988 herkenbaar is, met ruim baan voor de klassieke thema's: liefde in al haar verschijningsvormen, het onbevattelijke van de eindigheid. Zomaar een voorbeeld is het korte gedichtMoment:
De maan klimt binnen door het raam en legt haar vingers langs je haren. Wat ik wil is dit onthouden, dit lichten hoe je erin slaapt, hoe je droomt, hoe je rimpelt als water.
Vasalis vond dat het allerpersoonlijkste in het gedicht zelf moet zitten, niet te veel over uitweiden buiten de poëzie om. Een zienswijze die ook lijkt op te gaan voor de gedichten van Jansma: hoewel die soms geïnspireerd lijken door gebeurtenissen uit het eigen leven, een bijsluiter hebben ze niet nodig.
Dezer dagen lees je de paar bekende feiten uit dat persoonlijke leven overal terug. Afkomstig uit een Amsterdams communistisch kunstenaarsgezin met vijf kinderen: Esther en haar tweelingzus, twee jongere zussen en een broer. De ouders, Adam Jansma en Nel van Lith, beeldhouwers, hadden het niet breed. Haar vader kwam om het leven toen Jansma nog klein was. Zelf verloor de dichteres twee kinderen: een dochtertje bij de geboorte en een paar jaar later een zoontje van nog geen één jaar oud. Zie daar als dichter maar eens níet over te schrijven. InBloem, steen(1990) heet het bijvoorbeeld: 'Mijn verdriet is een rivierkei, een pauze/ voortgeduwd - dat klotsend holle/ van steen op steen - door water.'
Het gedichtDe valuitHier is de tijd(1998) - bekroond met de VSB Poëzieprijs - is een hoogtepunt in haar oeuvre, met een reeks beelden en voorstellingen die het abstracte van afscheid nemen, machteloosheid, rouw en schuldgevoel aanschouwelijk maken. Een gewaagd gedicht, niet alleen omdat het sentiment op de loer ligt, maar ook omdat de eerste regel doodleuk een van de meest platgetreden paden lijkt in te slaan, om daar vervolgens een fijne draai aan te geven: 'We kruisten de Styx./ De veerman lag dronken in zijn schip./ Ik hield het roer en we zonken als stenen.'
Ja, die tragiek, er viel niet aan te ontkomen. Maar het was vooral de buitenwacht, of de kritiek, die daarmee worstelde. Altijd dat gehamer op het autobiografische, vooral bij vrouwelijke kunstenaars en schrijvers, daar had Jansma een broertje aan dood. Voor het grote publiek was ze dan weliswaar bekend als dichter en schrijver, in het dagelijks leven was ze archeoloog. In 1995 promoveerde ze aan de Universiteit van Amsterdam met het proefschriftRemembeRINGs: The development and application of local and regional tree-ring chronologies of oak for the purposes of archaeological and historical research in the Netherlands. Ze deed onderzoek naar de ouderdom en herkomst van hout. Sinds 2007 was ze bijzonder hoogleraar dendrochronologie en paleo-ecologie van het Kwartair, verbonden aan de vakgroep aardwetenschappen van de Universiteit Utrecht.
Ook het gedicht was in feite de uitkomst van onderzoek, geen verslag van gevoelens. Ze was, vertelde ze in 2006 aan Marja Pruis, niet geïnteresseerd in het op papier zetten van emoties en het communiceren met de eigen omgeving, dat was meer iets voor amateurdichters. Zij wilde 'een dingetje van taal' maken, want emoties 'vertroebelen de blik op wat je maakt'. Uit datzelfde gesprek: 'Ik heb moeite met fulltime kunstenaars. Ik heb er moeite mee dat de omzetting van het eigen ik, het uiten van eigen zielenroerselen, boven de kwaliteit van de rest van het leven wordt gesteld. Ik wil niet zo iemand zijn die zegt: ik ben kunstenaar. Dichter.'
Ze was het natuurlijk wel, dichter. Een vooraanstaande zelfs. Een die in haar 'door ziekte gedwongen' allerlaatste bundel, het eind vorig jaar verschenenWe moeten 'misschien' blijven denken,in een naschrift nog één keer het woord neemt: 'Ik heb tijdens mijn werkende leven lang geloofd dat de kwaliteiten van literair en wetenschappelijk werk eenvoudig herkenbaar zouden zijn. Maar helaas overschaduwt het vrouw-zijn van makers en denkers nog steeds de wijze waarop hun werk wordt beoordeeld.'
'Ik denk niet aan de Dood, de Dood denkt aan mij.' Dat schrijf je natuurlijk alleen omdat je beseft dat het tegendeel waar is. Ach, uiteindelijk is het niks om moeilijk over te doen, zoals Jansma in haar laatste bundel ogenschijnlijk stoïcijns noteert in het gedichtWeet:'Je beweegt door het leven/ tot je daar weg bent/ en het hele leven blijft en begint.'
'Ik wil niet zo iemand zijn die zegt: ik ben kunstenaar'
Joost van den Broek / ANP | 2006