Lekker krap Economie

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
20 oktober 2022
Wat is de overeenkomst tussen de Nederlandse economie en het weer? Of de opstelling van het Nederlands elftal? Het is nooit goed. Jarenlang klaagden we over de gekte op de huizenmarkt. Door de lage hypotheekrente en soepeler leennormen steeg de gemiddelde prijs van een koopwoning tot bijna 450.000 euro. Deze maand werd bekend dat de kentering daar is: de prijzen beginnen te dalen. Bovendien staan er meer huizen in de verkoop. Een polonaise bleef uit. In plaats daarvan klinkt nu gemopper over de hogere hypotheekrente. Die drijft de woonlasten op.
Iets soortgelijks gebeurt er in pensioenland. Meer dan een decennium schreeuwden ouderen moord en brand over het goedkope geldbeleid van de Europese Centrale Bank. Nu wordt onder leiding van Christine Lagarde de rente opgeschroefd. Meteen schieten de dekkingsgraden de lucht in - maar niks geen lachende gezichten. De inflatie holt immers nog altijd de koopkracht van de pensioenen uit. We hebben zelfs geen oog voor de schaarse voordelen van geldontwaarding. Die doet de staatsschuld wegsmelten als sneeuw voor de zon.
Er valt altijd iets te klagen. Dat is nergens zo duidelijk als op de werkvloer. Natuurlijk houdt niemand van hoge werkloosheid. Nu het omgekeerde het geval is, wordt daar desondanks over gesproken als een Grote Crisis. De Tweede Kamer dringt aan op een voltijdsbonus om Nederlandse vrouwen te verleiden meer uren te gaan werken. Eerder werd al bepleit om meer arbeidsmigranten aan te trekken ter bestrijding van het personeelstekort.
Maar wat is nou precies het probleem? Het antwoord lijkt voor de hand te liggen. Bij de Nederlandse Spoorwegen, in het onderwijs, de krantenbezorging: overal zorgt de krapte op de arbeidsmarkt voor hinder. Wie heeft er dit jaar geen last gehad van lange rijen bij de kassa van de supermarkt? Van onhandige bediening die na vijftig minuten wachten een half kopje cappuccino serveert - de andere helft mag u van het schoteltje slurpen?
Toch is dat een kwestie van maatschappelijke positie. Voor de consument met geld is het leven er inderdaad niet gemakkelijker op geworden. Of laten we de zaken in perspectief zien: het voelt allemaal net even wat minder luxe. De werknemers in de sectoren waar krapte heerst, hebben andere ervaringen. Een tekort aan collega's kan de werkdruk vergroten, inderdaad. Dat is echter slechts een deel van het verhaal.
Eerst de statistieken. Het aantal bijstandsuitkeringen is sinds 2013 niet zo laag geweest - en dat met een grotere beroepsbevolking. De arbeidsparticipatie is hoger dan ooit. Vooral Nederlanders met een niet-westerse migratieachtergrond hebben daar baat bij. Begin 2021 bedroeg de werkloosheid in deze groep nog bijna elf procent. Een jaar later was dat al gedaald tot zeven procent.
Achter die droge cijfers gaan duizenden verhalen schuil van mensen die al opgegeven waren omdat ze niet aan het perfecte plaatje voldoen. Ouderen die jarenlang vergeefs hebben gesolliciteerd. Nieuwkomers van wie werkgevers nu ineens wél accepteren dat ze nog niet foutloos Nederlands spreken. Mensen zonder de juiste diploma's die dankzij de schreeuwende tekorten op kosten van de baas een mbo-opleiding kinderopvang mogen volgen of hun groot rijbewijs halen.
Er zijn slechtere redenen voor een feestje. Al zal dat de Nederlanders die uit hun humeur zijn omdat ze geen spotgoedkope schoonmaker meer kunnen vinden worst wezen. Vooruit, ook voor hen is er goed nieuws. De geschiedenis leert dat periodes van personeelstekort nooit lang aanhouden. Zijn we vergeten dat, nog maar een paar jaar geleden, serieuze wetenschappers waarschuwden dat robots binnenno-timehet overgrote deel van onze banen zouden opslokken?
Ik schrijf dit terwijl de werkloosheid alweer voorzichtig aan het stijgen is. Ondertussen staan er nog altijd honderdduizenden langdurig werklozen langs de kant én stijgen de lonen veel minder hard dan je zou verwachten in een echt krappe arbeidsmarkt. Volgens het Internationaal Monetair Fonds gaat ruim een derde van de wereldeconomie dit of volgend jaar krimpen.
Denk maar niet dat daar tegen die tijd iemand bij staat te juichen.
Periodes van personeelstekorten houden nooit lang aan