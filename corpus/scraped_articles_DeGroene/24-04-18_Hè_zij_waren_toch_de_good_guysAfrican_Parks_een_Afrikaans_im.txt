Hè, zij waren toch de good guys? African Parks, een Afrikaans imperium onder wit leiderschap

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
18 april 2024
African Parks, opgericht als een Nederlandse bv, groeide in twintig jaar uit tot de grootste particuliere wildparkbeheerder van Afrika, met volledige zeggenschap over 22 parken in 12 landen. Wat betekent dat voor de soevereiniteit van die landen?
Toen ik een kleine vierjaar geleden besloot de natuurorganisatie African Parks (AP) te onderzoeken, had ik geen idee wat me allemaal te wachten stond. In Benin zou ik beschuldigd worden van spionage, vier dagen in detentie doorbrengen tussen agenten met kalasjnikovs en uiteindelijk het land uitgezet worden. In Zambia zou ik parkwachters ontmoeten die openlijk vertelden over de martelmethoden die zij in het natuurpark toepasten en in Congo sprak ik nabestaanden van bewoners die een confrontatie met de rangers niet konden navertellen. Bovendien ontvingen mijn uitgever en ik twee maanden voor de publicatiedatum van mijn boek erover een bericht dat African Parks ons aansprakelijk zou stellen voor eventuele gederfde inkomsten als donoren hun steun intrekken op grond van mijn onderzoek. 'Dat kan in de miljoenen lopen', waarschuwde de organisatie.
Natuurbeschermers die neushoorns, leeuwen en olifanten van uitsterven willen redden - dat zijn tochthe good guys?
Begin 2020, kort voordat de coronapandemie de planeet tot stilstand bracht, hoorde ik tijdens een reportage in een natuurgebied in Zambia voor het eerst spreken over African Parks. Deze organisatie, vrij onbekend bij het grote publiek, bleek hard aan de weg te timmeren binnen de wereld van het natuurbeheer en beheert inmiddels 22 parken in 12 landen, bij elkaar een stuk grond ter grootte van Groot-Brittannië.
Bovendien onderhoudt African Parks nauwe relaties met Nederland. De industrieel Paul Fentener van Vlissingen, oud-voorman van de Steenkolen Handels-Vereeniging (shv), was in 2003 een van de oprichters van African Parks BV, zoals de organisatie aanvankelijk heette, en het kantoor was jarenlang gevestigd in het koetshuis van zijn middeleeuwse kasteel in het Utrechtse Langbroek. De Postcode Loterij behoort al sinds de begindagen tot de trouwste donoren en ook de ministeries van Buitenlandse Zaken, Economische Zaken en Landbouw, Natuur en Voedselkwaliteit droegen in de loop van de jaren hun steentje bij. De Europese Unie is met een totaalbedrag van 142 miljoen euro de grootste subsidieverstrekker.
African Parks, een ngo die nu in Johannesburg in Zuid-Afrika zetelt, heeft een model ontwikkeld van gedelegeerd management: met instemming van een Afrikaanse regering neemt AP het volledige zeggenschap over van een natuurgebied, binnen het kader van de nationale wetgeving en voor een termijn van doorgaans 10 à 25 jaar.
Vervolgens leidt African Parks rangers op voor de gewapende strijd tegen stropers en bouwt de organisatie rondom sommige parken een hek, zodat mensen buiten het natuurgebied blijven en dieren juist erbinnen. De parken worden beschermd als een vesting, niet alleen tegen stropers die het op ivoor of hoorns van de neushoorn hebben voorzien, maar ook tegen lokale vissers, herders en houthakkers die zich illegaal in het park wagen. Ook ontwikkelt en exploiteert African Parks eigen hotels en tentenkampen met als doel meer toeristen te trekken, waardoor het park eigen inkomsten genereert en zo veel mogelijk op eigen benen komt te staan.'A business approach to conservation',noemt AP dat.
Er staat veel op het spel. Afrika is het continent waar de
bevolking het minst bijdraagt aan klimaatverandering, maar er het sterkst door wordt geraakt. Woestijnen rukken op, regenseizoenen beginnen later en duren korter, oogsten mislukken. 'Als bepaalde delen van Afrika onbewoonbaar worden door opwarming en kaalslag, gaan mensen aan de wandel', waarschuwde toenmalig eurocommissaris Frans Timmermans in een uitzending vanBuitenhofruim twee jaar geleden, in een poging de noodzaak van zijn klimaatbeleid kracht bij te zetten.
Wilde dieren kunnen doorgaans niet 'aan de wandel', in elk geval niet richting Europa, zoals Timmermans impliceerde. Zelfs in beschermde natuurgebieden concurreren ze in toenemende mate met herders en boeren, die het voorzien hebben op hun habitat. Afrika telt naar schatting nog zo'n 10.000 cheeta's, 23.000 leeuwen en ongeveer evenveel neushoorns, ruim 300.000 gorilla's en ruim 400.000 olifanten. Elk van deze populaties is kleiner dan de (menselijke) bevolking van Luxemburg. Als we willen dat deze soorten overleven - en wie wil dat niet? - dan moet er iets gebeuren.
African Parks neemt daarin het voortouw. De organisatie ziet zichzelf als een van de voornaamste actoren om de internationale ambitie waar te maken om in 2030 minstens dertig procent van het aardoppervlak te beschermen, zoals geformuleerd door de Internationale Unie voor Natuurbescherming (iucn), gelieerd aan de Verenigde Naties. In Afrika ligt dat percentage in theorie nu op zo'n vijftien procent, maar in de praktijk is het volgens African Parks hooguit een derde daarvan, omdat het merendeel van de parken en reservaten louter op papier wordt beschermd. Het is een taak van Hercules om richting de dertig procent te gaan, maar AP is bereid de schouders eronder te zetten en het eigen portfolio de komende jaren flink uit te breiden door nieuwe parken over te nemen.
Bij aanvang van mijn onderzoekstuit ik op jubelverhalen over grootschalige verhuizingen van olifanten en andere dieren, die worden geherintroduceerd op plekken waar ze waren uitgestorven. Ik lees over heldhaftige rangers die het opnemen tegen nietsontziende stropers en over verloren gewaande natuurgebieden die weer tot leven komen. 'Het leek erop dat [stropers] elke olifant in Tsjaad zouden doden, totdat een private organisatie genaamd African Parks het management van Zakouma in 2010 overnam', schrijftNational Geographic.The Economistis eveneens enthousiast en acht de kans groot dat meer Afrikaanse regeringen in de toekomst een beroep doen op particuliere organisaties zoals African Parks om het management van wildparken uit te besteden.
In 2020 verschijnen in de Franse pers ook twee kritische verhalen over African Parks, met aandacht voor controversiële aspecten van natuurbeheer, zoals de zogenoemde militarisering van natuurbescherming en het dominante witte leiderschap. African Parks reageert woedend en signaleert in het artikel vanLe Monde'opzettelijke manipulatie van de waarheid', 'flagrante onnauwkeurigheden', 'extreme vooringenomenheid', 'alomtegenwoordige partijdigheid', 'kwaadaardige berichtgeving' en 'een vorm van journalistiek die indruist tegen de beroepsethiek'. InLe Monde diplomatiqueis volgens AP sprake van 'desinformatie', 'opzettelijke weglatingen' en 'ongefundeerde beschuldigingen'.
Dat belooft nog wat. Ik heb zelf dan immers besloten niet alleen artikelen, maar een boek te schrijven over African Parks. Ik ben gefascineerd door de omvang en ambities van de organisatie, gepaard aan de relatieve onbekendheid. Wie zijn deze mensen? Waarom krijgt hun model van gedelegeerd management zo veel bijval in de wereld van natuurbeheer, in de politiek, zakenwereld en bij donororganisaties? Hoe ziet zo'nbusiness approach to conservationeruit en wat zijn de gevolgen voor dieren én mensen?
African Parks staat bovendien voor iets groters dan alleen de organisatie zelf. Het model van gedelegeerd management - in feite gaat het om privatisering van het parkbeheer - vindt navolging bij andere organisaties, zoals de Wildlife Conservation Society uit de Verenigde Staten en Noé uit Frankrijk. Het model geldt zelfs in toenemende mate als de blauwdruk voor natuurbehoud in Afrika.
Ook wil ik nagaan of de overname van publieke kernbevoegdheden, zoals wetshandhaving en het toegangsbeleid, een inbreuk vormt op de soevereiniteit van de betreffende landen. En is het nog van deze tijd dat een grotendeels wit topmanagement beslist over het lot van de zwarte bevolking in de nabijheid van natuurparken?
De historicus Guillaume Blanc betoogt inL'invention du colonialisme vert(2020) dat natuurbeheer een van de laatste domeinen is waar nauwelijks dekolonisatie heeft plaatsgevonden. Ook African Parks draagt een westerse - volgens sommigen: koloniale - visie uit op natuurbeheer, waarin mens en dier zo veel mogelijk van elkaar zijn gescheiden, terwijl veel Afrikaanse volken juist een traditie kennen van mens en dier die met elkaar samenleven.
African Parks reageert weinigenthousiast op mijn eerste aankondiging van het project, maar toont zich bereid medewerking te verlenen aan een bezoek aan het nationale park Akagera in Rwanda, dat doorgaans als het grootste succesnummer wordt beschouwd. Op het moment dat we dat bezoek concreet plannen, verbreekt African Parks onverwachts elke vorm van communicatie. Op mails, telefoontjes of appberichten komt geen reactie.
Het illustreert de moeizame relatie die ik met de ngo onderhoud. Eind 2022 en begin 2023 is sprake van een tijdelijke verbetering en krijg ik toestemming topman Peter Fearnhead te interviewen en alsnog een park in het gezelschap van African Parks te bezoeken, maar het grootste deel van mijn onderzoek verloopt zonder medewerking van de organisatie zelf. Ik bezoek zes Afrikaanse landen, spreek een kleine driehonderd bronnen en krijg dankzij contacten uiteindelijk stapels vertrouwelijke documenten toegestuurd.
Een terugkerend thema in gesprekken - en een essentieel probleem voor African Parks - is de koloniale mentaliteit die critici African Parks toedichten. Zelf Mavuso Msimang, een voormalig anc-vrijheidsstrijder die in 2003 de enige zwarte oprichter was van African Parks en zeventien jaar lang in het bestuur zat, ziet de hoofdpersonen binnen AP als 'deel van het oude Zuid-Afrika' en 'nog steeds heel wit'. 'We moeten ons best doen meer Afrikanen te trekken om er een echte Afrikaanse organisatie van te maken', zegt hij tijdens een openhartig interview bij hem thuis in Johannesburg. 'Ik denk weleens dat Peter [Fearnhead] zó gefocust is op succes dat hij vergeet dat je een beter evenwicht moet creëren.'
De totaalaanpak en de zakelijke instelling van African Parks mogen dan vernieuwende elementen bevatten, de benadering heeft onmiskenbaar wortels in de koloniale tijd. Centraal staat de opvatting dat Afrika in westerse ogen een aards paradijs is, onaangetast door de industriële revoluties en menselijke activiteiten die de natuur in Europa hebben gereduceerd tot postzegels tussen snelwegen en spoorlijnen. In Afrika bestaan nog ongerepte savannes, maagdelijke regenwouden, oerbossen en uitgestrekte wildernissen. Hier vind je de verloren gewaande Hof van Eden.
De dominante westerse perceptie van Afrika leunt in veel opzichten nog altijd op de koloniale overlevering van Ernest Hemingway, Karen Blixen (Out of Africa),Joseph Conrad ofKuifje in Afrika. Zelfs nu de meeste Afrikaanse landen al meer dan zestig jaar onafhankelijk zijn, blijft het beeld van 'het wilde Afrika' voortbestaan, bijvoorbeeld inDe Leeuwenkoningvan Disney of in de programma's van de populaire tv-biologen David Attenborough en Freek Vonk. Dat Afrika is een continent waar dieren de hoofdrol spelen en (zwarte) mensen niet of nauwelijks voorkomen.
Ook zangeres Taylor Swift ging daarin mee in het liedjeWildest Dreams,waarvan een deel van de opbrengst bestemd was voor African Parks. De videoclip toont de zangeres op eenOut of Africa-achtige filmset, waar ze verliefd wordt op een witte man, omringd door een witte filmcrew en wilde dieren. 'Taylor Swift droomt van een heel wit Afrika', schreven critici op de website van de Amerikaanse publieke omroep npr.
De ironie wil dat Europese ontdekkingsreizigers en kolonisten die het aardse paradijs in Afrika gevonden dachten te hebben, het kort daarna onderwierpen aan hun eigen vernietigingsdrang, zoals de historicus Blanc laat zien. Op grote schaal begonnen ze de natuur te exploiteren, door bomen te kappen, grondstoffen uit de bodem te halen en wilde dieren af te schieten. Aan het eind van de negentiende eeuw werden jaarlijks zo'n 65.000 olifanten gedood.
Symbolisch is een jachtexpeditie van Theodore Roosevelt, die begin vorige eeuw, kort na zijn afzwaaien als president van de Verenigde Staten, ruim een jaar op safari ging in Oost-Afrika, onder meer met zijn zoon Kermit en de Britse jager en natuurbeheerder Frederick Selous. Het gezelschap, ondersteund door tientallen dragers en andere zwarte dienaren, doodde duizenden dieren, waaronder enkele toen al ernstig bedreigde noordelijke witte neushoorns - inclusief vrouwtjes en een kalf. Die soort, die African Parks van de ondergang wilde redden, is inmiddels 'functioneel uitgestorven': er leven nog twee vrouwtjes in een reservaat in Kenia.
Toen de Europeanen eind negentiende eeuw beseften dat de wildstand op veel plekken wel erg hard achteruitging, creëerden ze jachtreservaten, waarin witte 'jagers' zoals Roosevelt van harte welkom waren, maar zwarte 'stropers' uitdrukkelijk niet. En dat terwijl de eerste groep voor zijn plezier of uit commerciële overwegingen dieren doodde en de tweede doorgaans op kleinere schaal opereerde, hoofdzakelijk om te voorzien in eigen levensonderhoud.
In de eerste helft van de vorige eeuw richtten koloniale machthebbers de eerste nationale parken op in Afrika. Het Parc Albert (nu Virunga) in de huidige Democratische Republiek Congo had in 1925 de primeur, gevolgd door onder meer Kruger in Zuid-Afrika en Serengeti in Tanzania. Inmiddels telt het continent er meer dan driehonderd, aangevuld met honderden beschermde reservaten. Voor mensen, die eeuwenlang in harmonie met hun omgeving hadden geleefd, was (en is) over het algemeen geen plaats in deze natuurgebieden. Zij werden gedwongen te verhuizen.
De dekolonisatie van de jaren zestig vormde geen breuk met dit beleid, integendeel. In veel landen hielden Europese natuurbeschermers voor of achter de schermen de touwtjes in handen. Menig koloniaal ambtenaar vond zichzelf opnieuw uit als expert bij een ngo of internationale organisatie. Gabon had zelfs nog tussen 2019 en 2023 een milieuminister met Brits paspoort, de natuurbeschermer Lee White. Ook Afrikaanse regeringen zagen de voordelen van nationale parken: ze gebruikten die om hun zeggenschap over een gebied en de inwoners te vergroten, ten koste van lokale of regionale autoriteiten.
De jacht - en de vrees van witte jagers dat hun hobby in gevaar komt - is tot op de dag van vandaag een belangrijke drijfveer voor natuurbescherming. Grootwildjager prins Bernhard was in 1961 een van de oprichters van het wwf, samen met onder meer zijn Britse collega Philip, die datzelfde jaar nog een Bengaalse tijger doodschoot in India. Ook Fentener van Vlissingen was een fanatiek jager en schoot in zijn jonge jaren op olifanten en andere bedreigde diersoorten in Afrika. Meerdere huidige parkdirecteuren van African Parks hebben een achtergrond in de jachtsector en in drie van de 22 parken onder beheer van AP is trofeejacht toegestaan.
Het doel van African Parkswas volgens Fentener van Vlissingen om de klok honderd jaar terug te zetten, zo verkondigde hij begin deze eeuw. Hij wilde dus terug naar de tijd dat de natuur nog volledig vrij spel had, de bevolking op het continent zo'n tien keer kleiner was dan nu en Europese mogendheden vrijwel overal de dienst uitmaakten. 'Regeringen zagen ons als een soort nieuwe kolonialisten, maar dat waren we natuurlijk niet', zegt Dick de Kat tijdens een interview over de begindagen van African Parks. Hij is de voormalige rechterhand van Fentener van Vlissingen, zowel bij shv als bij de natuurorganisatie. 'Wij zouden het park runnen en zorgen dat er genoeg middelen waren, want dat konden die zwarte mensen niet.'
Ook vandaag de lijkt het vertrouwen in zwart-Afrikaans leiderschap bij African Parks nog altijd gering. Op dit moment is driekwart van de topmanagers in Johannesburg wit en medio 2022 bestond de directie volgens de website zelfs volledig uit witte gezichten. Ook elders in de organisatie zijn witte mensen in de meerderheid op de hoogste posities.
Natuurbeschermers zijn er vaak van overtuigd dat het Afrikaanse 'Eden' in eerste instantie beschermd moet worden tegen Afrikanen zelf. Niet alleen stropers vormen in hun ogen een gevaar, maar ook de groeiende lokale bevolking die steeds meer ruimte nodig heeft voor akkers en vee. De oplossing van African Parks komt van business-georiënteerde natuurbeschermers, welgestelde toeristen en steenrijke filantropische zakenlieden. Niet zelden gaat het om ondernemers die fortuin hebben gemaakt in de fossiele industrie, consumeren tot levensdoel hebben verheven en in hun eentje een ecologische voetafdruk hebben die misschien wel groter is dan die van menig Afrikaans land.
Ook de Britse prins Harry is volgens African Parks een deel van de oplossing. Als jonge dertiger nam hij zich voor zich in te zetten voor 'Afrika', naar het voorbeeld van zijn moeder Lady Diana. De prins heeft een diepgewortelde passie voor alles wat met het leger en oorlog te maken heeft en veroorzaakte op zijn zeventiende de nodige opschudding toen hij verkleed als nazi-veldmaarschalk Erwin Rommel van het Afrika Korps op een feestje verscheen. In 2015, tijdens een bezoek aan enkele landen in Afrika, vertelden piloten en rangers hem hoe ruig het er in de jungle aan toeging - daar was een oorlog gaande om de planeet te redden.
'Zei je oorlog? Ik doe mee', schrijft de prins in zijn autobiografieSpare(2023). Voordat hij zich aansloot bij African Parks, moest hij afrekenen met zijn broer, kroonprins William. Afrika was namelijk 'zijn ding', zou William hem duidelijk hebben gemaakt. Toen een vriend opperde dat ze zich ook beiden met Afrika konden bezighouden, zouden de stoppen bij de kroonprins zijn doorgeslagen. 'Neushoorns, olifanten - die zijn van mij!'
'Dus twee Britse prinsen vechten elkaar de tent uit over wiens "ding" Afrika is?' schreef de Nigeriaans-Britse auteur Nels Abbey inThe Guardian. 'Kom mij nu maar vertellen dat de koloniale mentaliteit dood is.'
Prins Harry liet zich niet uit het veld slaan. In de zomer van 2016 hielp hij mee bij een massale olifantenverhuizing tussen verschillende AP-parken in Malawi. Het boterde zo goed tussen de prins en African Parks, dat de organisatie hem in 2018 aanbood 'president' te worden, een grotendeels symbolische functie. Topman Fearnhead prees zich 'extreem gelukkig' Harry aan boord te hebben, roemde zijn kennis van natuurbeheer en werd prompt een jaar later uitgenodigd voor het koninklijke huwelijk van Harry en Meghan.
Intern waren er ook twijfels, zeker nadat hij afstand deed van zijn koninklijke titels en toen Meghan het Britse koninklijk huis in een interview met Oprah Winfrey beschuldigde van racisme. Vormden deze controverses rond de prins geen risico voor de organisatie? Blijkbaar niet, want in november 2023 bood African Parks de prins een zetel aan in de internationale raad van bestuur. Dat klinkt misschien minder prestigieus dan 'president', maar het is een positie waarop hij echt iets te zeggen heeft en die niet langer vooral symbolisch is. Hij wordt nu geacht toezicht te houden op het management en hij is medeverantwoordelijk voor het beleid van African Parks. Afrika is Harry's ding geworden.
Al die whiteness binnennatuurbeheer: de journalist John Mbaria en oud-parkmedewerker Mordecai Ogada zijn er goed klaar mee. InThe Big Conservation Lie(2016) hekelen beide Kenianen het feit dat zwarte Afrikanen nog altijd worden gezien als gevaar of hindernis, als 'zij die zich te veel voortplanten en het uitzicht bederven', terwijl de helden van de Afrikaanse wildernis - zeg maar de Fentener van Vlissingens, de Fearnheads en de prins Harry's - zonder uitzondering wit zijn.
Bekendheden als gorilla-expert Dian Fossey, chimpansee-onderzoeker Jane Goodall en Michael Fay, een Amerikaan die in ruim een jaar tijd een wandeling van ruim drieduizend kilometer door Afrika maakte, krijgen er flink van langs, maar de auteurs storen zich misschien nog wel het meest aan hun witte landgenoot Richard Leakey (1944-2022). Deze paleoantropoloog en voormalige directeur van de Kenya Wildlife Service mag dan een respectabel wetenschapper zijn, hij lijdt volgens de auteurs aan ernstige grootheidswaanzin en overdrijft stelselmatig zijn eigen rol in de natuurbescherming. De titel van zijn autobiografieWildlife Wars: My Fight to Save Africa's Natural Treasures(2001) is veelzeggend.
De kritiek van Mbaria en Ogada staat niet op zichzelf. Binnen Afrikaanse intellectuele kringen wordt soms gesproken van een nieuwescramble for Africa, landroof in een modern jasje, ditmaal van natuurgebieden. De internationale ambitie om dertig procent van het aardoppervlak in 2030 te beschermen is daar onderdeel van, vindt Frank Matose, codirecteur van het Environmental Humanities South Centre van de Universiteit van Kaapstad. 'De lasten van natuurbeheer komen op de schouders van de mensen die zelf het minst problematisch zijn', zegt hij tijdens een gesprek op de universiteitscampus, gelegen tegen de oostflank van de Tafelberg.
'Lokale bevolkingen in beschermde natuurgebieden worden nog steeds op vrijwel dezelfde manier behandeld als "inboorlingen" door kolonisten', schrijft hij als coauteur inThe Violence of Conservation in Africa(2022). Hun kennis wordt niet serieus genomen, ze hebben geen recht op hun eigen land en hulpbronnen waardoor hun levensonderhoud gevaar loopt, en ze krijgen te maken met geweld en een opgelegd bestuurssysteem, dat verschilt van de rest van het land waarin ze leven, betoogt hij. Mijn onderzoek naar African Parks komt tot soortgelijke conclusies. 'Natuurbeschermers presenteren zich als weldoeners, maar tasten de soevereiniteit aan van Afrikaanse staten', zegt Matose. 'We hebben op dit continent zo lang moeten strijden voor zelfbeschikking. Staten zijn verantwoordelijk voor hun burgers, hun territorium en de grondstoffen. Die moeten ze niet verkwanselen.'
De zorgen van Frank Matose zijn gegrond. African Parks neemt een veelheid aan taken op zich die horen tot de kernverantwoordelijkheden van soevereine staten en die in het Westen doorgaans niet eens in aanmerking komen voor privatisering. Met instemming van de regering ontfermt de organisatie zich over de veiligheid, wetshandhaving en het toegangsbeleid. African Parks heeft het recht mensen aan te houden en daarbij naar eigen inzicht 'minimaal geweld' te gebruiken. En de organisatie kan verdachten van hun vrijheid beroven door ze vast te zetten in een cel, alvorens ze over te dragen aan de politie.
Uit mijn onderzoek blijkt bovendien dat African Parks zijn bevoegdheden heeft opgerekt, ook als dat niet contractueel is vastgelegd. In Benin houden rangers zich bezig met terrorismebestrijding, waarvoor ze niet zijn opgeleid, en is de grensbewaking volgens meerdere bronnen de facto uitbesteed aan African Parks. Bovendien zijn rangers in zogeheten 'spookeenheden' soms dagenlang op patrouille in een aangrenzend natuurgebied op het grondgebied van het buurland Burkina Faso - African Parks gaat niet in op vragen hierover.
African Parks bemoeit zich ook met politie en justitie, met als doel de stropers zo streng mogelijk te straffen. Zo gaf het hoofdkantoor een parkdirecteur in Zambia de opdracht om minstens 75 procent van de verdachte stropers veroordeeld te krijgen. Minder dan tien procent van de veroordeelden zou ervan af moeten komen met een boete, wat impliceert dat African Parks wil dat negentig procent achter slot en grendel verdwijnt, ongeacht de ernst van het delict.
De privatisering en overnamevan publieke kerntaken gaan gepaard met de zogenoemde militarisering van natuurbeheer. Geweld staat centraal in de strategie van de organisatie en vormt ook de basis van het succes. De bereidheid van African Parks om ook in gevaarlijke gebieden te opereren, zoals in de Democratische Republiek Congo, de Centraal-Afrikaanse Republiek, of Zuid-Soedan, levert niet alleen ontzag op, maar ook veel geld. En door de strijd tegen stropers - inclusief lokale vissers en houtsprokkelaars - als een oorlog te presenteren, laat de organisatie zien dat er echt iets op het spel staat. Er is urgentie. Bewoners zijn in de regel minder ingenomen met de zucht naar oorlog, zeker als er in hun land een echt militair conflict gaande is. Rangers maken zich in sommige parken ongeliefd vanwege hun machtsvertoon en dorpelingen in de nabijheid van een park lopen het risico zonder enige verdenking 's nachts van hun bed te worden gelicht tijdens grootschalige huiszoekingen. 'African Parks kweekt vijanden van natuurbehoud', concludeert een van mijn bronnen.
Kun je een gebied duurzaam op militaire wijze beschermen tegen een onwelwillende buitenwereld? Dat lijkt misschien een retorische vraag, maar is het niet. Gezien de financiële slagkracht en de trouwe steun van donoren kan African Parks het in de meeste parken waarschijnlijk lang volhouden. Maar op langere termijn zijn er ernstige twijfels, ook omdat regeringen hun park na afloop van een of meerdere termijnen mogelijk terug willen.
'Ik zie African Parks als Hansje Brinker die zijn vinger in de dijk steekt om het water tegen te houden', zegt directeur Francis Vorhies van het African Wildlife Economy Institute, een denktank verbonden aan de Universiteit van Stellenbosch. 'Het is vooral tijd kopen. Hopelijk ontstaan er in die tijd modellen die wél een duurzame oplossing bieden.'
Zo bouwt African Parks in het postkoloniale Afrika een eigen imperium dat de omgeving de rug toekeert en grotendeels leunt op geweld. Die zwarte mensen konden het niet - dat is de overtuiging die ten grondslag ligt aan de oprichting van African Parks en die witte Afrikanen, Europeanen, Amerikanen en Israëliërs de handen ineen deed slaan om het Afrikaanse Eden van de ondergang te redden.
De organisatie zelf ziet dat anders en is het oneens met critici die African Parks een koloniale mentaliteit toedichten. 'Ik begrijp die terminologie en karakterisering totaal niet', zegt Peter Fearnhead tijdens het interview. 'Iedereen met enig gevoel voor dit continent en de gevolgen van kolonialisme moet heel erg oppassen met deze term, omdat die het werkelijke kolonialisme bagatelliseert. Het is compleet het tegenovergestelde van wat wij doen. Kolonialisme betekent dat een staat zijn macht oplegt aan een andere staat - economisch, cultureel en politiek. Wij zijn geen staat. Onze aanwezigheid is volledig afhankelijk van de wil van het gastland. Het is pas neokoloniaal te denken dat een regering haar eigen land niet mag besturen op de manier die zij denkt dat het best is.'
Of de aanpak van African Parks werkt? Donororganisaties zijn lovend en binnen de wereld van het natuurbeheer geniet African Parks bij velen een uitstekende reputatie. Maar mijn onderzoek laat zien dat succesverhalen vaak overdreven zijn of simpelweg niet kloppen. Omwonenden van een park zien African Parks zelden als een 'baken van hoop' of een 'anker van stabiliteit', zoals African Parks in rijk geïllustreerde jaarverslagen beweert, maar eerder als een gewelddadige onruststoker die de levens van mensen overhoophaalt en hun bestaanszekerheid in gevaar brengt.
In de woorden van voormalig vrijheidsstrijder Mavuso Msimang: 'We moeten accepteren dat het park niet bij het hek ophoudt, maar gemeenschappen staan vaak vijandig tegenover ons. We hebben geen filosofie ontwikkeld om daarmee om te gaan. Het blijft de oude koloniale mentaliteit en het ontbreekt aan mensen met nieuwe ideeën hierover. Het curriculum van natuurbeheer is toe aan verandering.'