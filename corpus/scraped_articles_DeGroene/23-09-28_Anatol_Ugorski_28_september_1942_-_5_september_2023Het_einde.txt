Anatol Ugorski 28 september 1942 - 5 september 2023 Het einde

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
28 september 2023
Niemand kende de Russische pianist Anatol Ugorski, tot hij in 1990 naar Duitsland emigreerde, een pianocontract bij Deutsche Grammophon tekende en rond zijn vijftigste alsnog beroemd werd.
In oktober 1994 moest de Portugese pianiste Maria-João Pires een recital in de Amsterdamse Serie Meesterpianisten afzeggen. Impresario Marco Riaskoff liet Anatol Ugorski inspringen en was daar nerveus over. Ugorski gold als een risicofactor. Hij had zijn offdays,al had Horowitz die ook, en erger. Het werd een van de mooiste recitals van mijn leven. DeWanderer-fantasievan Schubert bracht me in tranen. Na afloop ging ik hem in de solistenkamer bedanken. Hij stond daar klunzig en ontroerend vriendelijk het corvee van handjes schudden en complimenten innen af te handelen met die diepe stem en die ironische ogen, dissident voor het leven.
Ugorski stond onder contract bij Deutsche Grammophon (DG), speelde over de hele wereld, nam SkrjabinsPianoconcertop met het Chicago Symphony Orchestra onder Boulez - mooiste uitvoering op cd - maar werd geen ster. Hij was geen diva als Horowitz, geen godenzoon als Kissin, geen mythe als Richter. Een van de beste pianisten van zijn tijd bleef in de schaduw van zijn eigen grootheid. Op YouTube staat een live-uitvoering van BeethovensDiabelli-variatiesin Tokio, 1995. Daar zie en hoor je iemand live zijn fascinatie voor een stuk ervaren. Elke variatie is een nieuw moment van uitbundige vreugde of stille verwondering. Dit is fenomenologische vertelkunst van de hoogste orde. Zijn toucher is uniek. De zachte tonen smelten bij de aanraking. Ugorski haatte het woord interpretatie en dat is dit ook niet. Dit is een exegese van het muzikant-zijn, spelen.
Zijn studio-opname van deDiabelli-variatiesverscheen in 1992. Ik was zo verrukt dat ik de platenmaatschappij verzocht om een ontmoeting met de speler. In een Brussels hotel vertelde een kettingrokende Ugorski met die gorgelende lach verbijsterend ironisch over zijn verbijsterende leven in de Sovjet-Unie. Daar had zijn liefde voor moderne muziek hem de kop gekost. Nadat hij iets te enthousiast zijn bijval had geuit voor een concert van het BBC Symphony Orchestra onder Pierre Boulez was hij door het regime bestraft met een beroepsverbod. Hij had een carrière moeten opbouwen. 'In plaats daarvan speelde ik op oude rammelbakken, voor kinderen, voor arbeiders, voor lichamelijk gehandicapten, voor dronkelui. Psychisch was het een enorme belasting.'
In 1990 streek hij met zijn vrouw en dochter straatarm in Berlijn neer, klaar met Rusland en het antisemitisme. De dirigent Thomas Sanderling lichtte de in Berlijn wonende schrijfster Irene Dische in dat de beste pianist van Leningrad zo'n beetje om de hoek lag te verkommeren. Dische stelde hem haar vleugel ter beschikking en bracht hem aan bij Deutsche Grammophon, dat hem verbluft contracteerde. Vanaf dat moment was Anatol Ugorski een gelukkig mens. Hij doceerde piano in Detmold en was vrij man.
Intussen was hij ook gaan schrijven. Vreemde, kafkaëske, ultrakorte verhalen. Zoals hij ook in de muziek van miniaturen hield, liefst aaneengeregen tot grote, cyclische structuren. DeDiabelli-variaties, SchumannsDavidsbündlertänze, Moessorgski'sSchilderijententoonstelling, Brahms'Händelvariatiesen MessiaensCatalogue d'oiseauxwerden hoekstenen van zijn DG-portfolio, caleidoscopisch beweeglijk als de geest die ze aanstuurde. 'In deDiabelli-variatiesspookt het. En ik houd van die misschien wel onbedoeld avant-gardistische component.'
De avant-gardist in hem speelde overigens grandioos Brahms, van wie hij voor DG de drie sonates opnam met de machtig tintelende fortes van grote klavierleeuwen en de voor de luisteraar vreemde gewaarwording dat iemand zich speciaal tot hem richtte, zo dwingend sprak Ugorski zacht wanneer het innigste gehoord moest worden. Hij droeg voor als een schrijver uit eigen werk, er was eens en er werd eens. Scherzo en finale van Brahms'Derde sonateleken ter plekke te ontstaan. Hij liet ze op het kantelpunt van aarzeling naar zekerheid opnieuw geboren worden, wonderlijk.
In 1998 ontmoette ik hem opnieuw in het Hilversumse Muziekcentrum van de Omroep. Ugorski had net hetEerste pianoconcertvan Brahms gerepeteerd met het Radio Filharmonisch Orkest onder Hans Vonk. Dus spraken we over Brahms in een studio met een vleugel. Hij zei er dodelijke dingen over. 'Brahms is voor de Duitsers het symbool vanMeisterschaft. Brahms is een meester. Natuurlijk is hij ook meteen een Grote Meester. Elke noot is op een pathetische manier betekenisvol. Brahms is de slaaf van zijn vorm, en vorm is bij Brahms een nogal langdradige, zelfs wat academische aangelegenheid.' Dan Skrjabin: beter, groter, vrijer. Moest ik eens horen wat Skrjabin in de finale van zijnTweede sonatemuzikaal bereikte met thematisch materiaal dat Brahms in zijnIntermezzo Op. 117No. 1 verruïneerde. Daarna speelde hij op Richter- en Gilels-niveau de hele Skrjabin-sonate voor me. Weer kon ik mijn tranen niet bedwingen. Waarom speelde hij dan nog Brahms? 'Het is een goede manier om het verleden te bezweren. Ik was als kind betoverd door Brahms. Ik was jong en dromerig, anders dan anderen, dacht ik tenminste zelf. Dat sentiment is deel van mij, dat kan en mag ik niet loochenen. Het is in de noten gaan zitten.'
Zo speelde hij vervolgens Brahms, als onvergetelijke herinnering aan een verloren onschuld. Zijn laatste jaren werden overschaduwd door de ziekte en dood, in 2019, van zijn dochter Dina Ugorskaja, vooral in Duitsland een geziene pianiste. In een Duitse tv-documentaire begin jaren negentig zegt Ugorski met zijn gespeelde achteloosheid iets over hun nauwe band. Wat moet hij geleden hebben. Op 5 september stierf hij in het ziekenhuis zelf aan kanker. Hij was een genie.
Brahms speelde hij als herinnering aan een verloren onschuld
Wolfgang Roloff / AKG / ANP | Circa 2000