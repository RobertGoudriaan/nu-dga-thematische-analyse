De nacht is vergeeflijk De School is weer open

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
13 oktober 2022
Twee jaar geleden ging de Amsterdamse nachtclub De School ten onder aan kritiek op haar gebrek aan inclusiviteit. Laten we het, nu de club weer open is, hebben over de frictie tussen de twee beloften van de nacht: veiligheid en vrijheid.
Met volle maanfiets ik naar het heropeningsweekend van De School. De Amsterdamse nachtclub die in korte tijd uitgroeide tot roemruchtste van Nederland en snelste stijger in een ranglijst van beste clubs ter wereld. De club die twee jaar terug gecanceld zou zijn door haar eigen achterban en zo de landelijke kranten haalde. Tickets voor de heropening waren binnen drie minuten uitverkocht, de rij voor de laatste kaartjes aan de deur is langer dan ooit.
Binnen voelt het opgewonden vertrouwd. In weinig nachtclubs kun je zo goed verdwijnen als in De School. Wie opgeslokt wordt door de donkere kelder kan anoniem opgaan in de massa en is even bevrijd van het credo 'normaal doen'. Hier kun je verdwalen en jezelf op een andere manier terugvinden. Eenmaal in het donker deel ik een sigaret met een vreemde naast me van wie ik het gezicht niet kan ontwaren door de rook. En terwijlGib ein Fickvan mcr-t uit de speakers beukt, vraag ik me af hoeveel mensen op de dansvloer bezig zijn met toen.
Op een enkele boze emoji op Instagram na is de blijdschap groot als de club haar heropening bekendmaakt. Dat enthousiasme prikt in oude wonden vanraveren zwarte activist Geórgia (die liever niet met haar achternaam genoemd wordt). Het valt haar zwaar het allemaal weer op te rakelen. 'Mensen waren bij wijze van spreken al aan het kamperen voor de deur toen het bericht naar buiten kwam. Het werd duidelijk hoe voor de bühne de steun was in 2020, toen de tijdlijnen nog vol stonden metblack squaresen naar boven kwam wat er zich óók allemaal afspeelde binnen de muren van de club. Hoe onveilig mensen van kleur zich hadden gevoeld. Dat doet zeer.'
De crisis rond De School legt de spanningen bloot tussen twee beloftes van de nacht: vrijheid en veiligheid. Duidelijk werd hoeveel onrust het oplevert als een club op beide haar identiteit lijkt te bouwen. Wat verwachten we nog van clubcultuur? En hoe duidelijk zijn grenzen op een plek waar mensen die juist opzoeken? De verwikkeling rond de sluiting toont een nachtleven dat worstelt met zijn politieke engagement en hoe moeizaam het gesprek hierover verloopt wanneer er weinig beweegruimte is tussen goed en fout en we wrijving liever schuwen.
Terug naar het begin.Na de successen van nachtclubs Trouw en Club 11, die internationaal geroemd werden om hun vernieuwende programmering, opent dezelfde bv in 2016 een nieuwe nachtclub in een voormalig schoolgebouw in Amsterdam Nieuw-West, aangevuld met een café, restaurant, expositieruimtes en een sportschool. Er wordt gedanst in de voormalige fietskelder: een donker labyrint, sporadisch verlicht door felle strobo's. Tijdens Het Weekend dendert de bonkende techno door van vrijdagavond tot maandagochtend. In de groene binnentuin stijgen dampen op van klamme lichamen. Camera's op telefoons worden afgeplakt om sociale media buiten de deur te houden.
De plek groeit uit tot hipste club van Amsterdam. Iedereen wil er onderdeel van zijn of er ten minste een glimp van opvangen. 'Het was een soort Berghain-light',stelt Geórgia lachend, verwijzend naar de wereldberoemde Berlijnse nachtclub. 'En dat bedoel ik positief, hè! Vooral de zaterdagavonden hadden iets van die vrije,queer vibe. Dan liepen er nog mensen injockstraps (een onderbroek die de billen vrijlaat - lk)rond. Er kwamen veel mensen van dequeer communitysamen om zich vrij te kunnen uiten.'
Waar ging het mis? In mei 2020 leidt de moord op de zwarte Amerikaan George Floyd wereldwijd tot protesten. Onder de noemer #blackouttuesday stromen sociale media vol met zwarte vierkantjes. Want wat weegt er tijdens deze historische opstanden zwaarder dan solidariteit? Die week plaatst De School een foto van een zonnig terras dat na maanden coronalockdown weer open mag. Terwijl een enkeling zich in de reactiesectie afvraagt wat de daghap zal zijn, stromen de eerste verontwaardigde berichten binnen.
Waarom gebruikt een club die profiteert van de erfenis van zwarte mensen haar platform niet om zich uit te spreken tegen racisme? vraagt Geórgia zich publiekelijk af op Instagram. Zonder de queer gemeenschappen van kleur in New York, Detroit en Chicago hadden techno en house immers niet bestaan. En dan gaat het balletje rollen. Verhalen komen naar boven over wangedrag van personeel en portiers, en klachten waar niks mee werd gedaan. Mensen die zich zo lang niet gehoord voelden, grijpen het momentum aan en zijn nu niet van plan over zich heen te laten lopen.
Mensen van kleur hadden zich onveilig gevoeld en dit grijpt in op een diepere frustratie. Wie heeft nu werkelijk de macht in handen bij een club die haar identiteit bouwt op progressieve idealen? En welke blinde vlekken creëert dat? De club zou volgens critici bovendien speelbal zijn van gentrificatiebeleid dat een arme, niet-witte buurt moest 'opwaarderen', terwijl mensen uit diezelfde buurt, waar veel Turkse en Marokkaanse Amsterdammers wonen, grote kans hadden geweigerd te worden aan de deur om de vrije, queer sfeer te waarborgen. Frustratie over de witheid van het personeel en de line-up, die vooral zou bestaan uit vrienden van vrienden, krijgt ruim baan.
En dat in een tijd waarin het nachtleven al maanden op slot zit wegens corona en mensen meer dan ooit aan hun schermen gekluisterd zitten, zonder mogelijkheid om stoom af te blazen.
De kritiek komt misschien onverwacht voor mensen op het kantoor die meer bezig zijn met de plek als onderneming, maar niet voor de mensen op de vloer die op de hoogte zijn van het culturele debat. Juist zij zijn het gezicht van De School en het aanspreekpunt. Creatief directeur Ernst Mertens belandt al gauw in een burn-out en trekt zijn handen ervan af. Het team voelt zich in de steek gelaten.'Silence is violence!'klinkt het op sociale media terwijl medewerkers in de weken die volgen zonder duidelijke leiding koortsig overleggen hoe het best te reageren op de berichten. Hoe langer die beslissingen duren, hoe hoger de emoties oplopen. En met elke knieval op sociale media lijkt de boel alleen maar verder te ontploffen.
Binnen enkele weken stort het imago van De School in. Plots willen mensen en organisaties niet meer met de club geassocieerd worden. Evenementen en exposities worden afgeblazen. Dj-residents, die groot zijn geworden onder de vleugels van De School, keren zich tegen hun club en tegen mensen met wie ze jarenlang samenwerkten. Vriendschappen worden verbroken. Een communicatiemedewerker krijgt voor het eerst in haar leven een paniekaanval. Ze is niet de enige. Het voelt alsof iedereen in het Amsterdamse nachtleven zich op dat moment moet uitspreken, kleur moet bekennen. Ruimte voor twijfel of ambivalentie is er niet.
Juist omdat de belofte van vrijheid van De School groot was, was de teleurstelling dat ook. Het bracht smet op een plek die ook voor Geórgia van grote betekenis was. 'Uitgaan is meer dan drugs en feesten. Ik kwam hier voor danstherapie.
Terwijl ik voor andere therapie al jaren op de wachtlijst sta. De School was een van de plekken waar ik kon ontspannen, het voelde als een thuis. Ik kende de mensen, zij kenden mij.'
In een poging de verbinding te herstellen organiseert de club een live te volgen gespreksavond:Taking Responsibility.Een avond die je niet zonder samengeknepen billen kunt terugluisteren. Directie en medewerkers proberen verantwoording af te leggen tegenover een kritische achterban. Maar ze zijn inmiddels zo nerveus om het verkeerde te zeggen dat ze soms helemaal stilvallen of voorzichtig wat mompelen over concrete maatregelen.
Voormalig deur-host van de club Souhayla Ou-Oumar was gevraagd de avond te modereren, een taak die ze met een aantal andere betrokkenen van kleur op zich nam. Ze aarzelt als ik haar benader voor een gesprek, maar zit uiteindelijk toch tegenover me op een terras.
Inde Volkskrantwas ze weggezet als strafpleiter, een beeld dat veel mensen deelden, gezien 'de lawine aan shit' die ze over zich heen kreeg. Onterecht, volgens OuOumar, die vurig begint te vertellen. 'Ik ben kritisch, ja, en dat maakt me niet altijd leuk. Maar ik ben niet destructief, ik ben veel liever constructief. Maar dan moet je elkaar wel kunnen aanspreken, en moeten mensen niet weglopen en altijd wat van de ander vinden in plaats van te reflecteren op hun eigen denken en doen. Er was zo lang weggekeken van bepaalde issues, en eindelijk was er ruimte voor al die verhalen, de emotie en frustratie. Maar we zaten daar allemaal óók uit liefde voor de club. Voor buitenstaanders is dat misschien moeilijk te begrijpen.'
Wat maakte de avond zo stroef en pijnlijk? 'Ik denk dat het team van De School daar zat met het idee: we gaan door het stof en we komen met concrete ideeën en dan kunnen we door. Maar dan ben je op eentime is money-manier aan het functioneren, en dat werd gevoeld door het publiek. Staan mensen dan werkelijk open om te leren? Ook de dingen die je eigenlijk niet wíl leren?'
Twee weken later worden de personeelsleden van De School bij elkaar geroepen - het eerste moment dat ze elkaar weer zien na die avond. Eigenaar Jochem Wertheimer kondigt dan de definitieve sluiting van de club aan. Om financiële redenen, is het officiële verhaal. Later geeft hij toe dat ook de roerige zomer een rol speelde. Een aantal medewerkers is dan al vrijwillig vertrokken, de rest komt zonder baan te zitten in een sector die al maanden gesloten is vanwege corona.
'Ben je nu blij?' beten mensen Ou-Oumar op het internet toe. 'Blij?! Natuurlijk niet. We kunnen het ons niet permitteren om een plek als De School te missen. Het clubaanbod is al zo schraal. Na de podcast dacht ik:yes,nu hebben we het doorbroken, het huis is er niet meer. Vanaf nu kunnen we samen gaan bouwen. Er zou een follow-up komen. Maar twee weken later gooien de witte mensen de handdoek in de ring en "laten ze iedereen gaan". Ze hadden zich voor het eerst de ander gevoeld. Blijkbaar was dat te pijnlijk, te ongemakkelijk.'
Is ze van plan naar de heropening te gaan? 'Ja, maar wel gereserveerd. Mij gaat het niet per se om de plek, maar om de community. Ga ik straks naar de club en zie ik vrouwen met hoofddoek in de tuin zitten? Zie ik straks de jongens die voor de deur hingen maar niet naar binnen durfden? Voelen zij zich nu wél welkom? Dan heb ik reden om te feesten.' Moet elke plek dan voor iedereen zijn? vraag ik. 'Nee, maarput your money where your mouth is.'
De dansvloer draagtde belofte van vrijheid. Maar wat verstaan we onder die vrijheid? Een clubnacht biedt tegenwicht aan het web van ongeschreven regels van de dag die bepaald gedrag afdwingen. Hier kunnen ervaringen die radicaal anders zijn dan het leven overdag ons de ogen openen voor nieuwe mogelijkheden, en kunnen we leren onszelf en de ander te accepteren. De dansvloer biedt ruimte om los te laten. De nacht is vergeeflijk. Hier is ruimte voor experiment, maar dan moeten we wel durven.
'Vrijheid wordt nu vaak opgevat als vrij zijn van confrontatie', schrijft filosoof Gerben Bakker in zijn boekDansen met de Hydra,waarin hij de schaduwzijden van onze veiligheidsbegeerte onderzoekt. Voor zijn begrip van vrijheid laat hij zich inspireren door Hannah Arendts idee van nataliteit. Dit is het creatieve vermogen iets nieuws te beginnen, iets wat geheel afwijkt van het voorgaande of de status quo. Nataliteit beschrijft dus ook de positieve openheid naar het onzekere; naar nieuwe mogelijkheden. Elke keer als je beslist het nu eens anders te doen, durft af te wijken, word je als het ware opnieuw geboren.
Deze typisch menselijke activiteit ontstaat altijd mét anderen. Het is niet zozeer een eigenschap van het individu, maar van een gemeenschap in zijn pluraliteit, legt Bakker uit. 'Alleen in samenspraak met anderen treden we buiten onze eigen referentiekaders en kunnen er dingen gebeuren die we in ons eentje niet voor mogelijk hadden gehouden.' Vrijheid schuilt dus in de politieke activiteit van het samenkomen en botsen van een veelheid aan stemmen.
Nataliteit en pluraliteit zijn bij uitstek principes van de nacht, waar mensen zich openstellen voor nieuwe ervaringen van de wereld en zichzelf. Waar het alledaagse tussen haakjes wordt gezet en de normale gang van zaken even wordt doorbroken. Waar vreemden samenkomen, verbonden door een gemeenschappelijke roes. En waar grenzen worden opgerekt, verwoest, ten behoeve van het onverwachte. Hier kun je niet vertrouwen op de zekerheden van de dag. Juist in die oncomfortabele spanning schuilt de schoonheid en de aantrekkingskracht van het nachtleven. In de nacht worden mensen opnieuw geboren.
Onze veiligheidsbegeerte en maakbaarheidsvertrouwen gaat volgens Bakker ten koste van het onzekere, maar vrije leven. 'Dit is de werkelijke catastrofe (...) dat mensen hun denkraam versmallen, het contact met anderen decimeren, en in de permanente kramp schieten van meer controle en de hoop op de absolute negatie van alle gevaar.' Hiermee bekritiseert hij het idee van'safe spaces'.Het zou volgens hem de weerbaarheid van mensen niet ten goede komen en de vrije uitwisseling van ideeën en ervaringen verstoren.
Maar die uitwisseling van ideeënvindt al niet op een gelijk speelveld plaats. Wat als bepaalde groepen mensen niet worden gehoord, of hun stem nog moeten vinden? De roep om veiligheid klinkt luid in het nachtleven. Clubcultuur is tenslotte geworteld in gemarginaliseerde gemeenschappen die 's nachts een plek vonden om te ontsnappen aan de uitsluiting en het geweld van de dag. De nacht biedt ruimte voor heling en troost door verbinding en plezier met gelijkgestemden, en bescherming tegen de kortzichtigheid van de wereld erbuiten. De benaming safe space maakt de club niet frictieloos, maar draagt de expliciete belofte van veiligheid voor een bepaalde groep mensen. Om dit te waarborgen stellen steeds meer clubs een uitdijend aantal gedragscodes op en volgt het personeel trainingen hoe om te gaan met grensoverschrijdend gedrag. Ook lopen er steeds vakerawareness-teams rond: een eerste aanspreekpunt voor als er spanningen ontstaan. De roep om veiligheid impliceert bovendien diversiteit en inclusie: zie je mensen zoals jij en hoor je erbij? Mocht er iets gebeuren, word je dan opgevangen door een gemeenschap waar je onderdeel van bent?
We hebben zowel spiegels nodigals ramen, zei auteur Sharron McElmeel eens gevat. Spiegels om jezelf te herkennen, maar ook ramen om te kijken naar hoe anderen leven. Hoe navigeert het nachtleven de spanning tussen die twee?
Waar in Berghain de blote borsten (en ballen) je om de oren vliegen, wordt op het Berlijnse festival Fluid uit naam van veiligheid elke blote tepel verboden om de machtsdynamiek in een heteronormatieve, seksistische samenleving uit te balanceren. Bij Fluid bestaat de gedragscode uit tien tekst-slides op Instagram, waarin onder andere het belang van consent, het buiten houden van racisme en het vragen naar iemands voornaamwoorden (hij, zij of hen?) wordt benadrukt. Ook heeft de organisatie aparte ruimtes laten cureren:'safer and braver spaces'die bedoeld zijn voor specifieke groepen mensen. Zo is er een ruimte voor en door niet-cis mannen (zoals de Duitse afkorting flinta+ impliceert), een ruimte voor mensen van kleur en eentje voor mensen die snel overprikkeld zijn. De Berghain daarentegen communiceert amper. In de hoge hallen van de oude elektriciteitscentrale hangt een ruige, hete sfeer. En hoewel de club geroemd wordt om de bescherming die ze biedt tegen haat jegens een queer gemeenschap, hoef je geen vraag om toestemming te verwachten voor de hand op je bil, zeker niet in de donkerste hoekjes.
Welke plek is vrijer? En wat weegt zwaarder: de openheid om nieuwe dingen te ontdekken in onszelf en de ander, of de veiligheid van een ruimte met gelijkgestemden? Vrijheid hoeft niet te betekenen dat alles geoorloofd is, maar overschrijding is niet noodzakelijk reden voor regulering. De roep om veiligheid is belangrijk maar we moeten wel erkennen dat regels opstellen op een plek waar mensen juist hun grenzen opzoeken op z'n minst ingewikkeld is. Gedragscodes spreken vaak niet voor zich en grenzen zijn niet altijd duidelijk op een dansvloer waar mensen letterlijk tegen elkaar aan schuren. Hoe kan een gevoel van veiligheid worden gewaarborgd zonder dat de moraal van de dag te veel naar binnen sijpelt?
Spanningen tussen veiligheid en vrijheid worden op de spits gedreven als het gaat om deurbeleid. Selectie aan de poort blijft altijd wrang, omdat er moet worden uitgegaan van aannames over bezoekers, op basis van kleding, uitstraling of hoogstens enkele vragen.
De School stond misschien bekend om de inclusiviteit, maar inclusief voor wie? Lange rijen nerveuze mensen die de line-up uit hun hoofd leerden, hoopten door de ballotage van de host te komen. Maar er was ook altijd een tweede rij. Voor de mensen op de gastenlijst, de mensen die 'mensen kenden' en die niet hoefden te wachten, een kus kregen van de host en door konden met hun avond. Zelfs clubgangers die kritisch zijn op de scheidslijn tussen in- en outcrowd waren blij als ze werden uitgenodigd voor de besloten Facebook-groep die je een vaste plek op die gastenlijst kon garanderen. Zouden in het kader van diversiteit die gastenlijstplekken niet beter gereserveerd kunnen worden voor mensen die een ticket van inmiddels twintig euro niet kunnen betalen? Of voor mensen uit de buurt?
Souhayla Ou-Oumar is zich maar al te bewust van deze spanningen. 'Bij De School werkte ik soms een shift van twaalf uur, er staat een rij waar je het einde niet van kan zien en jij moet beslissen wie er past bij de sfeer van de club. Dat is een grote verantwoordelijkheid. Voor mij was het belangrijkste: ik sta hier voor de community, niet om de exclusiviteit van een coole club in stand te houden. Zo'ngatekeeperwil ik niet zijn. Mij boeit het niet of mensen weten wie er binnen draait. Ik probeer liever een indruk te krijgen of iemand een open mind heeft.' Maar hoe doe je dat? En wie voelt zich überhaupt geroepen om in de rij te gaan staan?
Omdat de nacht een sociaal vangnetvormt voor mensen die overdag te maken hebben met discriminatie, wordt het gesprek over inclusiviteit daar op het scherp van de snede gevoerd. Ideeen die besproken worden in talkshows, hoorde ik jaren eerder in de rokersruimte. Toiletten waren in clubs al decennialang genderneutraal, voordat het in de politiek een ideologisch twistpunt werd. De discussies in die voorhoede gaan er fel aan toe, tegen een achtergrond van een gepolariseerd maatschappelijk debat waarin opvattingen vaak aan identiteit worden gekoppeld en dus al gauw persoonlijk worden. Met sociale media als vurigste strijdveld en katalysator.
'Dat was een heel pijnlijke periode, ik weet niet of ik het allemaal weer wil oprakelen.' 'Het blijft natuurlijk een gevoelig onderwerp.' 'Als je mijn naam er maar buiten laat.' Het is een greep uit de reacties die ik kreeg op het verzoek te praten over wat zich afspeelde rond de sluiting van De School. De verhalen die toch gedeeld worden maken duidelijk dat de gebeurtenissen zich niet laten vangen in lege termen als 'woke' en 'cancelcultuur'. Ze leggen juist de menselijkheid eronder bloot, die in het felle debat over diversiteit en inclusie vaak verloren raakt.
Maar in een debat waarin weinig beweegruimte bestaat tussen goed en fout, is er nauwelijks ruimte voor nuance en nemen mensen liever geen risico's. We willen vooral het goede doen. Ou-Oumar erkent de polarisering en de gevoeligheid die dat oplevert. 'Er heerst een bepaalde sensitiviteit. Ongemakkelijkheden worden uit de weg gegaan of als een probleem gezien, in plaats van als mogelijk leerzame momenten. Een botsing in overtuigingen hoeft niet het einde te zijn of te betekenen dat ik geen begrip heb voor de situatie van de ander. Zo snap ik ook dat het pijnlijk was om als directeur je creatie, je droom, uit je handen te zien glippen.'
Het heropeningsstatement van De School toont een club die vooral wil lijmen en belooft het beter te zullen doen. Achter de schermen hebben de ontslagen ruimte gemaakt voor een heel nieuw team. Met uitzondering van eigenaar Wertheimer zelf. Samen met de nieuw aangestelde operationeel directeur Erdal Kiran voerde hij verzoeningsgesprekken met bezoekers, medewerkers en artiesten. De organisatie kent nu een duidelijke klachtenregeling en er zijn vertrouwenspersonen aangesteld. Een team diversiteit, gelijkwaardigheid en inclusie doet aanbevelingen aan de directie. Het personeel belooft nu in ieder geval een goede afspiegeling te zijn van de bezoekers. Het plaatje klopt. Wat de bezoekers hiervan merken, zal nog moeten blijken.
'Een echt inclusieve politiek is een ongemakkelijke, onveilige politiek', schrijft filosoof Amia Srinivasan inHet recht op seks.Een beweging die gelijkheid nastreeft kan zich niet de illusie permitteren dat belangen altijd overeenkomen en dat plannen geen onverwachte, onwenselijke gevolgen hebben, legt ze uit. We moeten accepteren dat stemmen zullen botsen, en hier niet voor terugdeinzen maar het gesprek aan blijven gaan. Het hoeft niet altijd gezellig te zijn.
Juist in die rommelige tussenruimte, waar een oordeel wordt uitgesteld, gebeuren de interessantste dingen. Dit is de belofte van de nacht. Hier kunnen we leren van elkaar en de moraal uitdagen. In dat licht inspireert Donna Haraways idee van'staying with the trouble'.We modderen samen voort in de wetenschap dat we de frictie en spanningen in het nachtleven nooit helemaal weg kunnen, en misschien ook niet moeten nemen. Dat grenzen niet altijd duidelijk zijn, en ongemakkelijkheden niet het einde. De nacht is bij uitstek een plek voor experiment en onvoorziene verbindingen, maar dan moeten we wel durven. We moeten weer in de schemer leren dansen.