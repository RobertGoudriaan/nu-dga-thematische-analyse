Sloopkogel van barmhartigheid Opera La traviata

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
15 februari 2024
Conclusie naLa traviata,deze maand in het Muziektheater in Amsterdam: het vuur van Verdi's tranentrekker werkt nog steeds. Kan deze tijd iets van Verdi's successen leren? Ja. Eenvoud.
Op 26 februari 1901worden de stoffelijke resten van Giuseppe Verdi en zijn vrouw Giuseppina overgebracht naar het Milanese Casa di Riposo, een door Verdi gefinancierd rusthuis voor armlastige musici op leeftijd. De plechtigheid is een nationale gebeurtenis, leert een onvergetelijke foto. Milaan ziet zwart van de mensen. De lijkwagen steekt tragikomisch hoog boven de massa's uit.
Het land eert een groot man, die met profetische rechtschapenheid het Italiaanse imperialisme in Ethiopië veroordeelde en een adellijke titel had geweigerd. Vlak bij zijn landgoed in de buurt van Busseto, het dorp waar hij opgroeit, laat Verdi een ziekenhuis en als werkgelegenheidsproject drie melkboerderijen bouwen. De onderhandelaar Verdi, schrik van uitgevers en impresario's, zorgt even goed voor anderen als voor zichzelf. Als hij zich benadeeld voelt door zijn uitgever Ricordi, komt hij persoonlijk de boeken controleren. De guerrilla levert hem een schadevergoeding van vijftigduizend lire op. Intussen trekken na elke Verdi-première sinds zijn doorbraak metNabuccoin 1842 operafansViva Verdi!scanderend door de straten. In hetRisorgimentowordt de uitroep acroniem voor'Viva Vittorio Emanuele, Re d'Italia'.De Hebreeuwse gevangenen in het slavenkoor uitNabuccoworden symbool van een door Oostenrijk geknecht Italië. Een nationale held.
De muziek is als de man. Fier maar ruimhartig, wild en prachtig. Zo worden geen componisten meer begraven en dat is omdat ze zo niet meer worden gemaakt. Ze schrijven niet meer voor de massa die voor Verdi maatstaf is. Terwijl nu bijna iedere overleden componist snel wordt vergeten, zoekt Verdi tactisch rekenend zijn publiek op. Hij berekent zijn drama's op de psychische reflexen en de aandachtsspanne van de toehoorder; niks te lang, niks te veel, niks te moeilijk. Daarvoor hoeft hij niet door de knieën. Hij is een genie, dus hij kan dingen groots eenvoudig zeggen. Dat werkt. Zijn populariteit neemt André Rieu-achtige vormen aan. De Verdi-merchandising dient zich aan. De middenstand levert sauzen, sjaals en hoeden à la Verdi. Draaiorgels spelen Verdi.
Uniek aan Verdi is dat hijzijn doelgroepen zonder enige concessie weet te treffen met muziektheater naar Schiller en Shakespeare. Zijn begaafdheid doet in de negentiende eeuw voor geen Duitse of Oostenrijkse meester onder en zal zich per opera blijven ontwikkelen, waardoor de fans spelenderwijs kunnen meegroeien met een steeds geraffineerder idioom. En dat zonder ons, zouden de met beleidsinstrumenten worstelende doelgroepverbreders van de Raad voor Cultuur nu hebben verzucht. Zonder subsidie ook, zou nieuwrechts smalend aanvullen - niet wetend dat Verdi als parlementariër in het verenigde Italië al voor staatstheaters pleitte. Maar inderdaad wordt Verdi groot als ondernemer in de vrije sector. Hoe kan een componist met zo'n kostbare kunstvorm als muziektheater in heel Europa zo succesvol zijn?
Omdat opera maken en produceren in die tijd nog betrekkelijk eenvoudig is, dat is één. Je tekent als componist een contract met een operahuis, schrijft het stuk, zeept het ter plekke in en orkestreert het ter plaatse, waarna het al naar gelang het succes in binnen- en buitenland wordt gespeeld tot iedereen het zat is. Al in 1845 wordt Verdi uitgevoerd van Engeland tot Turkije. Met zijnRequiemtourt de gearriveerde meester als een superster door half Europa. In Wenen is ook de gestrenge Brahms van de muziek onder de indruk.
Hoe kan dat met een oeuvre dat tot ver in de twintigste eeuw met expliciete of latente geringschatting is bejegend? Kracht. Met gloeiend, eerlijk sentiment kom je een eind. In Verdi's evergreenLa traviata -vrij naar het uit het leven gegrepenLa dame aux caméliasvan Alexandre Dumas fils - sterft de door het burgerdom vertrapte courtisane Violetta aan de tering. Haar vriend Alfredo trekt zijn al zieke minnares uit het milieu en de twee beginnen voor zolang het duurt een nieuw leven op het platteland. Dan eist Alfredo's vader dat Violetta met zijn zoon breekt om het huwelijk van zijn dochter en het blazoen van zijn familie niet te schaden. Ze buigt met een door de vader niet verwachte waardigheid, die hem ontwricht, en keert onttoverd terug naar het Parijs van de zonde. Alfredo, die van niets weet, schoffeert haar in het openbaar, en als hij van de toedracht op de hoogte wordt gesteld is het te laat. Ach, het noodlot.
In het Amsterdamse Muziektheater speelteen beter orkest dan Verdi ooit hoorde, het Rotterdams Philharmonisch, maar de hartstochtelijke drang om je te raken is ongeacht de uitvoeringaltijdaangrijpend. Kitsch? Dan grootse. 'Kitsch', schreef de dirigent Wilhelm Furtwängler over dat woord, 'is de angst van de kritische halfintellectueel voor de volledige overgave.' De tranen met tuiten zijn die schaamte snel voorbij. Door de herkenbaarheid van een tragiek uit moedwil en misverstand, de eeuwige deconfiture van een moreel te hoog te paard zittende burgerij. Door de eenvoud en waarachtigheid. Verdi zegt alles zo simpel, wreed of lyrisch mogelijk. Het noodlot in de operaLa forza del destinokrijgt de vorm van drie signaaltonen in koper en hout. Tweemaal drie donderende e's in lange noten, gescheiden door een stilte.
Het effect is misschien ook zo overdonderend omdat het noodlot Verdi driemaal treft. Tussen
1838 en1840 sterven binnen twee jaar zijn dochter, zoon en vrouw. Daarna komt hij zelf in aanvaring met de burgermoraal, als hij aanvankelijk ongehuwd gaat samenwonen met de intelligente, buitengewone Giuseppina, moeder van twee buitenechtelijke kinderen. Dat valt verkeerd in zijn milieu. Verdi's weldoener en ex-schoonvader Antonio Barezzi, vader van zijn overleden vrouw, spreekt zijn zorgen uit. Verdi's antwoordbrief lijkt als twee druppels water op zijn opera's. Het is een schitterende sloopkogel van tact, barmhartigheid en nietsontziende eerlijkheid. Daarna is het voor altijd goed tussen Barezzi en de schoonzoon. Verdi's muziek werkt net zo. Je hoort: op jou kan ik bouwen. Naarmate Verdi hoger reikt, verdiept zich dat gevoel tot lotsverbondenheid. Zijn emancipatoire fierheid slaat als blijvend optimisme op je over.
In de operaStiffeliovergeeft tot schrik van de censuur in Trieste een dominee zijn overspelige vrouw. De nar Rigoletto, titelheld van de eerste Verdi-opera waarin Rossini Verdi's grootheid ziet, mag van de Venetiaanse censuur geen gebochelde zijn. Voor Verdi is dat juist essentieel. Hij wil de waardigheid van de figuur tonen, 'gepassioneerd en vol liefde'.
La traviata,dat voor de opera van toen zeer ongebruikelijk in het heden speelt, noemt hij welbewust een onderwerp voor deze tijd. De keuze voor achttiende-eeuwse kostuums in de eerste, door slechte solisten geflopte Venetiaanse productie in 1853 wekt zijn woede. Hij wil geen kostuumdrama, hij wil de tijdgeest agenderen. De dramaturg in hem is evenzeer de socioloog als die strategisch opererende vermaakmachine, zeker wanneer hij na zijn eerste, muzikaal nog vrij spartaans geconstrueerde opera's de grote sprong voorwaarts maakt met zijnMacbethvan 1847, zijn eerste complete meesterwerk.
Daarna komt het genie in hem steeds vaker uit de kast. InLuisa Miller, La traviata, RigolettoenIl trovatorevan een beetje tot een beetje veel, in het kolossaleSimon Boccanegravan 1857 continu. Vanaf dat moment schrijft hij vanDon Carlostot en metFalstaffsteeds langzamer en steeds nauwkeuriger uitsluitend meesterwerken. Zijn librettisten gaan tot het laatst over de knie. Verdi eist maximale condensatie van de tekst totdat het woord zo fier direct treft als de noten.
Zijn toon heeft vele wortels, in de eerste plaats nationale. Hij komt van zijn held Rossini, van Donizetti en Bellini, van de complete Italiaanse vocale traditie sinds Palestrina. Maar ook van de Weense klassieken Haydn, Mozart en Beethoven, in het bijzonder de laatste. Daar raken heroïsche temperamenten elkaar, al hebben ze stilistisch weinig met elkaar gemeen. Beethoven schrijft één opera, Verdi 28. Beethoven worstelt met zijn materiaal, Verdi schrijft in de eerste twintig jaar van zijn carrière schijnbaar moeiteloos nieuwe stukken.
Anderzijds zijn ze allebei lezers en onbuigzame karakters, allebei Schiller liefhebbende moralisten voor wie de vorm nog vent is. In BeethovensOde an die Freudewordt via Schiller deNegende symfonieeen groots verheffingsinstrument, en in zijn correspondentie vat Beethoven het componeren ondubbelzinnig als morele opdracht samen. 'Alleen de kunst en de wetenschap verheffen de mensen tot de Godheid.' Dat had de woeste agnost in Verdi uit het hart gegrepen kunnen zijn. Hij zoekt die heilige waarachtigheid en gaat er ver in. Tijdens het werk aanOtellomet Boito vraagt hij een bevriende schilder een portret van Iago te vervaardigen om greep te krijgen op zijn voorstelling van het kwaad. Hij wil de schurk voor zich zien.
In die concrete,op effect gerichte precisie hadden Beethoven en Verdi elkaar vast gevonden. Ze dienen de kunst, niet het systeem. Ze schrijven geen pamfletten, gedragen zich niet zoals een Wagner of Schönberg als profeten, maar adresseren nederig-ambachtelijk maar trots het oor om de verloren mens een hart onder de riem te steken. Dat is nodig, omdat al in de negentiende eeuw de kloof tussen muziek en massa een serieus probleem wordt. Schumann en Wagner spreken weliswaar graag over het volk, ze bereiken het in afnemende mate. Hun taal wordt een elitetaal, en in de vrijgekomen ruimte één etage lager schuift het betere amusement.
Onder een bovenbouw van symfonieën en muziekdrama's glijden de voze onderwerelden van wals en operette. Bij Verdi heeft dat cultuurschisma niet plaatsgevonden omdat kunst- en volkscultuur in zijn Italië nog één zijn en omdat hij, meer dan Wagner, die hij bij alle bewondering voor zijn muziek beschuldigt van omslachtigheid, het sublieme zoekt en vindt in het basale. Simpele maar ritmisch dwingende begeleidingsfiguren, herkenbare signalen en motieven, karakteristieke melodieën met de klare lijn van een Dick Bruna-tekening; geen Rembrandt, maar je ziet wat het voorstelt. Zo is hij, hard, duidelijk en zuiver.
Eén wil moet overwinnen, zegt hij, en dat is de zijne. Daarin is Verdi Beethovens enige echte erfgenaam geweest. Met zijn heroïsche geloof in aanspreekbaarheid zou Verdi juist vandaag een lichtend voorbeeld voor de kunsten moeten zijn, nu de toegankelijkheid van cultuur van overheid tot opiniepagina zo onder het vergrootglas ligt. Anders verliest ook het muziektheater het gevecht tegen de bleke dood van lauwe massapop en TikTok. Er moet iets gebeuren.
La traviata,te zien t/m 18 februari, Nationale Opera & Ballet, Amsterdam