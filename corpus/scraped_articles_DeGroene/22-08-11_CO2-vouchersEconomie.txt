CO2-vouchers Economie

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
11 augustus 2022
In december 2019 werd in het praatprogrammaPauwdoor een tafelgast voorgesteld het land preventief op slot te doen, om te voorkomen dat een virus uit China om zich heen zou grijpen. Urgent, vond ze, want het kon ieder moment te laat zijn. Aan tafel werd beleefd gelachen, op Twitter viel iedereen over haar heen. Belachelijk, onnodig, onuitvoerbaar. En beseften die bevoorrechte BN'ers wel hoe oneerlijk vrijheidsbeperkingen zouden uitpakken?
Oké, dit is nooit gebeurd. Maar die fictieve gast illustreert wat vorige week bijOp1wél gebeurde. Econoom Barbara Baarsma stelde er voor om iedere Nederlander evenveel CO2-uitstoot-vouchers te geven. In een blockchain-administratie wordt aan al je activiteiten de bijbehorende CO2-uitstoot gekoppeld. Meer dan je budget aan vouchers mag je niet uitstoten. Wie dat toch wil, moet in de blockchain vouchers bijkopen van mensen die schoner leven. Het plan kwam haar op een vloedgolf van kritiek te staan.
Waarom is men zo boos? Het voorstel zou de ongelijkheid in de hand werken (klopt) en de privacy schenden (inderdaad). Het geldt allemaal evenzeer voor de coronamaatregelen, waar diezelfde critici in meerderheid achter staan, want gerechtvaardigd door de noodsituatie. De conclusie is dat ze niet het idee hebben dat we in een noodsituatie zitten. Lezen ze de klimaatrapporten wel?
Baarsma's voorstel is in de praktijk onuitvoerbaar. Een overheid die geen bedden voor een paar asielzoekers kan neerzetten, kan geen CO2-administratie voor achttien miljoen mensen opzetten, met of zonder blockchain.
Het plan zou ook niet werken. Gelijke uitstootrechten worden via marktwerking heel snel ongelijk. Een dergelijk idee werd in de jaren negentig uitgeprobeerd in Polen, Rusland en Tsjechoslowakije. Aan de gehele bevolking werden vouchers uitgedeeld die recht gaven op aandelen in geprivatiseerde staatsbedrijven. Het lijkt eerlijk: iedereen evenveel aandeel in de industrie van het land. Helaas, zo werkt de markt niet. Het management van de bedrijven kocht de vouchers op, de verarmde bevolking kon het geld goed gebruiken. De nieuwbakken markteconomieën startten direct met enorme bezitsconcentratie; de Russische oligarchie was geboren.
Zo zou het met verhandelbare uitstootvouchers ook gaan. Daarmee is het plan niet alleen onuitvoerbaar en oneerlijk, maar ook vrij ineffectief. Wereldwijd komt de helft van alle CO2-uitstoot van de rijkste tien procent van de bevolking. Die kunnen vouchers bijkopen, dus ze houden hun SUV's en vliegvakanties. De submodale Nederlander die jaarlijks - heel klimaatvriendelijk - naar de camping in de Achterhoek gaat, zal graag zijn uitstootrechten verkopen. Hij kan ze toch niet opmaken, en het geld is zeer welkom. Effectief beleid is: pak de zware vervuilers aan. Het voucherplan doet het tegenovergestelde.
Toch ben ik blij met Baarsma's voorstel. Wie kritiek heeft, zei ze, moet met een alternatief komen. Wie dit voorstel wegzet, wordt zo gedwongen om te zeggen wat we dan moeten gaan doen. In die zin is het een retorisch sterke zet. De alternatieven liggen immers voor het oprapen en toch gebeurt er niets. Baarsma's voorstel dwingt ons dit te erkennen - en wie weet eindelijk iets te gaan doen.
Belast kerosine normaal. Ga volgende week rekeningrijden. Stop de zeventien miljard jaarlijkse subsidie voor de fossiele industrie. Isoleer tochtige woningen, met voorrang boven het bouwen van grote huizen. Leg zonnepanelen op alle overheidsdaken. Het zijn allemaal geen voucherplannen met grote administratieve druk en privacy-problemen. Het zijn direct uitvoerbare stappen, en we hebben ze zeven jaar na 'Parijs' NOG STEEDS NIET gezet.
Extinction Rebellion heeft mijn warme sympathie. Ik ben zelf te bangelijk om me op een druk kruispunt aan het asfalt te lijmen, maar zou wel aan de kant staan applaudisseren. Om diezelfde reden ben ik blij met Baarsma's voorstel. Ze was even de salonfähige versie van Extinction Rebellion. Doe iets extreems, zeg iets geks dat op zich de uitstoot niet vermindert, maar dat wel zozeer ontregelt dat het tot bezinning leidt, en wie weet actie.
Baarsma's voorstel klinkt inderdaad extreem. Maar hoelang nog? Extreem, dat leek het land op slot doen ook. Maar die fictieve gast bijPauwkreeg wel gelijk. Als we de haalbare klimaatmaatregelen nu niet willen nemen, krijgen we klimaatrampen die tot extreme maatregelen zullen nopen, wie weet een voucherplan. Of zullen we dan toch maar die kerosinebelasting invoeren? Kies maar.
Of zullen we dan maar die kerosinebelasting invoeren?