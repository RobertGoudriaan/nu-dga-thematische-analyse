Stilleven

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
7 december 2023
FILM Fallen Leaves
Aki Kaurismäki, Finse maker van absurdistische films met een vleugje sociaal realisme, componeert scènes zo secuur dat het soms lijkt of je naar een stilleven kijkt. Felle kleuren in een hoog-contrastbelichting, dat laatste haast in film-noirstijl, scheppen een sfeer van melancholie. Vaak zitten twee personages tegenover elkaar aan tafel en is er in het midden een object dat je blik trekt als een magneet.
In Kaurismäki's nieuwste, over supermarktmedewerker Ansa (Alma Pöysti) die bouwvakker Holappa (Jussi Vatanen) ontmoet, is het object een vaas bloemen. Het is hun tweede date en zij heeft gekookt. Na het eten zeggen ze haast niets tegen elkaar; ze kijken elkaar alleen aan, half glimlachend. Op de achtergrond hangen lichtoranje gordijnen met vitrage. Hij heeft een geel overhemd aan, zij draagt een jurk in dezelfde kleur als de gordijnen. Beide kleuren keren terug in de bloemen die in een vaas op tafel staan.
De mise-en-scène bepaalt de betekenis: deze twee mensen leven bescheiden - zie de inrichting van haar appartement - maar er is balans, iets wat volledig klopt, en dat is de passie van de ontluikende liefde. Een soortgelijke scène speelt zich af inThe Man Without a Past(2002) waarin het object op tafel een leeg kopje is en Leger des Heils-medewerker Irma (Kati Outinen) en de man zonder verleden, lasser (Markku Peltola), bezig zijn hun hart aan elkaar te verliezen.
Holappa en Ansa hebben inFallen Leaveseen bestaan aan de onderkant van de samenleving. Zij raakt haar baan kwijt als ze een boterham die over datum is naar huis wil nemen, niet om zelf op te eten maar om aan daklozen te geven. Hij is een alcoholist die geen autoriteit kan verdragen en daardoor vaak werkloos is.
De strikte vorm van Kaurismäki's films verbergt grote emoties.Fallen Leavesverbeeldt een hartstochtelijke liefdesrelatie zonder dat de betrokkenen ook maar iets laten blijken van begeerte, of dat moet zitten in het oogcontact tijdens het eerste diner. En in verwijzingen naar klassieke liefdesmelodrama's alsAn Affair to Remember(1957) met Cary Grant en Deborah Kerr - 'cinema' is hier nadrukkelijker aanwezig dan in eerder werk van Kaurismäki. Op Ansa's en Holappa's eerste date, waarop zij naar de film gaan, gaat de camera subtiel langs affiches op de muur bij de ingang, onder meer van een Fu Manchu-film enRocco e i suoi fratelli(1960) van Michelangelo Antonioni. Later raakt Holappa het telefoonnummer van Ansa kwijt en keert hij terug naar de bioscoop in een vergeefse poging alsnog contact met haar te maken. Een prachtige scène: Holappa eenzaam voor het zaaltje met op de achtergrond posters die verhalen aankondigen van mensen die groots en meeslepend leven.
In de stilte van hun bestaan vinden Holappa en Ansa een manier om bij elkaar uit te komen. Maar of ze bij elkaar blijven? Kaurismäki toont Holappa in een treffend shot: zijn reflectie in een gebroken spiegel.
Te zien vanaf 7 december
September Film | Holappa (Jussi Vatanen) en Ansa (Alma Pöysti) in Fallen Leaves