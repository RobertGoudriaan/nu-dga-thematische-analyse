Wonder meisjes Toneel The Omen

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
14 maart 2024
The Omengaat niet alleen over anorexia, de makers en acteurs hebben er zelf mee te maken. Wat weigeren meisjes als ze voedsel weigeren? is de centrale vraag van de voorstelling.
Acht jonge vrouwenstaan roerloos op tafels en stoelen in de ruimte van het universiteitsgebouw in Amsterdam. Dan klinkt het in koor:
Wij zijn de dochters van de hongerkunstenaressen.De vastende, heilige mystica's. De wondermeisjes die zonder voedsel konden en tentoon werden gesteld De vrouwen die zo mager waren dat ze als heksen werden verbrand De hysterica's van Freud. De pathologische anorexieten uit de DSM, het handboek van psychiaters.Wij worden gezien, al eeuwenlang, als irrationele, gemankeerde, met het lichaam geobsedeerde, wilsonbekwame meisjes die tegen zichzelf in bescherming genomen dienen te worden.Wij zijn er.
Vandaag is de tweede repetitie van het stukThe Omenvan gelauwerd theatermaker Alexandra Broeder over het vraagstuk van anorexia. De speelsters hadden of hebben een eetstoornis. Voor het script putte Broeder uit de gesprekken met hen, uit haar persoonlijke geschiedenis en die van ervaringsdeskundige zorgethicus Heleen Wesselius die ook op het toneel staat, net als zijzelf.
Het check-in-rondje om te peilen hoe iedereen erbij zit, is net achter de rug. Ankie heeft het vrijkaartje voor de voorstelling nog niet weggegeven. 'Wie ben ik om deze ruimte in te nemen?' Ook Bo vindt het lastig om mensen voor de voorstelling uit te nodigen. 'Er speelt schaamte mee. Anorexia is toch een precair onderwerp.' Esqua maakt zich zorgen over terugslag. Ze heeft veel aan haar hoofd, maar kijkt desondanks uit naar de voorstelling. 'Over het echte verhaal achter de eetstoornis voel ik geen schaamte.'
Alexandra Broeder is artistiek leider van Tijd van de Wolf, een theatercollectief dat voorstellingen maakt op het snijvlak van kunst en psychiatrie. Zij heeft haar sporen verdiend in het werken met kwetsbare kinderen en jongeren. 'Zij geven me toegang tot mijn onderbewustzijn en fantasie', vertelt Broeder. 'In eerdere voorstellingen hadden kinderen een horrorachtige aanwezigheid. Ze gedroegen zich niet naar het beeld dat wij volwassenen van ze hebben. Nu doe ik hetzelfde met jongeren met een psychische kwetsbaarheid. Zij functioneren als mysterieuze gidsen die de bezoeker in contact brengen met zijn of haar eigen duistere kanten.'
InThe Treestonden zes meisjes uit een psychiatrische kliniek centraal, inThe Gift(doorHet Parooluitgroepen tot de beste voorstelling van 2022) hield de 22-jarige Anouk van Kampen een monoloog over haar doodsverlangen, en nu is er dusThe Omen,met als centrale vraag: wat weigeren meisjes als zij voedsel weigeren?
'Tijdens corona ontwikkelden steeds meer jongeren anorexia, en ook op steeds jongere leeftijd', vertelt Broeder. 'Als oorzaken werden genoemd enerzijds het intensieve gebruik van sociale media en anderzijds het isolement waarin ze terechtkwamen. Ik geloof zeker dat het daarmee te maken had, maar legde corona misschien ook nog iets anders bloot? Zegt de toename van anorexia iets over onze samenleving? Is het een teken? Vorig jaar had ik een droom van allemaal vrouwen in dwangbuizen in de tuin van een gesticht. Ze gedroegen zich als gekken maar provoceerden ook. Zeiden: "Kijk wat met ons gedaan is. Jij moet ons een stem geven."'
Heleen Wesselius en Alexandra Broeder bieden in de voorstelling het overkoepelende perspectief voorThe Omen.Wesselius belicht anorexia als een reactie op een patriarchale samenleving; Broeders verhaal gaat meer over haar persoonlijke zoektocht. De tekst die de meisjes uitspreken, is gebaseerd op de thema's die uit de gesprekken met hen naar voren kwamen: de moeite om ruimte in te nemen, de angst om te leven, de zoektocht naar veiligheid. De mythe van Persephone loopt als een poëtische rode draad door de voorstelling. 'Ik heb voor dat verhaal gekozen', zegt ze, 'omdat het beeld van verdwijnen en verschijnen, van reizen tussen onder- en bovenwereld, tussen licht en duister, goed aansluit bij de ervaring van de speelsters. Ze ervaren twee werelden, de "echte" en die van anorexia. En ze ervaren dwang van twee kanten - zowel de eetstoornis trekt aan hen als de omgeving - terwijl het juist autonomie is waarnaar ze op zoek zijn. Samen personifiëren ze Persephone.'
Ik ben Persephone. Toen ik 21 was - 17,14,14,13,15,14,15 - werd ik meegetrokken met een dwingende kracht naar een wereld onder deze wereld.
Persephone, de dochter van Demeter en oppergod Zeus, wordt door Hades ontvoerd naar het dodenrijk. Persephone weigert te eten zolang ze in de onderwereld verblijft. Als Zeus de radeloosheid van Demeter ziet, vraagt hij Hades haar terug te laten keren naar haar moeder. Hades stemt in, maar op zijn verzoek eet Persephone nog één maaltijd bestaande uit zes granaatappelpitjes. Wie eenmaal iets heeft gegeten in de onderwereld kan zich er niet meer van losmaken. Voor elke granaatappelpit moet Persephone jaarlijks een maand in het dodenrijk doorbrengen. In de lente gaat ze naar de bovenwereld om in het najaar terug te keren naar Hades.
Koor: Toen ik verdween was ik nog een meisje. Een meisje een meisje een meisje.
'Waarom zijn het vooral meisjes en jonge vrouwen die anorexia ontwikkelen? Die naar een manier zoeken om met het leven om te gaan door eten te weigeren? Het heeft met een vrouwbeeld te maken waar je in moet maar niet in wil: een beeld van niet te veel ruimte innemen', zegt Broeder. 'Maar ook met een neoliberaal systeem waarin alles maakbaar en meetbaar moet zijn. Met een patriarchale samenleving waarin het vrouwelijke perspectief vaak ontbreekt. En eenmaal ziek, met een zorgsysteem waarin opnieuw het vrouwelijke perspectief ontbreekt. Behandelingen zijn door mannen ontwikkeld, alles is opgeknipt in stukjes, er worden weinig dwarsverbanden gelegd. Het is vooral symptoombestrijding. Het probleem ligt bij het individu, terwijl ik denk dat vrouwen met anorexia reageren op een familiesysteem of een collectief systeem.'
Bij haarzelf begon anorexia te spelen op haar elfde, vertelt Broeder. 'Ik heb mijn vader nooit gekend. Ik herinner me dat ik naar school jogde met naast mij mijn beste vriendin op de fiets, en ik tegen haar zei: "Ik ben aan het afvallen, want als ik mijn vader ooit ontmoet, dan moet ik wel dun zijn." Ik had nog geen anorexia, maar blijkbaar al wel de koppeling gemaakt tussen uiterlijk en acceptatie. Ik heb lang geklooid met eten, was soms te zwaar, dan weer aan de dunne kant. Daarnaast speelde de symbiotische dynamiek met mijn moeder een rol. Ik worstelde met schuld en verantwoordelijkheid. Zij stond er alleen voor in de opvoeding en haar trauma werkte in mij door.'
Broeders probleem werd lange tijd bestempeld als een eetstoornis nao - niet anders omschreven. 'Pas toen ik eind twintig was, heb ik een diepe anorectische periode gehad. Ik was bezig met een nachtvoorstelling op Oerol. Had net een prijs gekregen, voelde de druk om te presteren, maar kon niet tegen het omdraaien van het dag- en nachtritme. Ik verloor de grip op mezelf en ben opgehouden met eten om mezelf staande te houden. Ik zocht wel hulp, maar begon dan toch stiekem weer met afvallen. Op een gegeven moment bleef de menstruatie uit en viel ik regelmatig flauw. Ik had dan wel het lichaam dat ik wilde, maar ik kon helemaal niet meer leven. Toen dacht ik: dit loopt uit de hand. Ik heb me aangemeld voor behandeling. Dat is goed gegaan, maar ik denk dat ik pas sinds een jaar of vier echt helemaal verlost ben van de laatste restjes eetstoornis.'
Eindelijk was ik mijn echte zelf. Mijn leven overzichtelijk.Mijn lichaam van mij.Het lichaam van een meisje. Aseksueel en onvruchtbaar.
'Wat ik herken in de verhalen van de speelsters is de angst om te leven, volwassen te worden. Mijn eigen seksualiteit vond ik lange tijd lastig. Het leven overspoelde me vaak en dit was mijn manier om daarmee om te gaan.'
Ethicus Heleen Wesselius schreefaan de Universiteit voor Humanistiek haar afstudeerscriptie onder de titelDe bestaansstrijd van het meisje met anorexia. 'De jongeren die ik sprak', zegt ze, 'raakten regelmatig verstrikt in hun verzet. Binnen de kliniek werkte dat vaak als een boemerang. Dat verzet verstikte hen verder in destructieve patronen en een gewelddadige en instrumentele benadering van hun lichaam. De onderliggende behoeften aan zowel autonomie als verbinding raken dan uit het zicht, en de strijd treedt op de voorgrond.'
Diantha beschrijft dat als volgt in de voorstelling:
Zes eetmomenten per dag. Doe je daar te lang over?Dan krijg je drinkvoeding. Lukt dat ook niet?Gedwongen een sonde door je neus, misschien wel zes keer per dag. De wc is een uur dicht na ieder eetmoment.Moet je toch naar het toilet? Dan gaat de verpleegkundige mee om te luisteren, en moet je zingen, terwijl je op de wc zit, zodat ze zeker weten dat je niet overgeeft.0,5 tot 1,5 kg per week aankomen.Geen kauwgom, geen koffie, geen kaneel. De ramen mogen niet open, 's nachts ook niet. En de verwarming moet aan, op 5.Eetmomenten mogen niet worden ingehaald. De consequenties van het missen van eetmomenten kunnen zijn: ontzeggen van bezoek.
Afnemen van spullen.
Zonder overleg ophogen van de eetlijst.
Een dubbele hoeveelheid calorieën geven in sondevoeding.
Je doorsturen naar een andere afdeling. Niet naar huis of school mogen.
Afgezonderd worden van de groep., Geïsoleerd of gefixeerd worden.
Of voor de groep op een vernederende manier worden aangesproken.
'Het probleem is niet opgelost als een jongere weer eet en op gewicht is, en dan terugkeert in een systeem dat niet veranderd is', zegt Broeder. 'We moeten hardop de vraag durven stellen: in hoeverre is onze huidige samenleving ziekmakend? Het is belangrijk dat we meer ruimte maken voor de gevoeligheid, de eigen kracht van meisjes en vrouwen. Zodat die niet naar binnen slaat en destructief wordt. De jongeren in deze voorstelling zeggen dat het hun helpt om hun verhaal in een breder perspectief te plaatsen. Het lost de eetstoornis niet meteen op, maar geeft hun het gevoel dat ze niet in hun eentje verantwoordelijk zijn voor het probleem waar ze mee worstelen. Familietherapeut Kitlyn Tjin a Djie stelt dat deze jongeren zuurstof blazen in vastgelopen systemen.'
Broeder gelooft wel dat jongeren met anorexia behandeld moeten worden, maar anders. 'Het belangrijkste is dat de ander je met echte nieuwsgierigheid tegemoet treedt. Minder symptoomgericht. Niet met protocollen en richtlijnen, maar met vragen: wat is jouw verhaal? Waarom doe je dit?'
Het is de avond van de première.Regieassistent Nikita Oldert houdt een oogje in het zeil, zoals ze dat de hele repetitieperiode heeft gedaan. Zijn de deelnemers gespannen? Voelen ze zich veilig? Geeft hier een aai, daar een hug. Het publiek stroomt de zaal in, waar een mysterieus toneelbeeld van de hand van Sacha Zwiers hun wacht. De jongeren vormen tegen een decor van planeten en rode pijnboompitjes een altaar. Grote gewaden van huiselijke stoffen en aan elkaar genaaide legerjassen bedekken hun lichamen. Niet omdat die niet gezien zouden mogen worden, maar omdat die altijd al onderwerp van gesprek zijn. Een zwarte spiegelvloer verbeeldt de onderwereld. Op het toneel op stokken de koppen van een haan, een zwijn, een hert en een paard: symbolen die geassocieerd worden met Persephone.
Zacht schemerig podiumlicht gaat aan en er klinken meditatieve klanken - een compositie van Roald van Oosten - en de zang van Nicky. Het publiek luistert ademloos, de hele voorstelling lang tot het voor de laatste keer in koor klinkt: 'Ik ben Persephone', gevolgd door: 'Ik ben Nicky, Ankie, Esmee, Sanne, Esqua, Bo, Alysha, Diantha.'
Kamerich & Budwilowitz | Vlnr: Ankie, Nicky, Esmee, Sanne, Esqua, Alysha, Bo en Diantha in The Omen