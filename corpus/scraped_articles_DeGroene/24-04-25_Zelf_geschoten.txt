Zelf geschoten

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
25 april 2024
TELEVISIE Vroege vogels
Sanne Rovers' documentaireGroenkijkersdeed beseffen dat ik lang niet naarVroege vogelshad gekeken - wat ik toch ooit 'nodige, heerlijke, onmisbare, gewone televisie' noemde. Op buis/ scherm begonnen in 1989. Op de radio bestaat het, aanvankelijkWeer of geen weergeheten, al sinds 1955. Voorspelbaar lijkt me dat het doorgaat tot in de eeuwigheid, tenzij Wilders de publieke omroep de nek omdraait of de mensheid zichzelf heeft uitgeroeid. Over dat laatste gaat het, meestal indirect, ook inVroege vogels, want ze kijken daar niet alleen in nestkastjes, vossenholen en naar nieuwkomer zeearend, maar volgen ook klimaatverandering, het verdwijnen van soorten en pogingen dat te voorkomen. Dus krijgen we veel natuurprofessionals: boswachters, biologen, ecologen, natuurfotografen.
Tot mijn vreugde bleek de eerste aflevering van dit seizoen,Zelf geschoten,juist gewijd aan audiovisuele 'groenkijkers' - amateurs die fotograferend en filmend al wat leeft in tuintje, weiland, buurt of eiland vastleggen. En de resultaten opsturen naar het programma, dat wekelijks een blokje reserveert voor kijkersbijdragen. Hopend ermee in de uitzending te komen: eer, bevestiging van bestaan, maar oprecht ook om anderen mee te laten genieten. Waarvoor dank.
Menno Bentveld, op aarde voor dit programma, bezocht en portretteerde individuen en stellen. Hartverwarmend door hun liefde en toewijding. Zoals Hilde en Oscar, woonachtig in Doodstil, Noordoost-Groningen. Toen ze hun huis kochten hadden ze, nog voor er een keuken in stond, een vijver gegraven - over prioriteiten gesproken. Huis en tuin vol dierenkeramiek van haar en ijzeren dierenbeelden van hem. 'Ik ben van het roest', zegt hij zelfspottend, want vergeet pretentieus artistiek gedoe: prachtig amateurwerk. Dat op Oscars ijsvogelbeeld zowaar een ijsvogel kwam zitten die ze rustig konden vastleggen (als je die ooit te zien krijgt, dan in een flits, waarna je je afvraagt of je hem echt gezien hebt - is mijn ervaring) lijkt me een grandioze beloning.
Andere ijsvogels: Renzo uit Rhoon filmde een echtpaar dat van alles probeert om hun jongste spruit eindelijk te lozen. Die blijft doorbedelen, terwijl zij juist nodig aan een nieuwe lichting willen beginnen. Als alle verjaagpogingen vergeefs zijn moet de kleine het zelf maar weten: ze gaan over tot de daad, enigszins gehinderd door het visvragend kind. Vertaal het maar niet naar de mens. Ach, de natuur kent maar één opdracht: instandhouding van de soort - eten en paren. En gegeten worden. De havik in Hilde's tuin heeft de huismus in zijn klauwen en begint het beestje, nog levend, te plukken. Renzo is trouwens kraanmachinist in de Rotterdamse haven en geniet van zomerse nachtdiensten als rond 04.00 uur de zwarte roodstaarten gaan zingen. Ik bewonder hem. Waar Menno bij is ziet Gerard, al jaren filmend op zijn Vlieland, voor het eerst zeehonden paren op het strand. 'Met consensus', stelt hij, grappend, vast. Maar hij is ook licht geroerd.
Walter van der Kooi
Vroege vogels,BNNVARA, zondags, NPO 2, 19.25 uur. Terugkijken: NPO Start
NPO / BNN VARA | Vroege vogels op het strand van Vlieland