Suiker en geweld Film Poor Things

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
8 februari 2024
Het is aan Emma Stone's kwaliteiten te danken dat Bella Baxter, geen subtiel personage, geen freak wordt. Zij en Willem Dafoe spelen in Yorgos Lanthimos'Poor Thingshun rollen serieuzer dan de film zelf lijkt te zijn.
Een paar jaar geledenging er een raadsel viraal op internet: als Teresa's dochter de moeder van mijn dochter is, wie ben ik dan in relatie tot Teresa? Er werden artikelen aan gewijd met tekst en uitleg, en ellenlange Reddit-threads. Er kwam geen onbetwist antwoord uit (ook niet op de vraag wie in godsnaam Teresa was). Zelf kan ik honderd keer naar zo'n vraag kijken, zonder dat een oplossing zich ook maar in de verste verte aandient. Voor mijn geestesoog doemt een heel labyrint van moeders en dochters op, voorouders en nazaten, vrouwen die elkaar zitten te baren, zonder oorsprong en zonder einde.
Zoiets overkomt me ook als ik te lang stilsta bij het centrale, groteske gegeven in Yorgos Lanthimos' negende speelfilmPoor Things:dat het hoofdpersonage, de wilde, roekeloze, innemende Bella Baxter (Emma Stone), nooit is geboren maar geassembleerd door een dokter die het brein van een ongeboren maar bijna volgroeide foetus in het hoofd van haar eigen, klinisch dode moeder plaatste. Raadsel: waar huist het zelf van de vrouw die haar eigen moeder én haar eigen dochter is?
Niet dat je erg veel tijd hebt om over zulke dingen na te denken, tijdens het kijken. Niet alleen ligt het tempo daarvoor veel te hoog, ook is de film zelf nauwelijks geïnteresseerd in filosofische kwesties als 'het zelf' of de verhouding tussen lichaam en geest, moeders en dochters.
Bella Baxters schepper, Godwin, 'God', Baxter (Willem Dafoe) is de dokter Frankenstein van het verhaal, al heeft hij zelf ook veel weg van het monster: zijn gezicht ziet eruit als een stel over elkaar schuivende tektonische platen van vlees, en met zijn vitale organen is zoveel mis dat hij moet worden gevoed via een infuus, waarna er vreemdsoortige groene bellen uit zijn keel omhoog borrelen. Hij blijkt als kind door zijn vader te zijn onderworpen aan wrede wetenschappelijke experimenten, iets waar hij niet het minste ressentiment over voelt, integendeel. Het was 'fascinerend' om te ervaren hoever zijn pijngrens kon worden opgerekt, verklaart hij wanneer Bella hem vraagt naar zijn littekens.
Zoiets als medische ethiek is, kortom, aan hem niet besteed. In zijn tuin scharrelen creaties met de kop van een buldog en de kont van een gans en vice versa, zijn koets is een stoommachine met aan de voorkant een paardenkop. Het is allemaal eerder kneuterig dan gruwelijk, meer parodie dan zichzelf serieus nemende Victoriaanse gotiek. Wat natuurlijk precies het punt is. Deze film zegt niet veel, maar schreeuwt, en wat hij het hardst van alles schreeuwt is dat we hem niet al te serieus moeten nemen.
Het is in dit licht interessantdat hoofdrolspelers Stone en Dafoe serieuzer zijn dan de film zelf, er in zekere zin mee contrasteren. Ze spelen hun rollen doorvoeld en subtiel, en het is alsof ze daarmee voortdurend een tegenwicht bieden voor wat de film weigert te zijn.
Godwin Baxter had een schreeuwerige karikatuur van demad scientistkunnen zijn, maar Dafoe benadert hem ingetogen, zacht zelfs. Baxters wereldvreemdheid en dolgedraaide rationaliteit worden in zijn belichaming symptomen van onderhuids verdriet en diepe eenzaamheid. Wanneer hij een hoogzwangere, zo goed als levenloze vrouw aantreft op zijn snijtafel nadat zij, zoals redelijkerwijs valt aan te nemen uit wanhoop, van een brug is gesprongen, is het niet alleen zijn honger naar kennis en experiment die hem ertoe drijft haar weer 'tot leven te wekken'. Het is ook een diepe behoefte aan een metgezel, iemand die van hem afhankelijk is, niet weggaat, en vooral: iemand die in hem iets anders ziet dan een misvormde outcast - een eigen God, bijvoorbeeld. Dit is op zich allemaal walgelijk, natuurlijk, maar toch heb je er sympathie voor en tot aan het eind blijft Baxter, met dank aan Dafoe, ontroeren.
Maar goed, het ene brein eruit,het andere erin, dus, een paar elektrische schokken en de klus is geklaard: Bella opent haar ogen, kijkt in het liefhebbende gezicht van haar Beest, begint haar leven als pasgeboren baby in het lichaam van haar volgroeide moeder.
De setting waarin dit alles plaatsvindt is al even losjes aan elkaar genaaid als de personages die erin rondlopen: Victoriaans Londen, met fantasieën van art nouveau, sciencefiction en Walt Disney. Bella's eclectische kostuums, ontworpen door Holly Waddington, doen niet onder aan uitzinnigheid, zodat er een soortton sur ton-effect ontstaat dat voorgrond en achtergrond vooral gelijksoortig maakt. Alles vraagt om aandacht, niets weet die echt op te eisen. Dit zal, wellicht, precies de bedoeling zijn geweest, maar als een verbeelding van vitaliteit en exces voelt het gemakzuchtig; een comfortabele truc om de film een air van artistieke eigenzinnigheid te geven.
Het verhaal begint in claustrofobisch zwartwit, deels gefilmd met eenfisheye-camera die de uitvergrotingen nog verder uitvergroot en de kijker het clandestiene gevoel geeft door een sleutelgat naar binnen te gluren. We zien Bella ongecontroleerd met haar ledematen zwieren, eten doorslikken en weer uitspugen, schaterend met een mes in de ogen van een van Godwins onderzoekslijken prikken. Ze lacht, brult, begint te praten. Haar ontwikkeling van baby naar peuter en kleuter voltrekt zich in verbazingwekkend tempo, haar ravenzwarte haar groeit vijf centimeter per dag. Ook hier is het aan Stone's kwaliteiten te danken dat Bella, dat geen subtiel personage is of hoeft te zijn, geen freak wordt, of gereduceerd blijft tot een 2.0-versie van demanic pixie dream girl. Het zijn vooral haar blikken die je eraan herinneren dat de geschiedenis van het lichaam, ook al is die afgesneden van het bewustzijn, wel degelijk de hare is.
Godwin huurt een jonge dokter in, de goedaardige, hondstrouwe Max McCandless (Ramy Youssef), om Bella's voortgang te noteren en om,surprise,met haar te trouwen - onder de voorwaarde dat het drietal altijd veilig onder zijn dak blijft wonen. De mannen vinden dit beiden een uitstekend idee, maar Bella (inmiddels mentaal een soort pre-puber) heeft andere plannen. Dat malle lichaam is van háár, en de zenuwuiteinden ervan zijn niet alleen een plek van potentiële pijn, zoals die van haar God, maar vooral van potentieel genot. Het is de sluwe, zelfvoldane notaris Duncan Wedderburn (Mark Ruffalo), ingevlogen om de huwelijkse voorwaarden op te stellen, die zijn vraatzuchtige blik op haar heeft laten vallen. Een hand tussen haar benen, een paar gefluisterde beloften van avontuur, en ze is vertrokken.
Het is op dit moment dat de film, toepasselijk, overschakelt van zwart-wit naar kleur, en niet zomaar kleur, maar technicolor waarvan de vullingen je uit de mond springen. Kleur zoals Bella Baxter kleur ervaart: mierzoet, overdadig, kinderlijk onschuldig. Parijs ziet eruit als de Amélie Poulain-versie ervan op lsd, Lissabon als een pretpark met zwevende trolleys.'I have adventured it',verklaart ze na een dag door de stad te hebben gedoold,'and found nothing but sugar and violence.'
Natuurlijk blijkt Wedderburn, die zichzelf beschouwt als een vrije geest en van plan is Bella in te wijden in de beginselen van een antiburgerlijk bestaan, zelf de grootste, domste en meest bekrompen bourgeois van allemaal. In deze versie van Pygmalion is het Eliza Doolittle zelf die voor haar educatie moet zorgen, en dat gaat haar prima af. Ze leert, leest, leeft, vrijt erop los, de wereld is haar spons, de wereld is mooi, de wereld is lelijk, mannen zijn hopeloos. Aan het einde van de rit is ze een volwassen vrouw die haar kinderlijke kwaliteiten niet is verloren, maar heeft ingezet als wapens van emancipatie. Haar gulzige nieuwsgierigheid raakt niet afgestompt, van schroom hoeft ze zich niet te ontdoen omdat ze die nooit heeft gekend. Ze is een vrouw die zegt wat ze denkt en doet wat ze wil.
Het is niet moeilijk te zienwaarom Lanthimos zich aangetrokken voelde tot het gelijknamige boek van de Schotse schrijver Alasdair Gray uit 1992. Het bizarre experiment als lens om naar de menselijke ervaring te kijken, was eerder het uitgangspunt vanDogtooth(2009), over ouders die hun kinderen op een wrede en verregaande manier afschermen van de wereld, enThe Lobster(2015), die een maatschappij verbeeldt waar mensen gedwongen in dieren veranderen als ze geen romantische partner vinden.
Het grote verschil met Grays roman - naast het feit dat zijn geliefde Glasgow is vervangen door Londen - is dat die werkelijk wild en raar is, terwijl de film er alleen maar een show van maakt. Net als Mary ShelleysFrankensteinis het boek een (dubbele) raamvertelling, die ook nog eens goeddeels uit brieven bestaat. Het plezier en de diepgang zitten hem in Bella's taal, die precies de evolutie van haar denken en voelen reflecteert.'Hel low Miss terr Candle',zegt Bella wanneer ze McCandless voor het eerst ontmoet,'new wee man with carrot tea red hair, inter rested face, blue neck tie, crump led coat waist coat trou sirs made of brown. Cord. Duw. Ray?' ('Corduroy, my dear',corrigeert Godwin). Niet veel later correspondeert ze in shakespeareaanse verzen, om die weer te vervangen door vurige pamfletten over onderwijs, arbeid en de positie van de vrouw wanneer ze een socialist ontmoet die haar voorziet van boeken en een maatschappelijk bewustzijn.
De film kwalijk nemen dat veel van dat talige spektakel verloren gaat zou flauw zijn. Maar Lanthimos en scenarist Tony McNamara hebben de veelkantigheid van de roman vervangen voor iets kluchtigs dat graag brutaal wil zijn, maar juist daarmee ontzettend braaf aandoet. De momenten waarop de film, verhaaltechnisch, het meest afwijkt van het boek geven zich ook meteen bloot als de zwakste, met als dieptepunt de kwaadaardige echtgenoot van wijlen Bella's moeder die zijn slechtheid moet bekopen met de operatieve vervanging van zijn brein door dat van een geit.
Ik kon me niet aan de indruk onttrekken te kijken naar een film die doet denken aan een film van Lanthimos, maar dan een lege, poenerige versie die een miljoenenpubliek wil wijsmaken naar iets te kijken wat gedurfd encoolis.
Yorgos Lanthimos / Searchlight Pictures | Rechts: Margaret Qualley als Felicity, Willem Dafoe als Dr. Goodwin Baxter en Ramy Youssef als Max McCandless in de film Poor Things van regisseur Yorgos Lanthimos;