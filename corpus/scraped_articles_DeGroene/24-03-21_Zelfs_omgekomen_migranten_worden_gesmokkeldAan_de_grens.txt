Zelfs omgekomen migranten worden gesmokkeld Aan de grens

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
21 maart 2024
Barcelona -Jarenlang hing de 27-jarige Fran C. rond in de haven van zijn woonplaats Almería. Was hij niet in de haven, dan struinde hij de Middellandse Zeekust in de omgeving af. Hij maakte daar video's en foto's. Niet van schepen, maar van migranten die - levend of dood - aan wal gebracht werden. Of die op een van de Zuid-Spaanse stranden in de buurt waren aangespoeld. Fran ging er niet zomaar op de gok kijken. Hij was goed geïnformeerd, want hij luisterde naar de radiofrequentie van de Spaanse reddingsdienst Salvamento Marítimo.
Fran, die bij zijn ouders woonde en af en toe wat geld bij elkaar sprokkelde met de verkoop van tweedehands spullen, zag handel in zijn merkwaardige hobby. Onder de naam Zeehelden plaatste hij zijn foto's van omgekomen migranten op de bekende internetplatforms. Het ging niet alleen om lijken die op het strand waren aangespoeld, maar ook om beelden uit mortuaria - het is onduidelijk hoe hij aan dat gevoelige materiaal kwam. Zijn schare volgers, wanhopige families uit Marokko en Algerije die in onzekerheid verkeerden over het lot van hun geliefden, groeide uit tot 150.000. Fran vroeg ze donaties in ruil voor zijn 'bemiddeling'. Ook vroeg hij geld om ervoor te zorgen dat overlevende migranten in Spanje geen problemen zouden krijgen. Hij deed alsof hij politie en rechters kon omkopen.
Toch kon het verdienmodel nog ietsje beter. Dat bleek toen Fran een zekere Rachid ontmoette, eigenaar van een uitvaartbedrijf zonder al te veel klanten. Rachid had contacten met nog wat doodgravers in de omgeving, en samen tilden ze de onderneming naar een hoger niveau. Ze begonnen zich te specialiseren in lijken van verdronken migranten. Het netwerk bood de Noord-Afrikaanse volgers van Fran aan lichamen te repatriëren voor drie-tot tienduizend euro. Volgens de politie gebeurde dat door vervalsing van overlijdensaktes en andere officiele documenten om repatriëring te versnellen. Fran en de veronderstelde bendeleider Rachid werden onlangs met twaalf anderen opgepakt. Ze worden verdacht van lidmaatschap van een criminele organisatie, oplichting en vervalsing.
Spanje heeft geen protocol voor de identificatie van slachtoffers van clandestiene migratie. Hun families krijgen doorgaans geen visum, zodat bevestiging van overlijden vrijwel onmogelijk is. Vorig jaar kwamen zevenhonderd mensen om het leven op de migratieroutes tussen Noord-Afrika en Spanje. De meesten eindigen in een anoniem graf.
Het totaal aantal in 2024 getelde doden en vermisten aan de Europese buitengrenzen, volgens het Missing Migrants Project (IOM): 533