Marja Pruis

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
16 november 2023
Het is lang geleden dat ik zo vroeg ben opgestaan. Ik wilde iemand uitzwaaien, hem een goeie reis wensen, nog wat laatste dingen zeggen. Ik heb het ook gedaan, het zwaaien, het wensen, maar toen het op het zeggen aankwam bleef ik steken.
Ik zette koffie, voor hem, thee voor mezelf. Zag zijn rugzak staan, er lag iets naast, een hoesje. Is het van je zonnebril, vroeg ik. Nee van mijn scheerapparaat, ik moet het niet vergeten.
Heb je je oplader bij je?
Er is iemand die tegen me praat, ik ben het zelf. Dat dit het leven is, zegt die stem. En dat het de kunst is er een beetje opgewekt bij te blijven.
Ik zag mezelf onlangs beschreven in het boek van een ander. Ik had koude handen, dat kwam me al niet aantrekkelijk voor. Welke mensen hebben nou koude handen? Bij een trouwerij lang geleden sprak de moeder van de bruidegom haar verse schoondochter toe. Wat ik nooit ben vergeten: hoe ze zei dat hij heel warme handen had. Het was de toon die verraadde dat ze die handen nu aan een ander gaf.
Degene die nu zijn scheerapparaat in het hoesje doet, heeft ze ook. Warme handen. Opvallend donkere beharing op zijn vingers. Hij heeft harde plekjes op zijn handpalmen, is er weleens voor naar de dokter gegaan. Nee, het deed geen pijn. Er was een woord voor, voor wat het was, en het was niet erg. Het zou alleen niet meer weggaan. Ja, het kon erger worden, maar het was niet erg.
En ik zou monotoon praten. Sterker nog, ik geloof dat ik het woord verdrietig zag staan toen ik over mezelf las. Of was het somber?
Als je schrijft vergeet je weleens hoe grof je bent. Dat je denkt iets van kwikzilver in beton te kunnen gieten. Neem niet te snel genoegen met wat je ziet, zou ik tegen mijn studenten zeggen als ik die had. Kijk een kamer in en beschrijf twee mensen. De een drinkt thee, ze warmt haar handen aan haar kop, waarom doet ze dat?
Er is een stilte die alleen in de heel vroege ochtend voelbaar is.
Hoe vluchtiger intimiteit is, hoe beter ik erin ben. Ik kan hartstochtelijk veel houden van iemand die ik niet ken en nooit meer zal zien. En dat dan ook zeggen bedoel ik. Je bent de liefste, de allerliefste, en het daarbij laten.
Stel je voor, zou ik tegen mijn studenten zeggen, en dan zou ik stokken. Wat wil ik dat ze zich voorstellen behalve die kamer, twee mensen?
Eerder deze week had ik een verhaal gehouden voor een niet zo groot publiek. Groot genoeg om de afzonderlijke gezichten te zien. Ik begon verkeerd, alsof ik al aan het hijgen was voor ik het eerste woord had uitgesproken. Als ik zo doorging zou ik de eindstreep niet halen.
Rustig, zei ik tegen mezelf. Er is niks aan de hand, rustig. Het hielp een beetje.
Net genoeg.
Ik hou er niet van als iemand zegt z'n best te hebben gedaan. Ik ga ervan uit dat je je best doet. Wat valt er meer te doen dan dat? Ik ga niet vragen of je je paspoort bij je hebt. O ik doe het toch.
Die monotone stem, ik zou kunnen proberen er wat meer variatie in te krijgen. Proberen mijn gezicht levendig te houden, het zou helpen tegen rimpelvorming. De dingen die mensen tegen je zeggen, de dingen die voorgoed je leven richting geven. Iedere ochtend spuit ik parfum aan de binnenkant van mijn polsen die ik vervolgens niet meer durf uit te wrijven. Een verkoopster bij de Bijenkorf zei dat je dan de geur kapot maakt. Iedere ochtend staat ze naast me, in mijn eigen badkamer.
Het was iets met moleculen.
Doe je voorzichtig, het is mijn ik hou van jou. Alleen als iemand gaat sterven, zeg je dat je van diegene houdt. En zelfs dan niet. Ik hou van jou is voor passanten. Doe je voorzichtig, het moet genoeg zijn.
'Denkt u dat normale mensen hun paraplu in een laars bewaren? Denkt u echt dat ik zo idioot ben dat ik niet eens weet wat passend, wat fatsoenlijk is?'
Magda Szab√≥,De deur