Dwarsliggers Kijken

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
20 oktober 2022
Georg Baselitz en andere eigengereide figuren brachten in 1985 in het Van Abbemuseum een nieuwe blik op de horizon.
In zekere zin was het vanuit Eindhoven, waar ik ben opgegroeid, niet ver naar Duitsland. Ik herinner me een eerste bezoek aan het buurland. Dat was niet zo lang na de oorlog. Onze buren hadden drie kinderen. De middelste, die Joost heette, was ongeveer van mijn leeftijd. Wij gingen naar dezelfde school. Hij was mijn beste vriend. Zij hadden een Duitse moeder. Of in de jaren van de bezetting daar, in onze buurt, nog gedoe mee was weet ik niet. Na de oorlog heb ik er niets over gehoord. Ik was geboren in 1942. Tante Martha begon ik te kennen als kleine jongen toen haar zoon mijn dagelijkse vriendje werd. Zij was een lieve zachtaardige vrouw. Mijn moeder en zij waren vriendinnen. In haar warme keuken kon ze goedstreuselkuchenmaken en andere Duitse lekkernijen. Met hen kwam ik voor het eerst in Duitsland. De vader had beschikking over een ruime auto, een Opel Kapitän, waarmee zij een bezoek gingen brengen aan de familie van tante Martha die ergens in de buurt van Essen woonde. Ik mocht mee.
Wij hadden, denk ik, een toeristische route genomen. Onderweg kwamen we, net voorbij Düsseldorf, door een smalle groene vallei. Het was daar dicht begroeid met bomen. Door het gebladerte scheen de zon. Ik keek mijn ogen uit. Ineens reden wij, voor ik wist wat dat was, door een stukdeutscher Wald.Langs de weg lag een open plek. Daar stond een soort houten barak dat, zo bleek later, van die plek eenmuseumwas. Het Neandertal was waar in 1856 eerste resten gevonden waren van primitieve mensen die, in kleine groepen, duizenden jaren daarvoor geleefd hadden. Het was ijstijd. Die oermens was deneanderthaler.Dat woord hoorden we op school, het sprak tot de verbeelding. Ik zag mijn eerste museum. Ik denk dat wij eerst door grijze ramen naar binnen keken. De plek echter heb ik altijd voor ogen gehouden: de groene bladeren, stugge bomen, door takken heen het donkergele licht. Wat ik me herinnerde zag ik, vreemd genoeg, later in de dicht gepakte kleuren,toen ik die zag,in bijvoorbeeld het schilderijLandschaft - Waldrandvan Georg Baselitz. Het kan zijn dat ik het in zijn atelier zag, dus van dichtbij: die tastende verfbewegingen in elkaar gezet met zijn kwast en met zijn vingers. De compactheid van dat landschap was verrassend, die stevige opbouw van vlekken kleur, dicht door elkaar in een eigenaardige nervositeit van kleur. De landschappen waren vreemd dichtgeschilderd. Bij ons kenden we dat stugge schilderen niet zo. Eigenlijk waren het landschappen zonder verre horizon. Dat kwam ook door Baselitz' methode. Hij schilderde het motief op zijn kop. Zo leken kleuren, met het gewicht van hun verf, naar beneden te hangen. Dat was verwarrend en anders dan landschappen in Hollandse kunst waar de horizon de blik de verte in trekt.
In 1985 maakten we in Eindhoven de tentoonstellingHet ijzeren venster. Die betrof een andere kijk op artistieke verwantschappen. Er werd werk van dwarsliggers getoond: gewicht en tegengewicht. Er was geen hiërarchie in keuze. De werken waren net abstract of net niet. Wat ooitstijlheette is in hedendaagse kunst dubbelzinnig geworden. Elke verbeelding was uniek. Ons beeld werd vooral een mise-en-scène van eigengereide figuren. Van al hun werken die buitengewoon taai waren in doorzettingsvermogen. In onze collectie hadden we natuurlijk ook de slaapkamer, met haard en kasten, van Joseph Beuys. Dat werk zette, vond ik, de toon in het museum. Toch was in mijn hoofd de tentoonstelling met Baselitz begonnen. Dan met Jan Dibbets en met Jannis Kounellis. Dat waren de tijdgenoten. Van Baselitz was erLandschaft - Waldrandmet die zware, vallende verf. Daar in de buurt was eigengereid werk van Piet Mondriaan te zien. Dat was een combinatie van rechthoeken, soms met kleur, glashelder in hun verdeling; elke rand van een rechthoek, zwarte lijnen, een horizon op zich. Het zijn rechthoeken met veel wit eromheen. Verderop hingen schilderijen van Malevitsj, minder abstract, minder ijl ook dan Mondriaan. Er zit typische figuratie in Malevitsj' dramatische verbeelding. Kounellis was het tegenbeeld.
Het was voor het eerst, in deze tentoonstelling, dat ik in Eindhoven werken kon laten zien van Kurt Schwitters, een kunstenaar die ik diep bewonder. Hij was onbegrijpelijk onderschat. Veel laat werk zag ik in Keulen bij de Galerie Gmurzynska: schilderijen, assemblages, constructies geschilderd, geplakt papier. Die mocht ik daar ook aanraken. Schwitters was begonnen als expressionist. Later begon hij letterlijk alles, dwars door elkaar, te maken. Zijn verbeelding was peilloos. Bij die verbeelding vond hij een vormgeving en de nodige materialen. We hebben een ondoorgrondelijke kronkeling van Schwitters,Isle of Man,nog voor de collectie kunnen verwerven.Dat moest gebeuren. Werken van Baselitz, van Beuys waren dan minder alleen. Baselitz was van Mondriaan onder de indruk maar, zei hij, wat moet ik ermee, met al dat donkergroen om mij heen.
De verbeelding van Schwitters was peilloos
Peter Cox / Van Abbemuseum |  Links: Kurt Schwitters, Isle of Man, 1941. Olieverf op papier op linoleum, 139,6 x 125,4 x 5,7 cm; Julia Westner / Baselitz | rechts: Georg Baselitz, Landschaft - Waldrand, 1975. Houtskool en olieverf op doek, 200 x 162 cm; Museum Boijmans Van Beuningen | onder: Piet Mondriaan, Compositie no II, 1929. Olieverf op doek, 52 x 52 cm