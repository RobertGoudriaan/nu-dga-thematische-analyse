Links Griekenland krijgt weer hoop

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
21 september 2023
Athene- 'Hij is schoon, slim, mooi, recht voor z'n raap, gay, én hij gaat wínnen!' juicht Katerina uit Piraeus door de telefoon. Met 'schoon' bedoelt ze dat hij geen bezoedeld verleden heeft, geen enkele smet 'van vroeger' met zich meedraagt. Een politieke tabula rasa, die opeens neerploft midden in het Griekse wespennest dat Syriza heet.
'Hij' is Stefanos Kasselakis, 35 jaar, een ooit arme Griek die emigreerde en inmiddels eenself madesteenrijke scheepsreder is in Amerika. Hij is getrouwd met een man en samen hebben ze een grote hond die overal mee naartoe gaat.
Afgelopen zomer verloor de ooit 'radicaal-linkse' partij Syriza met meer dan twintig procent van de neoliberale, rechtse Nea Dimokratia (ND) van de huidige premier Kyriakos Mitsotakis. Oprichter, voorzitter en absolute ster van Syriza Alexis Tsipras deed wat niemand verwachtte: hij stapte op. Er brak een hevige strijd los om de Syriza-troon. Kandidaten beschuldigden elkaar van medeverantwoordelijkheid voor de verkiezingsnederlaag en van verraad aan 'Khan Tsipras'. Drie mannen en een vrouw stelden zich verkiesbaar en de Griekse tv-kijker zag hoe er ongegeneerd met modder werd gegooid.
Totdat Stefanos Kasselakis zich meldde. Niemand had ooit van hem gehoord. Camera's en microfoons hielden meteen van hem. De vier ruziënde gedoodverfde troonopvolgers werden met al het pr-geweld bijna van het podium geduwd. Kasselakis straalde direct als enige in alle spotlights. Dat zette uiteraard ook kwaad bloed, maar daar maakte niemand zich meer druk om. Hij diende populaire rechtse tv-presentatoren die berucht zijn om hun pro-Mitsotakis-propaganda stevig van repliek. Hij won moeiteloos in confrontaties met ND-tegenstanders en met de pers. Iedere keer weer. Een verademing. En hij toonde zich, oud-Syriza, 'radicaal-links'.
Oud-Syriza-koning Tsipras sprak zijn voorkeur uit voor hem. Boven alles werd duidelijk dat Kasselakis onder de zelfgenoegzame ND-gelederen pure paniek en angst zaaide. 'Vooral dat laatste gaf bij mij de doorslag', jubelt Katerina, die voor de gemeenteraadsverkiezingen aanstaande oktober op de Syriza-kieslijst staat voor Piraeus.
Nooit was er zo'n grote opkomst om te stemmen voor een Syriza-leider. Veertig procent van de opkomst was van kersverse leden. Kasselakis won afgelopen zondag met tien procent. Op zondag 24 september wordt een tweede verkiezingsronde gehouden tussen hem en de overgebleven vrouwelijke kandidaat. De rest is afgevallen.