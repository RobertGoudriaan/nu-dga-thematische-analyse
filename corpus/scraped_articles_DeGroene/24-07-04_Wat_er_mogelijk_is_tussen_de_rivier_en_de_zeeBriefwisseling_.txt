Wat er mogelijk is tussen de rivier en de zee Briefwisseling Ben ik een antizionist?

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
4 juli 2024
Rosa van Gool (31) identificeert zich, mede door haar familiegeschiedenis, als liberaal zionist. Maar sinds de oorlog in Gaza wordt dat gedachtegoed gelijkgesteld met fascisme. Or Goldenberg (25) droomt op haar beurt van een inclusieve seculiere staat. Is dat antizionistisch?
Rome, 8 mei
Beste Or,
'Zionisme is racisme. Zionisme is fascisme. Zionisme is nazisme.' Ook jij zal de leuzen vaak gehoord hebben de afgelopen maanden. En, denk ik er in stilte achteraan, aan zionisme heb ik mijn leven te danken. Een ongemakkelijke gedachte op plekken waar de term als scheldwoord geldt. Toch beschouw ik mezelf nog altijd als liberale zionist, die de huidige Israëlische regering verafschuwt, zoals ik het bestaansrecht van allerlei landen erken ondanks hun wanstaltige regeringen.
Jouw essay over je worsteling met zionisme tijdens de Gaza-oorlog prikkelde me. Je schrijft dat je opgroeide 'in een keurige joods-zionistische omgeving'. Ook ik groeide op in een omgeving die keurig en deels joods was, maar niet typisch zionistisch. Van mijn grootmoeder erfde ik een ingewikkelde relatie met het land. Ze werd in 1933 geboren in Hamburg, als kind van Duitse joden die datzelfde jaar definitief naar Nederland vluchtten. Op 26 mei 1943 werd het gezin opgepakt in Amsterdam. Vanaf het Muiderpoortstation bracht een trein hen via Westerbork naar Bergen-Belsen.
Toen ik als kind jeugdfoto's van mijn oma zag, vond ik dat ze precies leek op Anne Frank. Ze hadden dezelfde verlegen glimlach, dezelfde donkere ogen en hetzelfde kapsel. Maar mijn oma en haar oudere zus waren tijdens de winter van 1944-'45 al weg uit Bergen-Belsen, toen Anne en Margot Frank net als tienduizenden anderen stierven aan vlektyfus, honger en uitputting.
Mijn oma had het geluk dat haar vader voor de oorlog goede contacten had met zionisten in het Britse mandaatgebied Palestina. Hij was niet eens overtuigd zionist. Althans, niet genoeg om uit zichzelf naar Palestina te emigreren. Maar wel genoeg om in het concentratiekamp mee te helpen met het opzetten van een gevangenenruil, tussen Bergen-Belsen en Palestina.
De zionisten hadden aan het begin van de oorlog een groep Duitse medebewoners van het mandaatgebied gevangen genomen, als potentieel ruilmiddel. In de zomer van 1944 brak dat moment aan. Vanuit Bergen-Belsen vertrok een trein met aan boord 222 joden, die midden in de oorlog Europa doorkruisten om te worden geruild voor Duitsers. In zijn memoires beschrijft mijn overgrootvader de aankomst in wat nu Israël heet: '"Shalom, shalom" klinkt de oeroude joodse groet in onze oren (...) De bewoners van Naharia staan vlak langs het spoor, men probeert ons tijdens het voorbijrijden fruit en drinken aan te reiken (...) We voelen: hier zijn we welkom.'
En, dus? vraag je nu terecht. Vertel ik dit om te rechtvaardigen dat ik van Israël hou? Nee. Ik weet niet eens of ik van mijn geboorteland Nederland of woonland Italië hou, laat staan van een staat waar ik maar één keer geweest ben, geen familie heb en de taal niet spreek.
Maar een wereld waarin mijn familie op geen enkele andere plek op aarde welkom is, kan ik me levendig voorstellen. Het land bestond nog niet toen het zionisme mijn oma redde. Ik sta dus niet zozeer in het krijt bij Israël als wel bij het nu zo vaak verafschuwde idee dat eronder ligt: dat joden beter af zijn als ze zichzelf beschermen, indien nodig zelfs met geweld.
Terwijl mijn niet bijster zionistische overgrootouders aan het begin van de oorlog in Nederland bleven wonen, namen de zionisten in Palestina uit voorzorg Duitsers gevangen. Die gewelddadige actie maakte de ontsnapping van mijn voorouders uit Bergen-Belsen mogelijk. In dat licht voelt het parmantig om mezelf antizionist verklaren. Alsof ik een jager de les lees over wapenbezit nadat hij de leeuw die me in mijn nek hijgde heeft doodgeschoten.
Het is een luxe om te geloven dat je geen eigen land nodig hebt. Het is naïef om te denken dat het volk waar jij toe behoort nooit zijn toevlucht zal hoeven nemen tot geweld, of dat iemand anders je dan wel zal verdedigen. Dat is de les die mijn oma als kind hardhandig te verstaan kreeg, en die in mijn hoofd doordreunt. Het is de les die zoveel joden uit hun familiegeschiedenis trekken. Hoe graag ik ook een andere les geleerd had (en geloof me, dat had ik graag), mijn oma's verhaal laat me er geen ruimte voor. In een wereld waar nationalisme helaas een krachtig ordenend principe is, zijn bevolkingsgroepen nu eenmaal beter beschermd mét dan zonder eigen variant.
Dat geldt ook voor joden. Zelfs voor joden die liever zouden willen dat het anders was, die niet geloven dat er zoiets als een joods volk bestaat, en die over het eigen nationalisme niet enthousiast zijn. Als het om leven of dood gaat, doet enthousiasme over concepten er niet zoveel toe.
De natiestaat is trouwens per definitie een gewelddadig en uitsluitend concept. De joodse variant is daarop geen uitzondering. En natuurlijk, niet elke natiestaat is in praktijk exact even erg, maar is de joodse versie echt kwaadaardiger dan de Amerikaanse of Chinese? In jouw stuk citeer je een Nederlands-Israëlische vrouw die sinds de Gaza-oorlog liever geen Hebreeuws spreekt op straat. Dat kun je zien als teken van een antisemitische sfeer, maar zij interpreteert het anders: 'Wat ik verschrikkelijk vind, is dat die klotestaat zulke verschrikkelijke dingen doet waardoor mensen zo'n negatieve link leggen zodra ze Hebreeuws horen.'
Heb je een Amerikaan zich ooit horen verontschuldigen voor het feit dat hij Engels spreekt, een taal waarvan de sprekers een veelvoud aan slachtoffers gemaakt hebben? Of heb je ze het bestaansrecht van hun land in twijfel horen trekken vanwege de koloniale wortels, oorlogszucht en regering van Trump? In het joodse antizionisme herken ik veel van de schaamte en het verlangen naar onzichtbaarheid die rond het joods-zijn van mijn grootouders hingen.
'Juist joden zouden niet moeten willen dat anderen lijden zoals ze zelf hebben moeten lijden', hoorde ik bijBuitenhofeen joodse schrijver zeggen. Ik vind het onzin. Niemand zou 'moeten willen' dat anderen lijden, maar helaas doen mensen elkaar doorlopend de vreselijkste dingen aan.
Joden zijn niet beter of slechter dan wie dan ook. Auschwitz was, om historica Evelien Gans vrij te citeren, geen educatief kamp. En 'zionist' zou dus niet als scheldwoord moeten gelden - of tenminste, niet als erger scheldwoord dan 'nationalist' voor welk land dan ook. Beschouw jij jezelf als zionist?
Hartelijke groet, Rosa
Amsterdam, 5 juni
Dag Rosa,
Mijn brief liet even op zich wachten, en dat heeft alles te maken met de studentendemonstraties die voor zoveel opschudding zorgden in het publieke debat, maar ook voor mij persoonlijk. Ik word er een beetje moe van mij constant te moeten verhouden tot mijn afkomst en identiteit, en van het gevoel dat ik mijn gedachten steeds moet vertolken of juist verbloemen. Dat ik er iets mee móet.
Bij de demonstraties hoorde ik inderdaad de leuzen die je noemt, maar ik besloot het gevoel van ongemak dat me daardoor bekroop opzij te schuiven en in gesprek te gaan met de demonstranten. Dat loonde. Deze Palestinademonstraties beschouw ik dan ook als provocaties vanuit een hartenkreet: de maat is vol, overgelopen van emoties en een gevoel van machteloosheid. Ik interpreteer de leuzen ook niet letterlijk. In een leus kun je weinig kwijt, er is geen ruimte voor uitleg of nuance.
Wat ik de afgelopen dagen niet uit mijn hoofd kan zetten, zijn de video's uit Rafah. Het triggert hetzelfde gevoel van wanhoop en verdriet als op 7 oktober. Afschuw, machteloosheid, pijn en nachtenlang naar het plafond staren. Voor mij is het enige verschil: ik kan de taal van de jammerende ouders nu niet verstaan, maar de beelden spreken voor zich.
Ik herken jouw ongemak bij het aanwijzen van het zionisme als het grote kwaad. Ook in het gesprek dat ik afgelopen winter met de historicus Yair Wallach voerde, kwam naar boven dat je het zionisme niet kunt platslaan tot een monolitisch slecht vestigingskoloniaal project. We spraken over de rol van westers racisme. Volgens Wallach was de Balfour-verklaring juist een raciaal idee: joden werden niet gezien als Europees of wit, de terugkeer van joden naar Palestina was voor veel Europeanen een herstel van de juiste raciale orde der dingen.
Ik begrijp dus ook de context van jouw familie, en van mijn eigen familie. Zionisme als gedachtegoed zorgde voor het (over)leven van velen, maar dat wil niet zeggen dat het nu niet kritisch moet worden bevraagd. Mijn ideale wereld is kosmopolitisch, zonder arbitraire landsgrenzen en een aangeprate 'wij' en 'zij'.
De meeste Israëlische joden vinden dat ze een voorkeursbehandeling verdienen. Zelfs van de seculiere Israëlische joden vindt ongeveer een derde dat Arabieren het land uit zouden mogen worden gezet. Althans, volgens een rondgang van Pew Research Center. Er wonen zo'n twee miljoen Arabieren in Israël.
Terwijl het zionisme ervoor heeft gezorgd dat al mijn grootouders zich hebben kunnen onttrekken aan communistische regimes en het daar heersende antisemitisme, konden mijn ouders niet trouwen in Israël omdat er geen burgerlijk huwelijk bestaat. Mijn opa verloor zijn vader door antisemitisme, maar zijn dochter was dus niet 'joods genoeg' voor een huwelijk met een joodse man in Israël. Trouwen met iemand van hetzelfde geslacht, dat is in Tel Aviv (de stad die zich graag profileert alsgay capital)nog altijd ondenkbaar.
Denk je niet dat het tijd wordt voor een inclusieve seculiere staat? Dat staat voor mij niet gelijk aan het ontkennen van het bestaansrecht van mijn geboorteland, maar toch zien sommigen dit als een antizionistisch geluid. Israël bestaat en dat is een feit, maar de invulling van het beleid binnen het grondgebied dat het beslaat is een politieke keuze. Ben ik hierdoor een antizionist?
Even terug naar de studentendemonstraties. Pal tegenover de ME zat een UvA-student in kleermakerszit op de grond, vlak nadat de bezetting van de Oudemanhuispoort werd ontruimd. In zijn linkerhand hield hij een bordje op met de definitie van Foucaults boemerang: 'De stelling dat regeringen die repressieve technieken ontwikkelen om koloniale gebieden te controleren, diezelfde technieken uiteindelijk in eigen land zullen inzetten tegen hun eigen burgers.' Is dat niet wat we nu in Israël zien gebeuren?
Je hebt het over hoe Amerikanen hun bestaansrecht niet in twijfel trekken vanwege de koloniale wortels, oorlogszucht of Trump-regering. Ik vind zo'n'whataboutism'lastig. Op dit moment wordt er niet gelivestreamd hoe Amerikanen een gebied dat aan hun land grenst, en het volk dat het bewoont, maandenlang bombarderen. De inheemse bevolking ten koste waarvan Amerika is gesticht is zo goed als uitgeroeid. Hun verhaal is decennialang een randzaak geweest. Introspectie over kolonialisme en over eenzijdigheid in de geschiedschrijving zien we in de laatste jaren pas echt opkomen.
Kritiek op het zionisme zie ik dan ook niet als het ontkennen van Israëls bestaansrecht, maar als kritiek op de invulling van het land als joodse staat. 'Als het om leven of dood gaat, doet enthousiasme over concepten er niet zoveel toe', schrijf je in je brief. Volgens mij gaat nu het narratief constant over de dood. Wat op 7 oktober gebeurde ging over dood, net als wat er nu in Rafah gebeurt. Houden we hiermee niet een spiraal van existentieel trauma - en het idee dat het nu eenmaal niet anders kan - in stand?
Hartelijke groet, Or
Rome, 19 juni
Beste Or,
Om te beginnen mijn antwoorden op twee van de drie vragen in je brief. Ja, ik ben een voorstander van een seculier Israël. En nee, ik vind dat geen antizionistische opvatting. Ik ben het met je eens dat kritiek op de inrichting van Israël geen antizionisme is, tenzij de kritiek luidt dat de staat ook geen seculier-joods karakter mag hebben.
Daarom twijfel ik over het woordje 'inclusief', waarvan ik niet zeker weet wat je ermee bedoelt. Eén land van de rivier tot de zee, met zeven miljoen Israëliërs en zeven miljoen Palestijnen? Of ook terugkeer van de inmiddels zes miljoen Palestijnen in de diaspora die dat recht claimen? Is een van deze opties ook maar in de verte reëel?
Hoe stoffig de tweestatenoplossing ook mag klinken, iets beters om voor te ijveren zie ik niet. Je hebt gelijk, in Gaza en Israël gaat het nu om leven of dood. Volgens mij hebben mensen in zulke situaties juist de neiging om pragmatisch te zijn. Zo zou 62 procent van de Gazanen voor een tweestatenoplossing zijn, en volgens veel definities dus zionist (laat het de studenten op de UvA niet horen).
Mijn ongemak over studentenleuzen is niet zo belangrijk, maar mijn fundamentelere bezwaar tegen het nu zo populaire 'anti-Israëlisch enthousiasme', een term van socioloog Abram de Swaan, is dat het volledig is losgezongen van de werkelijkheid. Israël is de belichaming van westerse zonden (nationalisme, imperialisme, kolonialisme), waarvan de 'eenstaatoplossing' ons zou verlossen, via een vredelievende meltingpotfrom the river to the sea.
Het is idealisme van het soort dat mensen zich alleen op veilige afstand kunnen permitteren. Aan de goede bedoelingen van de meeste studenten twijfel ik niet. Maar hun tijd en energie zouden beter besteed zijn door de stemmen uit de regio zelf die voor vrede pleiten te versterken.
Ik denk aan schrijver David Grossman, die de bezetting van de Westelijke Jordaanoever al in 1987 vlijmscherp beschreef inThe Yellow Wind.Italiaanse geestverwanten van de UvA-studenten verstoorden vorige week een optreden van hem in Bologna. En ik denk aan Ahmed Fouad Alkhatib, een Palestijnse Amerikaan uit Gaza, die ondanks zijn eigen enorme leed onvermoeibaar blijft pleiten voor vrede. Hij schreef vorige week een artikel waarin hij uitlegt waarom hij zich heeft afgekeerd van de pro-Palestijnse beweging.
Alkhatib raakte in 2015 teleurgesteld in de beweging, toen die zijn lobby voor een vliegveld in Gaza niet steunde, waar hij al gesprekken over voerde met Israëlische autoriteiten. De samenwerking zou Israël te veel goede publiciteit bezorgen, kreeg Alkhatib van zijn Amerikaanse 'medestanders' te horen, die alleen achter een 'volledige overwinning' wilden staan. Er is niets moois aan zulk idealisme. Het is narcisme, dat over de activisten zelf gaat. Het realisme en pragmatisme van mensen als Grossman en Alkhatib is de enige manier om als vredesbeweging verder te komen.
Daarmee kom ik op je slotvraag. Ja, er is een spiraal van existentieel trauma, die ook ik liever vandaag dan morgen doorbroken zou zien worden. Maar hoe? Eerst moet er een vredesakkoord met vrijlating van de gijzelaars komen, maar ook dan ben ik niet optimistisch. Ik zie in de voormalig Joegoslavische landen waar ik als journalist kom hoe diep de wonden van oorlog en haat nog altijd zijn.
Ook in de informatieoorlog rondom Israël en Gaza moet ik soms denken aan voormalig Joegoslavië, in het bijzonder aan een passage van Raymond van den Boogaard, die tussen 1991 en 1994 verslag deed van de oorlogen: 'Bijna iedereen loog, voelde zich potentieel slachtoffer en werd ook slachtoffer, daarbij in veel gevallen erop hopend in het buitenland sympathie op te wekken voor de eigen zaak. Beulen en oorlogsmisdadigers waren te vinden onder alle oorlogspartijen - zij het niet altijd in gelijke aantallen - en intriganten en propagandisten van twijfelachtig allooi eveneens.'
Tel daarbij amper toegang voor onafhankelijke journalisten op, zoals in Israël en Gaza, en de chaos is compleet. Daarmee zeg ik niet dat wat we horen onwaar is, maar wel dat we interessante verhalen mogelijk níet horen. Bijvoorbeeld omdat ze ingaan tegen de belangen van de strijdende partijen.
Een van die belangen is alsmaar meer olie op het vuur, waar in mijn ogen ook pleidooien voor één staat en het verketteren van zionisme toe behoren. Wie de luxe van veiligheid heeft, zou die juist moeten gebruiken om de zuurstoftoevoer af te sluiten.
Ik sluit af met een andere les die je uit mijn oma's lot kunt trekken. Het gezin stond, hoewel mijn overgrootvader een rol speelde bij de totstandkoming van de gevangenenruil, niet op de passagierslijst. Op het allerlaatste moment mochten ze toch mee met de trein, omdat een ander gezin ziek was. Ze waren gered door zionisme en, een nog ongemakkelijkere gedachte, door pure mazzel.
Alle goeds, Rosa
Amsterdam, 25 juni
Hi Rosa,
Wat een bijzonder en gruwelijk familieverhaal, ik begrijp dat het zionisme logischerwijs nog steeds doorwerkt in jouw leven. Het leed van die bewuste stuitende 'zwarte zaterdag' rukte bij velen een soortgelijke wond open, die al generaties lang niet is geheeld. Dit nieuwe collectieve trauma laat zien dat pogroms ook van nu zijn, van Israël tot Dagestan. Als uit een horrorfilm, met willekeurige brute moorden en tot op de dag van vandaag nog 120 gijzelaars, waarvan 43 zijn doodverklaard.
Joden zijn overduidelijk nog steeds niet veilig, zelfs niet met een eigen land. Toch was de reactie haast clichématig in zijn voorspelbaarheid: de muren van vesting Israël gingen verder omhoog, de ijzeren hand werd toegespitst, op het prikkeldraad kwam nog wat extra spanning te staan.
Tijdens de vorige grote Gaza-oorlog, tien jaar geleden, was ik vijftien. Ik sprak me toen nog niet uit over mijn gedachten. Toch ontving ik via Facebook een scheldtirade van een onbekende (die in dezelfde stad woonde als ik). Een citaat: 'Je bent een vieze gore kindermoordenaar, zoals al die andere kankerzionisten.' Met andere woorden: alle Israëliërs zijn medeplichtig, er is niet zoiets als een onschuldige bezetter, zelfs niet wanneer die in Drenthe woont.
Het incident heeft veel indruk op me gemaakt, want naast verontwaardiging voelde ik ook schaamte. Die niet zo eloquente haattirade zette me toch aan het denken. Waar kwam al die losgebarsten woede en haat nu toch vandaan? Sindsdien ben ik zelf gaan nadenken. Tot dat voorval trapte ik in het nog steeds gangbare Israëlische oorlogsnarratief: 'Het is zelfverdediging.'
Iedere oorlog, steekpartij, moord, onterechte huiszoeking, incident, racisme, noem het maar op, strooit sinds die dag weer zout in mijn eigen wond. De afkomst van de slachtoffers - Palestijn, Israëliër, of alles daarbuiten en daartussen - maakt mij niet uit, geen mensenleven zou met bruut geweld mogen eindigen. Ik voel zoveel schaamte voor mijn geboorteland, dat zo mooi had kunnen zijn.
Wat het zo ingewikkeld maakt, is dat ik er zo graag verblijf. Nergens anders word ik met zoveel warmte, liefde, trots en enthousiasme ontvangen, terwijl ik tegelijkertijd hard word aangesproken over mijn linkse en pacifistische idealen. 'Daar zijn we allang voorbij', hoor ik dan,'zijwillen geen vrede metons,dat ga je nog wel inzien.'
Wat ik juist ben gaan inzien sinds oktober is dat mijn eigen wond deels wordt ontsmet door het pijnlijke en confronterende zout. Hoewel aan beide kanten de extremen het hardst schreeuwen, ontmoette ik nooit eerder zoveel Palestijnen als sinds die grauwe oktoberdag. Nooit eerder sprak ik zoveel kritische Israëliërs die mij lieten inzien dat ik niet alleen ben met mijn overtuigingen, dat ik niks hoef 'in te zien'.
Ik ging zelfs naar een praatgroep met Israëliërs, Palestijnen en Nederlanders - eenpraatgroep!Iedereen die mijn strengheid een beetje kent, weet dat deze nieuwe fijngevoelige wereld voor mij echt ondenkbaar was. In mijn mensenleven heb ik niet eerder zo'n grote heropleving van de vredesbeweging in Israël gezien - en dan heb ik het niet over de demonstranten tegen Netanyahu. Ook zij, met het vuur vrij letterlijk aan de schenen, zien in dat de status quo niet langer kan. Ik kan me dan ook niet vinden in wat je zegt over de 'narcistische aard' van demonstranten buiten Israël. Net zoals idealistische naïviteit ons misschien niet verder brengt, doet cynisme dat ook niet. Dus ik pleit liever hoopvol voor dat eerste. Ik hunkerde naar ontmoetingen met gelijkgestemden, dat is precies wat zij ook doen.
De meesten pleiten voor het stoppen van de oorlog in Gaza en tegen de onderdrukking van de Palestijnen, en wel nú. Zonder zo'n hoge urgentie zou er niet wereldwijd zo massaal en onverbiddelijk worden gedemonstreerd. In het weekend, na werk, onder studietijd, en dat om op te staan tegen het leed van anderen. En ja, misschien ook wel een beetje om 'het Westen' een morele spiegel voor te houden.
Dit wil ik niet met achterdocht bezien. Als het bij hen echt alleen om morele suprematie draaide, dan hadden ze het zichzelf wel wat makkelijker gemaakt. Met een equivalent van het plaatsen van een demonstratief zwart vierkantje op Instagram in plaats van klappen riskeren bijvoorbeeld.
Een activist van een beweging kan niet in de megafoon spreken zoals een woordvoerder dat namens een geordend instituut doet. Sommigen staan vierkant achter een 'volledige overwinning' van de Palestijnen - wat radicaler klinkt dan volledige gelijkwaardigheid eigenlijk is - terwijl een heleboel juist achter de nuance en het pragmatisme staan van de door jou genoemde Alkhatib. In de huidige realiteit klinkt zijn ideaal heel ver weg - een vliegveld! Ondertussen staat er door de geweldsspiraal nauwelijks basale infrastructuur overeind. Alle universiteiten zijn stuk voor stuk zwaargehavend, ongeveer een kwart van de ziekenhuizen is nog 'minimaal functioneel'.
Weliswaar geen eloquente denkers zoals Grossman, maar rauwe stemmen uit Gaza zoals van de jonge journalisten Plestia Alaqad en Bisard Owda worden wel degelijk aangehaald bij de demonstraties. Maar ook gevestigde denkers zoals Ilan Pappé, Rashid Khalidi, Edward Said, Shlomo Sand, Ariella Azoulay en Adi Ophir. Dit zijn er maar een paar en ik bedenk ze niet: boekenkaften van deze schrijvers werden vorige week nog omhooggehouden in Amsterdam.
Als je zelf niet in de snelkookpan zit, heb je de luxe om radicalere en idealistische eisen te stellen. Al is pragmatisme nodig voor een oplossing, polderen zorgt niet per definitie voor de beste uitkomst.
Maar toch, na me even verloren te hebben in deze tirade moet ik erkennen dat ik mijn eigen oordeel over standpunten van een ander pas kan dulden als ze op een rustige manier worden verteld. Als iemand een zin begint met 'Israhell', dan wil ik eigenlijk niet meer doorlezen. Zodra antisemitisme wordt geplakt op idf-kritiek, verdwijnt mijn aandacht ook. Mildheid, hoop en tolerantie, zullen we daar gewoon voor blijven pleiten?
Als joden na eeuwenlange vervolgingen en antisemitisme nog geen eeuw na de holocaust een genormaliseerde relatie hebben met Duitsland, waarom zou het dan niet ook ooit kunnen tussen de rivier en de zee?
Veel liefs, Or
'Het is naïef te denken dat het volk waar jij toe behoort nooit zijn toevlucht zal hoeven nemen tot geweld'