Een ovaal hoofd met rode mond Fotografie W.F. Hermans

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
15 september 2022
Als afsluiting van het W.F. Hermans-jaar is er een nieuw fotoboek en een tentoonstelling in het Fotomuseum Den Haag. De schrijver was al vanaf zijn achtste serieus met fotografie bezig.
'Al meer dan vijftig jaarmaak ik foto's, die ik zelf ontwikkel en afdruk. Toch kan ik de donkere kamer nog altijd niet zonder angst betreden', schreef Willem Frederik Hermans. Niet omdat het technisch niet goed zou gaan, want dat deel had hij wel onder de knie. Hij was vooral bang dat hij niet op het juiste moment de foto had gemaakt, en dus pas in de donkere kamer dat falen zou ontdekken. 'Doornroosje in haar slaap gestoord voor niemandal', noemde hij dat.
Hermans schreef dit in 1986 in het boekKoningin Eenoog,de publicatie bij de tentoonstelling van zijn foto's in het Stedelijk Museum in Amsterdam, zwart-witfoto's die hij tussen eind jaren veertig en dat moment had gemaakt. Van straten in Groningen, Parijs en elders, van mensen die toevallig voorbijkwamen of opgingen in hun bezigheid. Foto's van affiches, afgebroken huizen of runderpoten op de markt van Cairo. De 143 foto's waren in het boek paginavullend gedrukt 'op aanwijzingen van de auteur', enkel vergezeld van beknopte informatie op de achterflap over jaartal, plaats en onderwerp van de foto.
Interpretaties liet Hermans over aan de toeschouwer. Op het omslag stond een door de fotograaf gemaakte tekening van die 'Koningin Eenoog', een ovaal hoofd met rode mond en een ooglid dat het hele gezicht bedekt. In het begeleidende essay bracht Hermans een kleine ode aan deze muze van de fotografie. Wat koningin Eenoog heeft gezien, vergeet ze nooit, legde hij uit. Ze opent haar oog - het moment van het maken van de foto - neemt de wereld in zich op, om het daarna 'te verzwelgen in haar duistere binnenste. En daar blijft het tot het, na in het diepste donker aan helse baden te zijn blootgesteld, ten slotte plat als een gedroogde plant voor de dag komt en, als het mooi is, mooi op een manier waarop het model niet mooi is geweest.'
In hoeverre zijn eigen foto's mooi waren, of zelfs goed, daarover liet de schrijver zich liever niet uit. Dat wil niet zeggen dat hij ze betekenisloos vond. In 2019 werden in deel achttien van Hermans'Verzamelde werkenzijn vier fotoboeken opnieuw uitgegeven, waaruit opnieuw duidelijk werd dat de schrijver niet alleen een scherpe blik had voor absurde toevalligheden in het straatbeeld en de fotografie regelmatig een rol gaf in zijn romans, maar dat hij bijvoorbeeld ook een voorliefde had voor collages, en tot aan het eind van zijn leven met fotografie bezig was geweest.
Nu is er, als afsluitingvan het W.F. Hermans-jaar dat het honderdste geboortejaar herdacht, een nieuw fotoboek en een tentoonstelling in het Fotomuseum Den Haag. Uit Hermans' collectie van tienduizend dia's, vijfduizend zwart-witfoto's en mappen met opschriften zoals 'Parijs 1958' of 'Vrij belangrijke foto's', inmiddels in beheer van het Literatuurmuseum, maakten grafisch ontwerper Piet Schreuders en Hermansonderzoeker Bram Oostveen een nieuwe selectie van zo'n tachtig foto's.
Waarop ze die keus baseerden, wordt niet duidelijk. En waaruit ze kozen, is ook niet te zien, want het archief is vooralsnog alleen na toestemming van de erven toegankelijk. In Den Haag begint de presentatie met een serie 'zelfkieken', oftewel fotografische zelfportretten die de schrijver maakte zodra hij een spiegelend oppervlak zag en een camera bij zich had. Dat was vaak. Hij maakte een zelfkiek in een reflecterende bal in een tuin in Noorwegen in 1961 - klassiek panorama-effect - of in een spiegel in de gevel van een snackbar waar topmodel Linda Spierings in 1986 voor hem poseerde, zodat er een zelfportret van een verkleinde Hermans naast een volwassen Linda Spierings ontstond.
Verder in de tentoonstelling is aandacht voor foto's die Hermans op straat en thuis maakte, waar hij ook maar woonde. Schreuders en Oostveen benaderen Hermans' foto's vooral technisch en biografisch: in het boek pluizen ze tot in detail de fotografiecarrière uit van de man die in de eerste plaats als schrijver en daarnaast als geoloog bekend werd. In de tentoonstelling zijn in de vitrines enkele oorspronkelijke, door Hermans gemaakte afdrukken te zien. Voor de nieuwe selectie, met dus nieuwe scans en afdrukken van niet eerder gepubliceerde (kleuren)negatieven, gebruiken ze muurvullende prints waarop 'foto's' en bijschriften op simpel wit papier staan. Niet de kwaliteit die je verwacht in een fotomuseum, in het boek staan betere reproducties, méér foto's ook.
Dat betekent niet dat de expositie enkel teleurstelt, het is prettig dwalen langs de beelden. Hermans neemt fotografie al jong serieus. Op zijn achtste begint hij met het noteren van de sluitertijden en diafragma's van de foto's die hij maakte met zijn eerste camera: een boxcameraatje, ook te zien in de tentoonstelling. Hij zou altijd zwart-witfoto's maken omdat hij die zelf thuis kon ontwikkelen en afdrukken. Dat leidde soms tot ongemakkelijke situaties, schrijft Schreuders. Pasgetrouwd woonde Hermans in 1952 met zijn vrouw bij zijn schoonmoeder in Voorburg, daar had hij de badkamer tot doka verbouwd 'zodat zijn vrouw gedwongen was zich aan de gootsteen of in een badhuis te wassen'. Waar meneer Hermans en andere huisgenoten zich wasten, vermeldt Schreuders niet.
Enkele jaren daarna was de ernst groter. Zoals Hermans later ook inHet Paroolzou beschrijven, trekt hij in de zomer van 1957 op met Nico Jesse, de fotograaf die sinds 1954 wereldberoemd was vanwege zijn fotopocketVrouwen van Parijs. Zo gaat de schrijver met Jesse mee 'op expeditie' naar Zeeland om 'boerinnen in klederdracht te kieken', in kleur. Terwijl Hermans worstelt met de romanDe donkere kamer van Damoklesconcentreert de schrijver zich steeds meer op het fotograferen. Hij wil zich zelfs vestigen als fotograaf, meldt zich aan bij de Kamer van Koophandel als 'Persfotobedrijf W.F. Hermans', maar faalt drie keer bij het daarvoor verplichte examen. Niet doordat hij een slecht fotograaf is, vindt hij zelf, 'maar doordat ik de zeer dure en belachelijk slechte schriftelijke cursus van het particuliere instituut dat van rijkswege bevoegd is het examen af te nemen, niet heb gevolgd. (...) Dit komt ervan wanneer men in geordende rechtsstaten de middenstand gaat belasten met het afnemen van examens.'
Toch trekt hij met twee professionele camera's, een Leica en een Kalloflex, meerdere keren door Parijs - de foto's zijn ook te zien inKoningin Eenoog. Bij terugkeer in Nederland heeft hij zijn roman binnen een paar weken voltooid. Met de foto's wil hij dan ook nog serieus aan de slag: hij stuurt ze naar het tijdschriftFotowaar hij toegeeft dat 'Parijs een afgezaagd onderwerp is. Overigens mag ik misschien hopen dat het aan de foto's bijna niet te zien is dat ze in Parijs zijn gemaakt. Hopelijk is dat een excuus.'
Het tijdschrift plaatst geen van de negen foto's, die nu wel te zien zijn in Den Haag. Het zijn foto's die vooral op straat en in winkels zijn gemaakt. Een enkel snapshot: een toevallige ontmoeting tussen twee voorbijgangers, met een volgens de fotograaf afgunstige blik van de ene vrouw naar een andere, gekozen uit een hele serie van foto's van voorbijgangers, zo is te zien op de negatieven.De afgunstverscheen wel in 1960 inHet Vrije Volk, met het bijschrift: 'Een foto die intrigeert door boeiende donkere partijen: wat bracht de vrouwen samen, en waar?'
Zoals uit de foto'suitKoningin Eenoogal bleek heeft Hermans een voorliefde voor situaties op straat: etalages, affiches en reclames met een onbedoelde samenhang, deels gesloopte woonhuizen waardoor het leven van wat zich daarachter afspeelde bloot komt te liggen. De impressies van koningin Eenoog waren niet 'mooi of slecht'. Wat Hermans er wel mee wilde bereiken, maakte hij duidelijk met een lofzang op een andere fotograaf.
'Mijn grote voorbeeld is de Franse fotograaf Atget', schrijft Hermans in 1961 inHet Parool- de tekst is ook te lezen in de nieuwe publicatie, en aan de muur van het museum. Eugène Atget (1857-1927) was oorspronkelijk toneelspeler, vanaf ongeveer 1897 zou hij zich toeleggen op het fotograferen van het oude Parijs. Hij fotografeerde de verdwijnende beroepen zoals de voddenkoopman, de publieke schrijver en de straatomroeper, maar vooral concentreerde hij zich op de hoeken van de hoofdstad die nog niet waren gemoderniseerd door de metro en de rechte boulevards, op de etalages, poorten en passages.
Atget omschreef zijn werk zelf als'Documents pour artistes',als documentatie die voor kunstenaars, schrijvers en tekenaars als bronmateriaal kon dienen. Hij verkocht zijn werk in series aan bibliotheken en andere plekken waar beeldmateriaal werd verzameld.
Hermans had de fotograaf relatief vroeg ontdekt. In 1930 verscheen er in Frankrijk en Duitsland een monografie met Atgets foto's, Hermans zag het boek bij een vriend. Andere exemplaren van het boek waren onvindbaar. 'Want Atget is nooit populair geweest, hij is zelfs eigenlijk geen beroemde fotograaf', schreef Hermans in 1961. Bijna twintig jaar later was dat anders, de belangstelling voor oude fotografie groeide. Hermans wijdde zelf een beschouwing aan Atget inNRC Handelsblad.
'Hoe vaak ik de foto's van Atget ook bekijk, ik raak er niet op uitgekeken. Het laat me koud waarom hij ze maakte, schrijft hij. Atget was net als hij 'ook geen uitzonderlijk begaafd donkere kamertechnicus. Hij drukte af op daglichtpapier, in drukramen die hij min of meer op goed geluk aan het zonlicht blootstelde', legde Hermans de lezers uit. Aan het eind van zijn leven omarmden de surrealisten Atget, die zagen in de gefotografeerde etalages en ongebruikelijke situaties een geestverwant.
Hermans vond het maar niets dat Atgets foto's van etalages door de surrealisten waren geadopteerd, zo waren winkels in Parijs nu eenmaal, stelde hij. Het grootste gemis van de tentoonstelling in Den Haag is dat er op dat behangpapier niet ook foto's van Atget zijn afgedrukt. De overeenkomst, de manier van kijken, de onderwerpen overlappen overal. Hermans fotografeert in 1986 zijn boekenkast in een lege kamer, de vervreemdende etalages. En in Mexico City fotografeert hij in 1978 een 'Openbare schrijfster', aan een bureautje op straat met een schrijfmachine voor zich, precies zoals Atget dat zeventig jaar eerder deed. En in Dublin in 1980 maakt hij een foto van zijn hotelkamer 'na ontbijt', scheef, rommelig, met een hemd over een stoel en een schrijfmachine in de hoek, alsof er iets verschrikkelijks was gebeurd. In de hoek een spiegel die niets anders toont dan het bloemenbehang, maar juist daardoor intrigeert. Doornroosje was niet voor niets gewekt.
De schrijver had een scherpe blik voor absurde toevalligheden in het straatbeeld