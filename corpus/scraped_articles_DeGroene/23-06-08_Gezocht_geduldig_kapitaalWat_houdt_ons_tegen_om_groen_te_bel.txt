Gezocht: geduldig kapitaal Wat houdt ons tegen om groen te beleggen?

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
8 juni 2023
Voor de transitie naar een duurzame economie is geld nodig. Veel geld. Maar de huidige rekenmodellen van financiële instellingen hebben vooral oog voor de rendementen en risico's op de korte termijn. Hoe zorgen we ervoor dat het grote geld de goede kant op rolt?
In een laboratorium in Wageningenwordt gewerkt aan de oplossing voor een van de grootste milieuproblemen van deze tijd. Heel spectaculair oogt het niet, maar het plantaardige goedje in dit petrischaaltje kan een enorme bijdrage leveren aan het tegengaan van ontbossing. Het is namelijk een duurzaam alternatief voor palmolie, een populair ingrediënt dat wordt gebruikt in talloze supermarktproducten, van cosmetica tot koekjes tot pizzabodems, en waarvan de winning zorgt voor platgewalste oerbossen en ontheemde orang-oetans. 'Er worden wel pogingen gedaan om de sector te verduurzamen', zegt Lars Langhout. 'Maar de vraag is zo enorm, daar kun je niet aan voldoen met duurzame teelt. Er moeten alternatieven komen.'
Dat is precies wat de medeoprichter van NoPalm Ingredients gevonden denkt te hebben. Hun microbiële olie, gemaakt van aardappelschillen, afgekeurde groenten en ander organisch restmateriaal, is een innovatie die een duurzame toekomst dichterbij kan brengen, gelooft Langhout. De start-up heeft bewezen dat het werkt, zeep en voedsel maken zonder palmolie, er is animo genoeg, nu willen ze opschalen. Er is alleen één probleem: het kost NoPalm veel tijd om geldschieters te vinden. Langhout vindt het gekmakend: 'Er is weinig geduldig kapitaal. Investeerders hanteren een standaardchecklist van zaken waar bedrijven aan moeten voldoen, maar als je een nieuwe technologie hebt, dan vinden ze dat spannend. Ze zien het als een risico.'
Risico is een toverwoord voor vermogensbeheerders. Een durfinvesteerder schrikt er doorgaans minder voor terug, die is best bereid wat risico te lopen, zolang de potentiële beloning aanlokkelijk genoeg is. Institutionele beleggers zoals pensioenfondsen spelen het daarentegen liever op veilig. Zij mijden start-ups zoals NoPalm, hoe sympathiek ze ook mogen zijn, en kiezen voor investeringen in bewezen sectoren, hoe schadelijk het verdienmodel ook is. Zo kan het zijn dat Shell, een oliemaatschappij die door de rechter op de vingers is getikt omdat het te weinig doet om de CO2-uitstoot terug te dringen, geldt als een veilige en lucratieve investering. Terwijl accubouwers met de missie om een groene revolutie te ontketenen aangewezen zijn op durfkapitaal. En waar Langhout met veel pijn en moeite vijftig miljoen bij elkaar probeert te sprokkelen voor de eerste NoPalm-fabriek, steeg de winst van levensmiddelengigant Unilever, een grootverbruiker van palmolie, afgelopen jaar tot 8,3 miljard.
Langhout had niet verwacht dat het zo lastig zou zijn om financiers te overtuigen: 'In dit economische systeem draait het om snel geld verdienen en wordt de impact op de natuur niet meegenomen in de prijs. Het in stand houden van de biodiversiteit zit niet in de rekensommen. En zolang dat niet verandert, vang je vaak bot, ook al heb je een oplossing bedacht voor het klimaatprobleem.'
Voor de transitie naar een duurzameeconomie is geld nodig. Heel veel geld. Niet alleen groene start-ups zoals NoPalm Ingredients zitten om kapitaal verlegen, ook andere sectoren kunnen een financieel zetje in de rug gebruiken. Willen kweekvlees, waterstof of megabatterijen hun potentie waarmaken, dan zijn er eerst miljardeninvesteringen nodig. 'Er moet zoveel veranderen om een duurzame economie te krijgen', zegt Jeanet van Antwerpen. 'Er moet een andere landbouw komen, andere vormen van energie, ander voedsel, andere kleding. Het geld rolt nu nog vooral naar de oude economie, naar bedrijven die bijvoorbeeld afhankelijk zijn van fossiele brandstoffen of gericht zijn op massaconsumptie.'
Van Antwerpen is lid van de Raad voor de leefomgeving en infrastructuur (Rli). Met dat instituut publiceerde ze vorig jaar het adviesFinanciering in transitie. De belangrijkste conclusie: de financiële sector kan en moet een actievere rol spelen in het aanjagen van de vergroening. Banken, pensioenfondsen, verzekeraars en vermogensbeheerders kunnen helpen de klimaatdoelen dichterbij te brengen, maar vooralsnog zijn ze eerder een vertragende factor. 'De financiële sector valt normaal gesproken buiten ons blikveld', zegt Van Antwerpen. 'De Rli houdt zich bezig met de leefomgeving en de infrastructuur. Maar telkens merkten we: om dit land duurzamer in te richten zijn er enorm veel investeringen nodig. Daar ontbreekt het aan.'
De Raad voor de leefomgeving is niet het enige adviesorgaan dat tot soortgelijke conclusies komt. Om de klimaatdoelen van Parijs te halen moeten de groene investeringen met een factor drie tot zes worden opgeschaald, becijferde het Emission Gaps Report van de Verenigde Naties. En hoewel de totale investeringen in schone energie vorig jaar voor het eerst die in fossiele brandstoffen evenaarde, gaat er nog lang niet genoeg geld naar windparken en zonnecentrales, constateerden de energieonderzoekers van Bloomberg.
Vanaf de daktuin van een circulaire ontmoetingsplaats kijkt Van Antwerpen uit op de glazen gevels van de Amsterdamse Zuidas. Hier is geld genoeg, zou je zeggen. Wat houdt de fondsmanagers van deze institutionele beleggers tegen om de duurzame transitie een zwengel te geven? 'Dat is natuurlijk niet geregeld met een vingerknip', zegt Van Antwerpen. 'De financiële sector is nog gericht op de huidige economie. Komt er een nieuw type bedrijf, dan past dat niet in hun rekenmodellen. Dat wordt als een risico gezien, waardoor het ingewikkelder is om financiering te krijgen. Onbekend maakt onbemind.'
Dat is precies waar Lars Langhout met NoPalm Ingredients tegenaan loopt. 'Soms begin ik aan mezelf te twijfelen', vertelt hij in zijn Wageningse laboratorium. 'Ben ik nou gek? Maar dan praat ik met mensen die er verstand van hebben en zij verzekeren me: het klopt gewoon, heb geduld. Deze technologie werkt. Het businessmodel werkt. Onze deur wordt platgelopen door klanten die met ons willen samenwerken. Alleen zitten we gevangen in een soort kip-en-ei-verhaal, want wij moeten eerst een paar honderd kilo olie kunnen leveren, willen zij een verkoopcontract afsluiten. Om dat te kunnen produceren hebben we financiering nodig om nieuwe machines te kunnen kopen, maar zonder verkoopcontracten vinden investeerders het te risicovol. Dat is een gekmakend cirkeltje.'
'De economenbril is hartstikke beslagen', zegt Rens van Tilburg. Als directeur van het Sustainable Finance Lab doet hij onderzoek naar de vergroening van de financiële sector. Het probleem, denkt hij, is dat de risicomodellen van bankiers en beleggers een enorm risico over het hoofd zien: de gevaren die klimaatverandering op de lange termijn met zich meebrengt. 'Wat gebeurt er bijvoorbeeld als je blijft investeren in de fossiele industrie? Sommige van die bedrijven zullen op een gegeven moment onderuit gaan, omdat de economie in transitie gaat.'
Dat zijn de zogenaamde 'transitierisico's': de risico's die bedrijven en investeerders lopen als ze zich niet snel genoeg aanpassen aan de overgang naar een groene economie. Pensioenfondsen en banken beleggen op dit moment nog volop in oliemaatschappijen. Maar als de overheid ineens met streng klimaatbeleid komt of een technologische doorbraak fossiele brandstoffen overbodig maakt, dan verliezen deze 'ouderwetse' energiemaatschappijen hun waarde. Met alle gevolgen voor de aandeelhouders van dien.
'Het kan natuurlijk ook zijn dat zo'n snelle transitie uitblijft', zegt Van Tilburg. 'Maar dan krijg je te maken met de fysieke risico's van klimaatverandering, zoals extreem weer, droogte of overstromingen. Dat heeft een nog veel grotere impact.' Ondergelopen fabrieken, massale misoogsten en verwoest vastgoed kunnen een economische schokgolf veroorzaken en zolang die risico's onderschat worden vormt dat niet alleen een serieuze bedreiging voor de menselijke beschaving, maar ook voor de financiële stabiliteit. 'Er komen allerlei risico's op ons af, die nog helemaal niet vertaald zijn naar de manier van werken binnen de financiële instellingen', benadrukt ook Jeanet van Antwerpen. 'Dat vergt een cultuurverandering onder accountmanagers en financieel analisten, de mensen die de dagelijkse beslissingen nemen.'
Van de buitenkant ziet het Amsterdamsehoofdkwartier van pensioenfonds ABP eruit als een typisch kantoorgebouw uit de jaren zeventig, opgetrokken uit rode bakstenen en omringd door parkeergarages. Maar sinds de recente verbouwing is dit gebouw volledig circulair. De voormalige binnenplaats is overdekt met een glazen koepel, waaronder op deze woensdagmiddag tientallen werknemers van hun lunch genieten. In het midden staat een koffiebar met dove barista's. Harmen van Wijnen heeft de instructievideo met gebarentaal niet meer nodig en draait met zijn rechtervuist boven de linker om een zwarte koffie te bestellen.
Als bestuursvoorzitter van het grootste pensioenfonds van Nederland is Van Wijnen verantwoordelijk voor het vermogen van meer dan drie miljoen deelnemers, dat samen optelt tot het duizelingwekkende bedrag van bijna vijfhonderd miljard euro. Dat geld moet zo belegd worden dat alle deelnemers kunnen genieten van een goede oudedagsvoorziening tegen de tijd dat ze stoppen met werken. Maar zo veel mogelijk financieel rendement is niet de enige doelstelling, zegt Van Wijnen. 'Ons uitgangspunt is dat pensioen niet alleen gaat over het aantal euro's dat je aan het eind van de maand krijgt. We hebben ook een verantwoordelijkheid om te zorgen dat de wereld waarin mensen straks van hun pensioen gaan genieten nog leefbaar is.'
Het is een behoorlijke koerswijziging. Jarenlang probeerden actiegroepen het pensioenfonds te overtuigen om alle investeringen in de fossiele industrie af te stoten. De klimaatactivisten hadden niet alleen een moreel argument − het is verkeerd om te investeren in bedrijven die onze fossiele verslaving in stand houden − maar ook een financiële: wanneer we de klimaatdoelen serieus nemen, is deze sector ten dode opgeschreven. Dan kun je als investeerder maar beter beleggen in bedrijven die wél een toekomstbestendig verdienmodel hebben.
ABP ging er aanvankelijk niet in mee. Het pensioenfonds gaf de voorkeur aan een strategie van engagement: aan tafel blijven zitten en de invloed als grootaandeelhouder aanwenden, om de vervuilers aan te sporen tot verandering. Als het pensioenfonds zijn aandelen in oliemaatschappijen verkoopt, zouden die simpelweg worden opgekocht door investeerders zonder moreel kompas. Daar is toch niemand bij gebaat?
Toch ging ABP eind 2021 overstag. De engagementstrategie heeft niet gewerkt bij de producenten van fossiele brandstoffen, moet Van Wijnen erkennen. 'We hebben jarenlang het gesprek gevoerd, maar dat hielp niet. Toen hebben we besloten: we stappen eruit, we moeten een signaal afgeven.' Inmiddels is zo'n tien van de vijftien miljard euro aan fossiele investeringen van de hand gedaan. 'We zijn een langetermijnbelegger', zegt Van Wijnen. 'We kijken decennia vooruit. Onze jongste deelnemer is nu achttien, als hij of zij straks met pensioen gaat kan de wereld er heel anders uitzien.'
Het grootste pensioenfonds van Nederland profileert zich nu als een koploper. Vandaar dat het onlangs de brandbrief ondertekende waarin het kabinet wordt opgeroepen een einde te maken aan fossiele subsidies. 'We kunnen niet doorgaan op de oude voet', zegt Harmen van Wijnen. 'Er moet iets veranderen en wij kunnen daaraan bijdragen omdat we zo'n grote speler zijn.' Het afzweren van fossiele beleggingen is wat dat betreft slechts een van de stappen in de groene richting. Een andere uitdaging is zorgen dat het enorme pensioenvermogen actief belegd wordt in duurzame sectoren. Zo wil ABP het grootste windmolenpark op de Noordzee bouwen en zoekt het naar investeringsmogelijkheden in waterstofprojecten en grootschalige batterijen.
Maar dat betekent nog niet dat al het geld van het fonds nu de groene kant op stroomt. Ook een welwillende belegger loopt nog op tegen de obstakels van de oude economie, zeker als je zo'n enorm vermogen beheert als ABP. 'In de financiële sector zijn we gewend om te rekenen op basis van cijfers uit het verleden en daarmee voorspellingen te doen voor de toekomst', zegt Van Wijnen. 'Maar dat kan niet meer. We moeten op een andere manier over risico's nadenken, door de klimaatrisico's mee te wegen. Wereldwijd beleggen we bijvoorbeeld veel in vastgoed. Bij die investeringen moeten we goed kijken naar de risico's die de opwarming van de aarde met zich meebrengt, zoals panden die dicht bij zee liggen en kwetsbaar zijn voor de zeespiegelstijging.'
Er is wat aan het verschuiven in dewereld van het grote geld, merkt Rens van Tilburg van het Sustainable Finance Lab. De stappen van ABP zijn een teken aan de wand en krijgen navolging van enkele andere pensioenfondsen, maar om de hele financiële sector in beweging te krijgen is er sturing nodig van bovenaf, zegt hij. 'Elke individuele instelling kan wel denken: ik wil groen worden, maar zolang de rest niet meedoet, zet dat weinig zoden aan de dijk. Als een toezichthouder als De Nederlandsche Bank daarin de leiding neemt, kun je echt grote stappen zetten.'
De centrale bank is immers op aarde om te waken over de stabiliteit van de financiële sector. Als de inflatie uit de hand dreigt te lopen, verhoogt dnb de rentestand. Als pensioenfondsen een te lage dekkingsgraad hebben of banken te weinig financiële buffers aanhouden, gaan bij dnb de alarmbellen af. Waar financiële instellingen geneigd zijn om te kijken naar de resultaten aan het einde van het boekjaar, lijkt een onafhankelijke centrale bank het instituut bij uitstek dat zorg kan dragen voor de lange termijn.
Het is niet alsof Olaf Sleijpen zijn kop in het zand steekt. Kort na zijn aantreden tot de directie van dnb gaf hij een interview aan deNRC. Nederland zat midden in de coronacrisis en het vooruitzicht van een diepe recessie hing als een donderwolk boven de economie. Dat is inderdaad zorgwekkend, zei Sleijpen tegen de krant, maar het is niets vergeleken met wat ons te wachten staat door de opwarming van de aarde. 'Corona is een meteoriet, klimaatverandering een botsing tussen planeten', werd de kop boven het artikel.
De pandemie is inmiddels van de voorpagina's verdwenen, maar de zorgen om het klimaat zijn sindsdien alleen maar gegroeid. 'Klimaatverandering werd vaak gezien als een risico van de toekomst', zegt Sleijpen nu op het hoofdkantoor van dnb. 'Dat kun je eigenlijk niet meer zeggen. We zitten er al middenin. Kijk maar om je heen.'
Vandaar dat dnb een stresstest ontwikkelde, om in kaart te brengen hoe kwetsbaar banken en pensioenfondsen zijn voor de economische schokken die klimaatverandering met zich mee kan brengen. Na de eerste klimaatstresstest voor Europese pensioenfondsen, eind vorig jaar, stuurde de Nederlandse Pensioenfederatie een trots persbericht de wereld in: 'onze' pensioenfondsen hadden de stresstest glansrijk doorstaan. Niets aan de hand, zou je dus kunnen denken, misschien valt het wel mee met de financiële gevolgen van de klimaatcrisis.
Maar zelfs de bedenkers van de stresstest zullen toegeven dat dat de verkeerde conclusie is. De methodologie is nog volop in ontwikkeling en beperkt zich voorlopig tot één specifiek scenario: wat zou er gebeuren als er plots een forse CO2 prijs wordt ingevoerd? En dat is slechts een deel van het verhaal, erkende de vice-president van de Europese Centrale Bank in een blogpost: 'Welke risico's klimaatverandering precies met zich meebrengt, weten we nog niet goed, omdat klimaatschokken anders zijn dan de financiële schokken die we in eerdere crises hebben gezien.'
'Die klimaatstresstest is een mooie eerste stap', vindt Jeanet van Antwerpen van de Raad voor de leefomgeving. 'Maar de test heeft een veel te nauwe blik, alleen maar gericht op CO2 . Er is geen oog voor biodiversiteitsverlies. Wat zou het uitsterven van de bijen betekenen voor de landbouw en onze voedselvoorziening? En hoe zit het met de circulaire economie? Dat soort zaken zou je moeten toevoegen in zo'n stresstest.'
Dat is makkelijker gezegd dan gedaan, want het is nog niet zo eenvoudig alle klimaatrisico's te vertalen naar financiële risico's, zeker niet omdat economen een andere taal lijken te spreken dan klimaatwetenschappers. Een econoom kan na een kosten-batenanalyse met droge ogen beweren dat de optimale opwarming van de aarde zo'n vier graden Celsius is. Voor een klimaatwetenschapper is zo'n conclusie absurd. In dat scenario zijn grote delen van de planeet onbewoonbaar geworden en kunnen alle voorspellingen over het bbp de prullenbak in. De schade van een storm valt relatief eenvoudig te berekenen. Maar hoe bereken je de economische impact van de indirecte gevolgen van de klimaatcrisis, zoals migratie en conflict?
Economen hebben de neiging prijskaartjes te plakken op zaken die onbetaalbaar zijn, schrijft Adrienne Buller in haar boekThe Value of a Whale. Zo becijferde een team van imfonderzoekers dat een grote walvis twee miljoen dollar waard is. Ga maar na: bultruggen of potvissen trekken toeristen aan en ze halen ook nog eens CO2uit de lucht. Het grootste zoogdier op deze planeet levert dus waardevolle diensten en als we dat uitdrukken in geld, dan blijkt het beschermen van walvissen een kostenefficiënte manier om klimaatverandering tegen te gaan. 'Het invoeren van variabelen in een spreadsheet en een kosten-batenanalyse maken voor het redden van een diersoort, alsof het gaat om een vijandige bedrijfsovername, is moeilijk serieus te nemen', schrijft Buller. Toch is dit het soort denken dat domineert in de financiële wereld en meer dan een oplossing biedt het volgens haar een vals gevoel van geruststelling, want de teloorgang van de levende wereld laat zich niet uitdrukken in euro's of dollars.
'Het liefst wil je alles uitrekenen, maar dat gaat natuurlijk niet', zegt Van Antwerpen. 'Beleggers moeten een holistische blik hebben en bedenken: hoe zorg ik dat ik op de lange termijn zo min mogelijk schade aanricht en zo veel mogelijk waarde creëer? Ik ben ervan overtuigd dat je dan veel beter bent toegerust op al die veranderingen die op ons af komen.'
Rens van Tilburg is zich bewust van debeperkingen van de financiële bril. Toch ziet hij wel degelijk een belangrijke rol weggelegd voor de centrale bankiers die gewend zijn waarde en risico's uit te drukken in harde getallen. Enkel de risico's in kaart brengen is niet genoeg, zegt de directeur van het Sustainable Finance Lab. De Nederlandsche Bank mag van hem best wat steviger optreden om de transitie aan te jagen. 'dnb kan bijvoorbeeld gewoon tegen financiële instellingen zeggen: we stellen een maximum aan het aandeel fossiele beleggingen op jullie balans.'
Zijn pleidooi sluit aan bij het advies van het Emissions Gap Report van de VN. Centrale banken moeten 'proactiever optreden', schrijven de onderzoekers. Ze zouden financiële instellingen bijvoorbeeld kunnen dwingen om transitieplannen op te stellen, met harde, wetenschappelijk onderbouwde doelstellingen om de CO2-uitstoot van hun hele beleggingsportfolio terug te dringen. Dan zou er automatisch meer geld vrijkomen voor de duurzame sectoren.
'Ik denk dat wij al heel erg op de trom slaan', zegt dnb-directielid Olaf Sleijpen. 'Wij vinden echt dat financiële instellingen, of eigenlijk de hele economie, hier iets mee moeten. dnb loopt internationaal ook voorop. Tien jaar geleden werden we nog uitgelachen als we dit aankaartten bij de Europese Centrale Bank of hetimf. Nu houden dat soort instellingen zich hier ook mee bezig. Maar het is te makkelijk om te denken dat centrale banken dit probleem kunnen oplossen. dnb is niet degene die dit kan afdwingen. Wij maken geen wetten, dat is niet onze rol.'
Van Tilburg vindt dat centrale banken zich soms wel erg gemakkelijk verschuilen achter de politiek: 'Omdat dit gaat over systeemrisico's, heb je een partij nodig die dit op systeemniveau kan coördineren. Een toezichthouder als dnb is de enige die zo'n rol kan pakken. De centrale bank overziet het hele systeem en heeft contacten met alle financiële instellingen. De nieuwe Europese regels bieden daar bovendien steeds meer aanknopingspunten voor, ze verplichten banken om niet alleen risico's te verminderen, maar ook om actief bij te dragen aan de duurzaamheidstransities.' Zulke nieuwe spelregels en een strengere scheidsrechter maken het minder aantrekkelijk om te investeren in een oliemaatschappij en makkelijker voor NoPalm Ingredients om financiers aan te trekken. Zo wordt groen beleggen geen kwestie van moraliteit, maar van verstandig financieel beleid. En valt de botsing tussen planeten wellicht nog af te wenden.