De omheinde illusie Na de vuurzeeën van Los Angeles

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
23 januari 2025
De branden in Los Angeles brachten de harde realiteit aan het licht: rijkdom of goed bestuur biedt geen enkele bescherming tegen een systeemcrisis. Hoe buigzaam is de stad?
Op 21 december stond ikop de top van de Temescal Ridge en keek uit over de Pacific Palisades, een exclusieve enclave met huizen van miljoenen dollars, gelegen tussen de bergen van Santa Monica en de Stille Oceaan, aan de westelijke rand van Los Angeles. Zonder twijfel is dit een van de mooiste landschappen binnen de grenzen van een grote stad, waar ook ter wereld. De hellingen, bedekt met yucca, manzanita, chamise, eiken en witte salie, lopen geleidelijk af naar de oceaan. De bedding van de kreek was echter opvallend droog, want er was sinds mei geen noemenswaardige regen meer gevallen. Een zacht zeebriesje kwam langs de heuvelrug omhoog.
Twee weken later filmde een groep kinderen zichzelf terwijl ze op de vlucht sloegen voor een bosbrand die vlakbij was uitgebroken. Aangewakkerd door Santa Ana-winden met snelheden tot honderd kilometer per uur, die vanuit de woestijn kwamen aanwaaien, raasde het vuur de berg af en overspoelde razendsnel de Pacific Palisades. Honderden luxe auto's werden achtergelaten op Sunset Boulevard toen bewoners in paniek vluchtten.
Later die avond brak er brand uit in Eaton, dertig mijl verderop in Altadena, een welgestelde buurt in de provincie Los Angeles, ten noorden van Pasadena. Ongeveer negentig procent van de gebouwen in deze twee wijken werd verwoest. De brand in de Palisades trof ongeveer tien procent van het landoppervlak van Los Angeles, voornamelijk open gebieden in de Santa Monica Mountains, maar ook enkele van de duurste vastgoedlocaties ter wereld.
Deze gebieden zijn extreem brandgevoelig omdat ze zich bevinden langs de zogenaamde'wildland-urbane interface',waar riante landhuizen grenzen aan vegetatieve brandstoffen. De overheersende richting van de Santa Ana-winden maakt de risico's nog groter.
De geschatte economische verliezen door de branden doen niet onder voor die van orkaan Katrina, die in 2006 New Orleans trof. Katrina zette tachtig procent van die stad onder water en veertienhonderd mensen kwamen om. Maar daarmee houdt de vergelijking op: de Pacific Palisades herbergt een van de rijkste gemeenschappen van de Verenigde Staten. In termen van bevolking, grootte, geografie en rijkdom is de Pacific Palisades vergelijkbaar met Monaco. Het gemiddelde huishoudinkomen bedraagt 360.000 dollar, en de gemiddelde huizenprijs is vier miljoen dollar, hoger dan in bekendere elitegemeenschappen zoals Newport Beach, Palo Alto of Nantucket.
De Pacific Palisades staat in schril contrast met het typisch Amerikaanse patroon, dat inhoudt dat de armste inwoners in de kwetsbaarste delen van de stad wonen. Katrina verwoestte bijvoorbeeld de verpauperde Lower Ninth Ward in New Orleans. In dit geval wordt echter de gebruikelijke rampenmoraal op zijn kop gezet: de getroffen gemeenschap bestaat uit enkele van de welvarendste huishoudens van het land.
De berichtgeving over de brandenliet een groot verschil zien tussen heldhaftige eerstehulpverleners en onfortuinlijke politici. Brandweermannen, die fysiek een van de veeleisendste beroepen uitoefenen, kapten met de hand brandgangen in moeilijk begaanbaar terrein. Dappere piloten van helikopters en tankvliegtuigen lieten water en brandvertragend middel van honderden meters hoogte op de vlammen neerdalen.
Midden in deze crisis was burgemeester Karen Bass in Ghana voor een presidentiële inauguratie. Gouverneur Gavin Newsom, wellicht de Democratische presidentskandidaat in 2028, was snel ter plaatse, gekleed in een trui met rits en het staatslogo. President Joe Biden was toevallig ook in de stad; hij zou een toespraak houden over de aanwijzing van twee nieuwe nationale monumenten in Californië. Door de harde wind was dat evenement echter afgelast. Biden liet zich maar even zien, worstelde met zijn voorbereide aantekeningen, maakte een grapje over het binnenkort overgrootvader worden, en vertrok vervolgens.
Een grondige evaluatie zal ongetwijfeld grote tekortkomingen aan het licht brengen. Maar geen enkel gemeentelijk watersysteem in de Verenigde Staten is ontworpen om stadsbranden van deze omvang te bestrijden. Het beschermen van honderdduizenden huizen in brandgevoelige gebieden zou een volledige herziening van alle opslag- en distributiesystemen vereisen. Hoewel de klimaatverandering de windpatronen en de droogte heeft verergerd, is zij niet verantwoordelijk voor de bouw van luxe woningen in een gebied dat regelmatig door branden wordt geteisterd.
Wat hadden burgemeester Bass, gouverneur Newsom of president Biden daartegen kunnen doen? De kern van hun technocratisch centrisme - het idee dat goed bestuur elke crisis aankan - schiet tekort bij een structurele crisis van deze schaal. Geen enkele mate van 'competent leiderschap' of particuliere rijkdom had een vuurstorm, aangewakkerd door windvlagen van honderd kilometer per uur, terug de Temescal Ridge op kunnen duwen.
Een groot deel van het Amerikaanse leven draait om de illusie dat rijkdom je kan beschermen tegen collectieve problemen. Dit is nergens duidelijker dan in Los Angeles, waar privé-oplossingen voor publieke uitdagingen het stedelijke landschap domineren: omheinde gemeenschappen, privéscholen en weelderige landgoederen die hoog boven de stad lijken te zweven, onbereikbaar voor de alledaagse problemen.
Toch brachten verplichte evacuaties en overbelaste brandkranen een harde realiteit aan het licht: deze privé-oplossingen bieden geen bescherming tegen een systeemcrisis. De schijnbare onschendbaarheid van privébezit bezweek onder de noodtoestand. Water dat uit helikopters werd gedropt sloeg door de daken van brandende villa's, terwijl Humvees van de Nationale Garde de toegang tot verwoeste buurten blokkeerden. Zoals de socioloog Richard Lachmann het treffend verwoordde: 'We zijn eersteklas passagiers op een zinkend schip.'
Dit type crisis is echter niet uniek voor Los Angeles: het politieke klimaat is aan het veranderen. Overal ter wereld hebben centristische regeringen moeite om geloofwaardige antwoorden te formuleren op de zich opstapelende politieke, economische, ecologische en sociale crises. Het standaardrecept - marktprikkels, technische oplossingen en vertrouwen op technocratische expertise - voelt steeds minder toereikend. Zelfs de rijkste wijken van Amerika's op een na grootste stad zijn niet immuun voor vernietiging door brand.
Tot nu toe heeft het rechts-populisme het effectiefst ingespeeld op deze angsten, door de illusie van veiligheid en controle te beloven, koste wat het kost. Deze beloften doen denken aan eerdere reacties op stedelijke crises, zoals de witte vlucht na de rellen in Watts in 1965 of de opkomst van omheinde gemeenschappen na de Rodney King-rellen in 1992. Maar branden trekken zich niets aan van hekken of beveiliging. Droogte laat zich niet criminaliseren of politiseren.
Traditionele Democratische bolwerken zoals New Jersey, Illinois en New York - net zoals eerder Wisconsin, Michigan en Pennsylvania - keren zich intussen steeds meer af van de partij. De ervaringen in Californië dienen als een waarschuwing: sluimerende kwetsbaarheden kunnen politieke zekerheden onverwacht aan het wankelen brengen. Net zoals de recente branden de fysieke kwetsbaarheid van welgestelde enclaves blootlegden, tonen deze politieke verschuivingen hoe snel een schijnbaar stabiele politieke en economische orde kan instorten wanneer de onderliggende spanningen een breekpunt bereiken.
Wat gebeurt er bijvoorbeeld als de lang ondervertegenwoordigde latino-meerderheid in Californië zich gaat verzetten tegen het subsidiëren van rijke huiseigenaren via publieke verzekeringsprogramma's? De toch al fragiele coalitie tussen rijke, hoogopgeleide liberalen en arbeidersgemeenschappen van kleur binnen de Democratische Partij zal dan nog verder onder druk komen te staan. Zuid-Californië fungeert opnieuw als een graadmeter voor de Amerikaanse politiek. Zoals de beroemde inwoner en weldoener van de Pacific Palisades, Will Rogers, ooit zei: 'Ik ben geen lid van een georganiseerde politieke partij. Ik ben een Democraat.'
In 1984, toen Los Angeles voor het laatst gastheer was van de Olympische Spelen en Ronald Reagan werd herkozen voor een tweede termijn als president, beschreef de politiek filosoof Michael Sandel treffend de toestand van het naoorlogse Amerika: 'We zijn meer verstrengeld maar minder verbonden dan ooit tevoren... naarmate de schaal van sociale en politieke organisatie groter is geworden, zijn de voorwaarden van onze collectieve identiteit gefragmenteerder geraakt. Daardoor zijn de vormen van politiek leven het gemeenschappelijke doel voorbijgestreefd dat nodig is om ze in stand te houden.'
Deze woorden resoneren vandaag sterker dan ooit. De sintels van het huis van een buurman die je nog nooit hebt ontmoet kunnen nog steeds jouw huis in vlammen doen opgaan.Dit is de realiteit van het leven in het Antropoceen.
Rond zes uur 's avondsde volgende dag woedde er weer een brand, op minder dan anderhalve kilometer van ons appartement. Telefoons braakten evacuatiebevelen uit, en de wegen raakten al snel verstopt met mensen die bergafwaarts vluchtten. Terwijl we onze koffers pakten, volgden we de ontwikkeling van de brand op het lokale nieuws en vroegen we ons af of we moesten blijven of vertrekken.
Deze keer was de wind voldoende afgezwakt om een spervuur van waterdruppels uit helikopters mogelijk te maken, wat het vuur wist te bedwingen en de dag redde. Als de brand acht uur eerder was uitgebroken, had de uitkomst catastrofaal kunnen zijn. De apocalyps sluipt dichterbij, evacuatiezone na evacuatiezone.
Vanuit onze buurt waren de verwoestingen in Altadena en de Pacific Palisades vooral zichtbaar als enorme rookpluimen aan de horizon. Het dagelijks leven ging grotendeels gewoon door - een typische Los Angeles-ervaring van catastrofe. Dit is een stad waarin je in het dagelijks leven gedwongen wordt om buitengewone contrasten te negeren en alles in hokjes te plaatsen: bezorgrobots die behendig om mensen heen manoeuvreren die op de stoep slapen, huizen van miljoenen dollars met uitzicht op uitgestrekte tentenkampen, Ferrari's geparkeerd naast afvalbergen, en intacte buurten die hun routines voortzetten terwijl gemeenschappen slechts een paar kilometer verderop in puin liggen.
Los Angeles doet geen enkele moeite om deze extremen te verbergen: nergens anders is het contrast tussen natuurlijke schoonheid en door de mens gecreëerde lelijkheid zo scherp en onontkoombaar.
Na de grote brand van 1871 werd Chicago herbouwd, en 22 jaar later vond daar de Wereldtentoonstelling plaats. Nu bereidt Los Angeles zich voor om achtereenvolgens het wereldkampioenschap voetbal, de Super Bowl en de Olympische Spelen te organiseren. Zal dit een stad tonen die zichzelf opnieuw uitvindt, of eentje die haar tegenstrijdigheden probeert te verdoezelen?
Er zijn al aanwijzingen hoe zo'n transformatie eruit zou kunnen zien. De stad onderneemt eindelijk wat decennialang onmogelijk leek: lax, de op één na drukste luchthaven van het land, wordt verbonden met het openbaar vervoer. De metro wordt met negen mijl verlengd, van Koreatown naar ucla, waardoor het openbaar vervoersnetwerk doordringt in enkele van de dichtste en rijkste buurten van het land.
Deze projecten duiden erop dat de stad nog steeds in staat is zichzelf op een fundamentele manier te veranderen. Net zoals Los Angeles de uitdijende voorsteden van de twintigste eeuw perfectioneerde, zou het nu een baken van alternatieven voor de 21ste eeuw kunnen worden. Misschien kan dat ons Hollywood-einde zijn.
Vertaling: Menno Grootveld
Brian van der Brug / Los Angeles Times / Getty Images | Verwoesting na de branden in Malibu tussen Rambla Pacifico Street en Carbon Canyon Road, California, 15 januari Images