Tot het bittere einde in Moskou Ruslands oppositie toen en nu

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
5 september 2024
Na de recente gevangenenruil zijn er nog minder oppositieleden in Rusland overgebleven. Journalist en mensenrechtenactivist Aleksandr Podrabinek, die als jonge dissident jaren in sovjetkampen doorbracht, spreekt zich nog wel in Moskou uit tegen Poetins regime.
'Vrijkomen uit de gevangenisis als een wedergeboorte', aldus Aleksandr Podrabinek (Elektrostal, 1953) in zijn column voor Radio Free Europe/Radio Liberty. 'Eerst zijn er de roestige handboeien, de smerige muren in je krappe cel, het gevangenistenue, de onbeduidende figuren in uniform die onbegrensde macht over je uitoefenen. En dan - opeens - vrijheid, open lucht, zon, regen, gewone mensen om je heen, vrienden, familie.'
De vrijlating van de zestien gevangenen uit de Russische kampen bij de gevangenenruil tussen Rusland en het Westen stemt dubbel zo vreugdevol, voegt hij eraan toe. Ze zaten immers niet vast vanwege criminele activiteiten, maar omdat ze het als hun morele plicht beschouwden niet te zwijgen over het repressieve regime en de oorlog in Oekraïne.
Podrabinek weet waar hij het over heeft. Als dissident in de sovjettijd zag hij veel bevriende mededissidenten achter tralies verdwijnen. Zelf bracht hij bij elkaar vijf en een half jaar door in verschillende gevangenissen en strafkampen.
Ook de praktijk van gevangenenruil is niet nieuw voor hem. De sovjetautoriteiten gebruikten het als manier om zich van de kopstukken uit de dissidentenbeweging te ontdoen. Podrabinek beschrijft in zijn column hoe in 1976 Vladimir Boekovski als eerste politieke gevangene wordt geruild tegen de Chileense communistenleider Luis Corvalán. Daarna volgen talloze andere namen uit de dissidentenbeweging, zoals de latere Israëlische politicus Natan Sharansky, die in 1986 over de Glienicker Brücke in Potsdam zijn vrijheid tegemoet loopt in ruil voor een handvol spionnen.
Want hoezeer de vrijlating van gevangenen ook reden is tot blijdschap, het betekent wel weer een verzwakking van de oppositie in Rusland, zegt Podrabinek in een videogesprek vanuit Moskou. 'De beweging verliest zijn beste mensen. Hun namen staan symbool voor het verzet tegen het regime. Met hun vertrek worden belangrijke posities opgegeven.'
Poetin zal zich verlost voelen van zijn geduchtste opponenten die bereid waren hun strijd in eigen land voort te zetten, meent hij. Na de dood van Navalny in zijn Siberisch strafkamp is het de zoveelste slag voor de oppositie in Rusland, waarvan de overgrote meerderheid al vertrokken was.
Zo niet Podrabinek. Hij blijft zich vanuit Moskou in zijn columns uitspreken tegen het regime en de oorlog in Oekraïne. En hij gaat onverminderd door met het steunen van de politieke gevangenen die gewoon in de gevangenissen en strafkampen achterblijven - volgens de laatste cijfers nog altijd minimaal dertienhonderd - en bezoekt talloze rechtszaken die tegen hen gevoerd worden.
'Het is een oude traditie van dissidenten om in groten getale te verzamelen rondom de rechtbank en te juichen en te applaudisseren als de beklaagde uit de arrestatiebus naar binnen wordt geleid', vertelt hij. 'Politieke gevangenen voelen zich gesteund, want ook als het publiek niet wordt toelaten tot de rechtszaal, weten ze dat ze niet vergeten worden in hun cel en dat bekenden en onbekenden begaan zijn met hun lot, voor hem komen en dat ze blijven tot de zitting voorbij is. Ze zien gezichten van bekenden en merken dat ze niet vergeten worden.'
Over zijn jaren als opgejaagdedissident en politieke gevangene schreef Podrabinek memoires onder de titelDissidenten. Het is frappant om te lezen hoeveel van wat hij van die sovjetjaren beschrijft nu opnieuw aan het gebeuren is: de onzekerheid, het aangeven en verklikken, het harde ingrijpen van de veiligheidsdiensten. Hij schetst hoe in de jaren zeventig de hele groep dissidenten in actie komt als er weer iemand uit hun midden wordt gearresteerd. De een gaat per taxi de verschillende huizen van bewaring af om te achterhalen waar de arrestant zich bevindt. De ander probeert geld bijeen te krijgen om een advocaat te betalen, de nodige voedselpakketten voor de arrestant aan te schaffen en achtergebleven familie te ondersteunen. En weer anderen beleggen een persconferentie in een huiskamer om via buitenlandse correspondenten het nieuws te verspreiden. In wezen gaat het er nu niet anders aan toe, alleen verspreidt informatie zich veel sneller via sociale media.
De memories geven ook inzicht in de toewijding en onvoorwaardelijkheid van de jonge dissident in de onmogelijke strijd tegen een oppermachtig regime. Tijdens zijn studie aan het medisch instituut halverwege de jaren zeventig gaat hij werken op een ambulance en weet hij zich ook toegang te verwerven tot medische dossiers van politieke gevangenen die weggestopt zitten in psychiatrische instellingen. Hij heeft daarmee uniek materiaal in handen, beseft hij en hij stelt zich al snel tot taak te publiceren over de sovjetpraktijk om geneeskunde in te zetten ter bestraffing van politieke gevangenen.
Het duurt niet lang voordat de kgb hem in het vizier heeft. Om hem heen worden dan al aan de lopende band vrienden en mededissidenten gearresteerd. Het is duidelijk dat ook hij weldra aan de beurt is. Hij beschrijft zijn vertwijfeling in die tijd en de gesprekken erover met zijn broer Kirill die ook al een veroordeling wacht. Toch weerhoudt niets hem ervan op het ingeslagen pad door te gaan.
Podrabinek is dan nog jong en ongebonden, redeneert hij voor zichzelf. Hij heeft minder te verliezen dan veel van zijn mededissidenten die gezinnen hebben te onderhouden. Bovendien hebben ze er met elkaar middels een onderlinge afspraak op papier letterlijk voor getekend niet te emigreren, wat in zijn geval destijds niet onmogelijk was vanwege zijn joodse achtergrond. 'Ik kon die afspraak niet schenden, zeker ook omdat ik er nog het meest bij anderen op aandrong ons eraan te houden.'
Eenzelfde standvastigheid tonen de politieke gevangenen van nu, die zich niet het zwijgen laten opleggen en de consequenties ervan voor lief nemen. Als je eenmaal besloten hebt deel uit de maken van de dissidentenbeweging, weet je aan welke gevaren je blootstaat. Een weg terug is er niet. 'Het was heel makkelijk geweest de gevangenis te ontlopen, als ik me van begin af aan niet had ingelaten met mensenrechten-werk', schrijft Podrabinek al in zijn memoires. 'Het is geen keuze tussen vrijheid of gevangenis, maar tussen vrijheid of zelfverloochening.'
Momenteel laten de autoriteitenPodrabinek nog met rust, wat niet in de laatste plaats bij hemzelf tot verbazing leidt. Zo kan het, ontdekte hij, dat zijn recentste boekAntisovjetverhalen- over de paralellen tussen toen en nu - gewoon te koop is in een boekhandel op nog geen vijfhonderd meter afstand van het Kremlin. En onlangs nam hij met andere oud-dissidenten deel aan een openbare paneldiscussie om over de huidige repressie spreken. Kortom, er zijn nog gelegenheden waarbij gelijkgestemden bij elkaar kunnen komen en vrijelijk van gedachten kunnen wisselen, wat in de sovjettijd ondenkbaar was geweest. Toen greep de kgb steevast in zodra het lucht kreeg van acties van dissidenten.
De straffen van tegenwoordig vallen daarentegen vele malen zwaarder uit dan in de late sovjetjaren. 'Voor een onbeduidende aanleiding zoals het posten van een leus tegen de oorlog of een ondermijnende grap staat al snel een straf van zeven tot tien jaar. Het ene moment gaan ze achter theatermakers aan vanwege een toneelstuk, en het andere moment sluiten ze een vijftienjarige jongen op omdat hij iets verkeerds gezegd heeft.'
Ook dat bespraken de oud-dissidenten tijdens de paneldiscussie, valt in een reportage van de onafhankelijk krantNovaja Gazetate lezen. 'Zo duister als de tijden nu zijn, hebben we het destijds niet meegemaakt', merkte een deelnemer op.
Na jarenlange ervaring met staatsterreur heeft Podrabinek het opgegeven een logica in het systeem van de onderdrukker te ontdekken, vreemd als die is aan elk rationeel denken. Als voorbeeld geeft hij het recente besluit van het Russische Hooggerechtshof om de internationale lhbtqi+-beweging als een extremistische organisatie te bestempelen. 'Het is hetzelfde als de Japanse keuken een extremistische organisatie te noemen en die in de ban te doen, nu sushi zo populair is in Moskou en daarmee de traditionele nationale keuken ondermijnt', schrijft Podrabinek.
Het systeem is zo gebouwd dat het niet te stoppen is, licht hij toe. 'Het is als een haardvuur dat je hout moeten blijven toedienen. Eerst verklaren ze minderheidsgroepen tot vijanden, zoals Jehova's getuigen, lhbtqi+-ers, joden en moslims. Als de vijanden buiten de eigen groep beginnen op te raken, gaan ze op zoek naar slachtoffers in de eigen gelederen, zoals bijvoorbeeld zuiveringen in de legertop al hebben laten zien.'
Over de dreiging van arrestatie en langdurige opsluiting voor hemzelf is hij laconiek: 'Ik hecht er de voorkeur aan het te negeren.' Het was altijd al de les van dissidenten, vertelt hij: probeer de angst te overwinnen. Het is ook wat Navalny keer op keer vanuit het strafkamp herhaalde: we moeten ons niet bang laten maken, we hebben het gelijk aan onze zijde. 'Je moet jezelf inprenten dat jouw strijd impact heeft op het lot van miljoenen mensen, dat je het opneemt tegen een verdorven systeem, dat je je het niet kunt veroorloven te zwichten', schreef de dissident Naransky inWees niet bang voor het kwaad,zijn boek over zijn negen jaren in de sovjetkampen.
Podrabineks memoires laten zich lezen als eenwho's whoin dissidentenland. Hij kwam over de vloer bij bekende namen als Joeri Orlov en Aleksander Ginzboerg, kreeg wijze raad van Andrei Sacharov en diens vrouw Jelena Bonner en ging voor overleg langs bij Nadjezjda Mandelstam. Zo vormden de dissidenten destijds een hechte groep. Ze waren niet uit op politieke macht - dat lag buiten hun bereik. Ze hadden geen politiek programma en joegen geen politieke doelen na. Hun leus was: 'Doe wat je moet doen en kijk wat ervan komt.'
Ze wilden vooral laten zien wat moreel juist was in een land waarin niemand meer in het systeem of in de goede bedoelingen van de eigen leiders geloofde. Het is ook wat de onlangs vrijgelaten Kara-Moerza blijft herhalen: laat de moraal leidend zijn in je acties, geef het goede voorbeeld. De methode van de dissidenten was de sovjetautoriteiten er op te wijzen dat ze zich aan de eigen wetten en de grondwet hadden te houden. Ze deden dat in hun geschriften of spanden in geval van onrechtmatigheden rechtszaken aan.
De politieke gevangenen van nu houden er dezelfde werkwijze op na en beginnen vanuit de cel voortdurend procedures tegen de autoriteiten zodra die hun rechten schenden - extra ingewikkeld nu er ook advocaten van politieke gevangenen worden opgesloten. Ze verwachten niet te winnen, maar zadelen de autoriteiten met stapels papierwerk op zonder dat iemand er iets mee opschiet. Dat is precies de bedoeling: ze willen de onderdrukker ertoe bewegen hen tegemoet te komen om er maar van af te wezen.
Ruslands propagandamachinedoet er alles aan de buitenwereld te laten geloven dat het Russische volk zich massaal achter het regime schaart en dat er van een kritische houding nauwelijks sprake is. In het Westen gaan ze een heel eind mee in dat narratief - ook de Russen in ballingschap. Volgens Podrabinek is dat een verkeerde voorstelling van zaken.
Hij ervaart wel degelijk weerstand onder grote delen van de bevolking. Niet iedereen heeft het in zich de straat op te gaan en protestacties te beginnen. Maar rondom de politieke gevangenen verzamelt zich een gemeenschap van tegenstanders van het regime. Ze komen bij elkaar om brieven te schrijven aan politieke gevangenen en betuigen hun steun in en rondom de rechtszalen. Volgens Podrabinek staan op die manier achter iedere politieke gevangene in Rusland minimaal honderd sympathisanten.
Dat is de rol van de politieke gevangenen, bereid als ze zijn de consequenties te aanvaarden voor hun verzet tegen Poetins kliek. Ze mobiliseren de eigen achterban en dienen als lichtend voorbeeld voor tegenstanders van het regime en vormen zo de spil van het verzet.
Voor de huidige groep tegenstanders is de terreur ook een relatief nieuw verschijnsel. Ze hebben niet de ervaring van de dissidenten van vroeger en zijn ook niet als zodanig georganiseerd. Er is daarmee ook geen gezamenlijke strategie. Maar ze komen elkaar steeds vaker tegen bij de rechtbank, ziet Podrabinek, en halen onderling de banden aan. Een ontwikkeling de goede kant op.
In een recente column legt Podrabinek het probleem van Ruslands teloorgang niet zozeer bij de huidige kliek van heersers, maar bij een oppositie die het onder Poetin telkens niet lukte een tegenmacht te vormen. Elke keer gooiden ze het op akkoordjes, ook als daarbij de eigen rechten werden geschonden. Als voorbeeld noemt hij 'de wet van buitenlands agent', die organisaties en personen voorschrijft hun status van 'buitenlandse agent' te vermelden als ze donaties uit het buitenland ontvingen. 'Hier had de oppositie tegen in verzet moeten komen, omdat de wet inging tegen zowel nationale en internationale wetgeving, als ook tegen de eigen grondrechten', zegt Podrabinek.
Het tegenovergestelde gebeurde. Oppositieleden, journalisten, liberalen, allemaal onderwierpen ze zich aan die wet, ook omdat er verder geen consequenties aan verbonden waren zoals geldboetes of gevangenisstraf. De macht zag hoe meegaand de oppositie was en kwam met veel meer repressieve wetgeving. 'De oppositie', zegt Podrabinek, 'was alleen maar uit op compromissen. Daarmee hebben ze Poetin alle ruimte gegeven zijn systeem te creëren.'
Hetzelfde geldt voor de westerse landen, voegt Podrabinek eraan toe, die gewoon zaken bleven doen met Poetin, ook nadat hij met de bezetting in de Krim en het losweken van de Donbas zijn imperiale bedoelingen niet meer verborg.
Inmiddels is de overgrote meerderheidvan de oppositie het land ontvlucht. Podrabinek geeft aan hun beweegredenen te begrijpen en wil er niet over oordelen als mensen kiezen voor de veiligheid van henzelf en van hun families. 'Het is sowieso beter te vertrekken zolang je de kans hebt dan door te slaan op het politiebureau tijdens een verhoor', voegt hij er cynisch aan toe. Of zoals hij al in zijn memoires schreef: 'De meest behoedzamen gingen westwaarts. De meest halsstarrigen gingen oostwaarts.' Dat wil zeggen: die gingen naar de kampen.
Podrabinek gelooft niet dat de Russische oppositie in ballingschap veel kan betekenen voor het land. Alleen iemand als Kara-Moerza, die voor zijn gevangenschap zowel in Rusland als de VS woonde, kan daadwerkelijk iets in het buitenland gedaan krijgen, vanwege zijn goede contacten in Washington. Zo stond hij eerder in de VS en Canada mede aan de basis van de Magnitski-wetgeving, die erin voorziet sancties op te leggen aan individuele Russen uit de corrupte en criminele kliek rond het Kremlin.
'Het neemt niet weg dat Kara-Moerza's aanwezigheid in Rusland en in het kamp vele malen eﬀectiever was', zegt Podrabinek. Het is ook niet voor niets dat de prominentste tegenstanders ervoor kozen om hun werk in Rusland voort te zetten en daarbij opsluiting in een strafkamp voor lief namen.
Podrabinek zelf ging er na het uiteenvallen van de Sovjet-Unie van uit dat de lessen van de goelag - waaronder zijn eigen ervaringen zoals beschreven in zijn memoires - Rusland voor nieuwe terreur zouden behoeden. 'De perestrojka bracht nieuwe tijden.De Goelag Archipel,Solzjenitsyns magnum opus over de Stalin-kampen, vond opeens massaal aftrek. Ik hechtte aan de macht van het woord.'
Gaandeweg zag hij hoe onder de ex-KGB'er in het Kremlin de oude trukendoos weer openging en een nieuw schrikbewind ontstond. Hij waarschuwde er in zijn journalistieke bijdragen voor.
Nu gelooft Podrabinek niet meer in woorden, alleen nog maar in daden. De consequentie is dat hij ervoor kiest tot het bittere einde in Moskou te blijven. 'Als je in Rusland verandering wil, kun je dat alleen vanuit Rusland bewerkstelligen', is zijn stellige overtuiging.
AndreiBok / SOPAImages / LightRocket / Getty Image | Alexander Dotsenko en Anastasia Djoedjajeva worden beschuldigd van terrorisme nadat ze anti-oorlogspamfletten achterlieten in een supermarkt. Het kunstenaarsstel werd door een militaire rechtbank veroordeeld tot drie jaar in een strafkamp, Sint-Petersburg, Rusland, 18 juli