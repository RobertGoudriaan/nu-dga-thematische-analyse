Dunnetjes

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
6 februari 2025
THEATER A Beauteous Evening
De klimaatcrisis is ook, stelt schrijver Amitav Gosh, een crisis van de verbeelding. Het ontbreekt ons aan manieren om de klimaatcrisis inzichtelijk en invoelbaar te maken. Hij vraagt expliciet aan kunstenaars - en misschien overvraagt hij hen - om zich een weg door deze verbeeldingscrisis heen te denken en voelen.
Om zich met en voor ons te verhouden tot de zesde massa-extinctie, die zich om ons heen en ook in ons voltrekt, stappen Vincent Rietveld van De Warme Winkel en performer en Theo d'Or winnares Princess Isatu Hassan Bangura samen redelijk naakt op toneel, dat wil zeggen als zichzelf.
InA Beauteous Evening, Calm and Freezullen de vijf stadia van rouw losjes worden aangehouden, vertellen ze. Er is een katheder, een erepodium, er is ritualistische witte kledij. Het ridicule is niet ver weg. Zijn we nu echt mensen die vijftig dierennamen gaan voorlezen om grip te krijgen op onze rap uitstervende Umwelt? Ze doen het en het betekent dat er af en toe gesmoord hysterisch gelach opstijgt uit de zaal of vanaf de techniektafel. Zie het ook maar eens stil te houden als een volwassen man een verhoging opstapt om een interpretatieve dans uit te voeren, die kan dienen als ode aan een uitgestorven vogel, en als poging de vogel terug te krijgen. Bij iets van Tsjechov kijk je overwegend naar mensen, die naar andere, onbereikbare mensen verlangen. Hier zien we het verlangen naar soorten. Rietveld ontroert en fascineert in zijn poging de lach die aan zijn ironische spreekwoordelijke reet hangt wel en niet te ontkennen, dan wel te overstijgen.
Bangura levert een andere strijd ten opzichte van de onderliggende vraag, hoe moeten mensen zich verhouden tot de ecologische ramp: met de grenzen van haar uithoudingsvermogen. Hoe ver kun je gaan om je woede en angst vorm te geven? Hypnotiserend en ijzingwekkend daalt ze diep af in meer mythische ruimtes. Haar ritmische, ingeleefde poëzie fungeert als tolk tussen de mensen- en dierenwereld, zoals het sjamanistische die grenzen kan opheffen. In bloedrood licht vertelt zij een grimmiger en gewelddadiger verhaal over'the hunting kind.'
Hetshifting baseline-principe wordt besproken: steeds accepteert een nieuwe generatie een nieuw dieptepunt van de hoeveelheid soorten als hun beginpunt. Het gedichtOde to Immortalityvan Wiliam Wordsworth uit 1804 komt langs als ijkpunt dat zelf ook al verhaalde van een verdwijnen.'The sunshine is a glorious birth;/ But yet I know, where'er I go,/ That there hath past away a glory from the earth.'
De laatste scène, een ultieme poging om dier te worden, mengt het grimmige, het onmogelijke, het verlangende, het voorbije en vertelt scherp: wij zijn geen goden. Het is denken en voelen op scène waar je bij wilt zijn. Er is ook iets dunnetjes in de avond. Maar is dunnetjes niet een uitstekende omschrijving van het menselijke proberen?
Han van Wieringen
A Beauteous Evening, Calm and free, De Warme Winkel en Princess Isatu Hassan Bangura
Sofie Knijff | Princess Isatu Hassan Bangura en Vincent Rietveld in A Beauteous Evening, Calm and Free van De Warme Winkel