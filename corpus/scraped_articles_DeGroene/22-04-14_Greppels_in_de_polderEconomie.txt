Greppels in de polder Economie

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
14 april 2022
Het tuinseizoen is weer begonnen en de inflatie loopt op. Zouden onze politici misschien iets kunnen leren van tuiniers? Die gedachte bekruipt me als ik het inflatiedebat volg.
Een gelukkige woningbezitter had een flink stuk grond. In de siertuin ging het goed. Er was jarenlang goed bewaterd en door extra bemesting waren de bloemen en struiken een lust voor het oog, hoewel de naastliggende heide eronder leed. In de groentetuin ging het minder. Er heerste gebrek, want het waterschap hield al jaren het grondwaterpeil te laag, ook al een aanslag op de heide. De tuinier was intussen te druk met zijn hortensia's om veel aandacht aan de bloemkool en boontjes te geven, of aan de natuur.
Er kwam een zeer, zeer natte tijd. Sloten vulden zich en water stroomde de tuin in. Deskundigen, om raad gevraagd, kwamen met dit advies: werp een dam op, anders verzuipen je hortensia's. Laat vooral de groentetuin niet vollopen, want dat heeftspill-over-effecten op de bloemen, dat willen we niet hebben. En laat je niet afleiden door andere problemen als overbemesting, grondwaterstand of natuur - die dam moet er komen. Aldus gebeurde.
Terwijl: wat was er nu logischer geweest dan een greppeltje te graven van de rozen en hortensia's naar de boontjes en bloemkool? De ene kant krijgt te veel water, de andere te weinig. Herverdeling is de uitkomst. En ga even met het waterschap praten, zodat in de toekomst je groenten het vanzelf beter doen, en de natuur ook. Wie weet is het een ook goed idee voortaan minder uitbundig te bemesten. Zonder de bijen in de heide heb je straks helemaal geen bloemen of groenten meer.
In een gaaf land, waar de kinderen tot de gelukkigste ter wereld behoren, is aan geld geen gebrek. Vooral met het vermogende deel van de bevolking gaat het prima, in de maakindustrie een stuk minder, en op de arbeidsmarkt werkt een groot deel van de lager betaalde krachten op onzekere nulurencontracten of als zzp'er. De hogere middenklasse is decennialang verwend met lage rente, subsidie op schuld en dalende vermogensbelasting, zodat vermogen verder kan groeien, daar is het immers voor. De lonen blijven al lang flink achter bij de winsten en helemaal bij de vermogensgroei, maar zolang de economische wind meezat leek dit best te managen.
Nu is er inflatie. Economen, om raad gevraagd, komen vrijwel unaniem met dit advies: pas vooral op dat de lonen niet gaan stijgen, dan heb je pas echt een probleem. Het zou zomaar tot een loonprijsspiraal kunnen leiden. En de Europese Centrale Bank (ECB) moet sneller de rente gaan verhogen en, voegt een enkeling eraan toe, zich niet inlaten met klimaatbeleid en andere politieke dingen, dat leidt maar af.
Terwijl: het probleem van inflatie is niet hogere lonen, maar hogere kosten voor bedrijven en minder koopkracht, vooral voor lager betaalde huishoudens. Wat is er dan logischer dan die lonen eindelijk een inhaalslag te laten maken en tegelijk een belastinghervorming in te zetten? Met normale belastingen op inkomen uit vermogen kunnen de loon- en winstbelastingen fors omlaag, zonder dat het de schatkist iets kost. Verlaag je de loonbelasting vooral in de lagere schijven, dan compenseer je juist die werkenden die het hardst door inflatie en de komende stagnatie getroffen gaan worden.
Dit verhoogt het beschikbaar inkomen bij die huishoudens en het spaart bedrijven op loonkosten: de twee grootste inflatieproblemen worden aangepakt. Zo hoeft er geen loon-prijsspiraal te zijn, je beloont ondernemerschap, stimuleert werk - de krappe arbeidsmarkt schreeuwt erom - en je ontmoedigt het oppotten van vermogen. Het is een belastinghervorming waarvan de wijsheid en urgentie al jaren door economen bepleit worden.
Maak bovendien ernst met woningisolatie, duurzame energie en leefstijlverandering, zodat we minder fossiele energie gaan verbruiken en dus minder energie-inflatie krijgen. Schakel de financiÃ«le sector inclusief de ECB in om dat doel te bereiken. De ECB heeft immers - het is onvoldoende bekend - de uitdrukkelijke opdracht om de doelen van de EU, waaronder de Green Deal, te helpen bereiken, mits dat niet strijdt met haar opdracht om de prijsstabiliteit na te streven. Dat is hier niet het geval.
Het wordt tijd voor greppels in de polder. Herverdeling is lang niet zo urgent geweest.
Herverdeling is lang niet zo urgent geweest