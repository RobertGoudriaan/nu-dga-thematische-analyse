Alice Munro 10 juli 1931 - 13 mei 2024 Het einde

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
23 mei 2024
Nobelprijswinnaar Alice Munro's verhalen vol sombere vrouwen zijn romans op zich. Het schrijven was voor haar onvermijdelijk.
Lange tijd leek Alice Munro de minder bekende schrijfster dan Margaret Atwood, dat wil zeggen buiten Canada. Tot ze in 2013 de Nobelprijs voor Literatuur kreeg. Ze was toen niet meer in staat om die zelf in ontvangst te nemen. De laatste twaalf jaar van haar leven leed ze aan dementie, de ziekte waarover een van haar bekendste verhalen gaat,The Bear Came Over the Mountain, in 2006 verfilmd door Sarah Polley alsAway From Her. Fiona krijgt steeds meer last van een haperend geheugen en wordt opgenomen in een verpleegtehuis. Als de man met wie ze vijftig jaar is getrouwd haar komt opzoeken, blijkt ze verliefd te zijn geworden op een medebewoner.
In een interview inThe Paris Reviewin 1994, ze was toen 63, vertelde ze er een straf schrijfritme op na te houden. Zeven dagen in de week, van acht tot elf 's ochtends. Ze was begonnen zichzelf deze plicht op te leggen toen haar kinderen, vier dochters van wie één kort na de geboorte overleed, klein waren. Als ze een dag miste, moest dat op een ander moment in de week worden gecompenseerd. In het licht van de dementie die haar rond haar tachtigste besloop, is het schrijnend om te lezen hoezeer haar productiviteitsdwang met de jaren sterker werd uit angst dat ze het op een dag zou verliezen, de zin om te schrijven én het idee dat het schrijven zin had.
Van kinds af aan woonde ze in boeken, en dat ze zelf ging schrijven was vanzelfsprekend. Ze leefde met haar verhalen, of het schrijven lukte bepaalde haar dag en humeur. Ook als een verhaal niet werd wat ze voor ogen had gehad, bleef het werken eraan belangrijk. Stel je voor dat ze zou gaan denken dat ze het ook zou kunnen laten. 'Ik denk dat het net zoiets is als niet meer verliefd worden', zei ze. 'Maar daar valt nog mee te leven, want verliefd worden is nooit zo noodzakelijk geweest als willen schrijven.'
Het is deze onverwachte nuchterheid die Munro's verhalen zo wreedzoet maakt. Een vriendelijk persoon die niet erg sociaal is, zo karakteriseerde ze zichzelf. Een schrijver die voor het drama waarnaar ze op zoek was genoeg had aan haar geboortegrond, het platteland van Huron County. Haar ouders hadden er een boerderij waar zilvervossen werden gefokt voor de bonthandel. Toen ze twaalf was kreeg haar moeder de ziekte van Parkinson en moest Alice, de oudste van drie, de huishoudelijke taken overnemen. Als puber schreef ze een roman in de geest vanWuthering Heights, haar eerste verhaal werd gepubliceerd toen ze achttien was. Haar eerste bundel,Dance of the Happy Shades(1968), viel onmiddellijk op door de suggestieve ondertoon die scènes uit het leven van alledag krachtig en mysterieus maakte. Kennelijk was het mogelijk om 'onthecht', 'niet-emotioneel' en 'niet-sentimenteel' over vrouwenlevens te schrijven.
Haar eerste huwelijk, gesloten op haar twintigste om het huis uit te komen, bracht haar naar de stad, Vancouver, en het nabijgelegen Victoria, waar ze samen met haar man een boekhandel dreef. Ze verhuisde terug naar Huron County op haar 43ste met haar tweede man, die daar ook vandaan kwam. Haar terugkeer naar bekend terrein boorde een diepere laag van herinneringen aan, geboekstaafd in het autobiografischeDear Life(2012), tevens de laatste van in totaal veertien verhalenbundels.
Opgestookt door haar uitgever dacht Munro een tijdlang een roman te moeten schrijven. Ze huurde daar een speciale werkruimte buiten de deur voor. Jarenlang keek ze aldaar naar de muren zonder een letter op papier te zetten. Tot ze weer thuis was en zich neerlegde bij wat ze wél uit haar pen kreeg, zittend aan de spreekwoordelijke hoek van de eettafel: verhalen over sombere vrouwen, zoals een student die ik had aangeraden eens wat van haar te lezen ze typeerde. Zo bekeken schrijft Tsjechov, met wie Munro vaak vergeleken wordt, over sombere mannen. Vrolijkheid en literatuur verdragen elkaar misschien niet zo. Om op Tolstoj te variëren: vrolijke mensen lijken op elkaar, elk somber mens is somber op eigen wijze.
Munro's verhalen zijn romans op zich, niet alleen omdat ze een substantiële lengte hebben maar ook omdat alles erin staat wat je zou willen weten. Bijvoorbeeld dat niets verjaart. Misdaad niet, pijn niet, liefde niet. Dat mensen er niet op zijn toegerust zichzelf te begrijpen. Ze speelt met de tijd en de chronologie, en werpt een wonderlijk licht op dromen, angsten, handelen. Kleine rampen die niet groter hadden kunnen zijn en die zich lastig in een plot laten navertellen. Vrouw gaat op een sanatorium lesgeven en wordt bij de dokter thuis uitgenodigd. Onrustige huisvrouw voelt zich een dichter en stapt samen met haar dochtertje op de trein, uitgewuifd door haar man. Vrouw wordt gestraft door haar man en blijft hem toch opzoeken in de gevangenis. Meisje gaat met gevaarlijke jongen mee en vergeet hem nooit meer. Niet zelden bereidt ze haar personages een akelige verrassing.'A virtuoso of domestic horror'is ze wel genoemd, een 'gothic' schrijver,'a lighter Sylvia Plath'.
Hoe kon mijn moeder me in fictie herscheppen, zonder te weten hoe ik me voelde, vroeg oudste dochter Sheila zich af inLives of Mothers and Daughters(2001). Een curieuze dochtersmemoir, geschreven vanuit ontzag en verbazing. Haar conclusie: ze moet geweten hebben hoe ze 'echt' was. Alice Munro, wier schrijftafel volgens de dochter stond ingeklemd tussen de wasmachine en de strijkplank, zette de frictie tussen het zorgende en het verbeeldende bestaan om in ongekend sterke verhalen, even zacht als scherp.
Ze had voor het drama dat ze zocht genoeg aan haar geboortegrond
Sally Soames / The Times/News Licensing / ANP | 1987