Hier gebeurt het

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
16 mei 2024
Heerlijk, die snelheid van de Tsjechische schrijver Bohumil Hrabal inEen driebenig paard.De veertien brieven, geschreven tegen de achtergrond van de Fluwelen Revolutie, gaan alle kanten op.
Toen Tsjechoslowakije in 1968werd bezet en een pro-sovjetregering kreeg opgedrongen, konden schrijvers twee dingen doen: zich schikken naar de overheid en het toestaan dat hun werk gecensureerd werd, of voortaan alleen nog in het buitenland publiceren. De toen al zeer populaire en gelauwerde schrijver Bohumil Hrabal (1914-1997) koos aanvankelijk voor het tweede, maar zijn principes bleken rekbaarder dan die van veel collega's. In 1975 ondertekende hij een verklaring die hem in staat stelde weer in eigen land te publiceren - en waarin hij erkende dat hij het eens was met het programma van de Communistische Partij.
Dat leidde tot ophef, het is altijd een smet gebleven op Hrabals biografie. Ook werd het hem kwalijk genomen dat hij afstand hield toen in 1989 de Fluwelen Revolutie plaatsvond en het communistische regime omver werd geworpen, waarbij de natie Tsjechië ontstond - een ontwikkeling die Hrabal toejuichte, maar toch bleef hij aan de zijlijn staan, ook omdat hij in datzelfde jaar een literaire promotiereis langs Amerikaanse universiteiten maakte.
Een driebenig paardgaat over al die gebeurtenissen, vermengd met alledaagsheden en heen en weer schietende associaties over vertalers en wereldliteratuur, over zijn reis en hoe slecht hij heeft ingepakt, over geweekt brood dat hij in zijn oren doet tegen het snurken van een kamergenoot, over de geschiedenis van Tsjechoslowakije. Het is een bundeling van veertien brieven - 'de voltooiing van zijn belangrijkste werk in Nederlandse vertaling', aldus de achterflap. Hrabal richt zich steeds tot ene Dubenka, een Amerikaanse slaviste die hij werkelijk kende, maar eigenlijk schrijft hij aan zichzelf: de brieven zijn nooit verstuurd. In 1995 verschenen ze als onderdeel van zijn verzameld werk.
Nog even over de politieke achtergrond. Die echoot voortdurend mee inEen driebenig paardmaar tegelijkertijd is dit geen door en door politiek boek. Hrabal beschrijft wel hoe de censuur onder het sovjetregime werkt, of hoe er aan het begin van de Fluwelen Revolutie in Praag protesten uitbreken, maar aan werkelijk analyseren komt hij amper toe. Ook niet over zichzelf. Nadat hij in 1989 een petitie over mensenrechtennietheeft ondertekend, schrijft hij in een brief: 'ook werd er op mij gefoeterd. Dat ik een collaborateur was (...).' Zijn beweegredenen ontleedt hij vervolgens niet echt, ook niet over zijn gedrag van de jaren zeventig.
Maar het fijne is: Hrabal lees je niet voor de zorgvuldige argumentatie of de minutieuze zelfreflectie, maar voor de snelheid, de beweging. Daarin is hij onovertroffen. Van zijn fictie is bekend dat die vrij impulsief ontstond, zonder veel correcties of herzieningen achteraf. En ook deze brieven - die zo in de Privédomein-reeks hadden gepast - fonkelen en stuiteren alle kanten op.Een driebenig paardis een aanstekelijk dagboek van een schrijver die zich midden in de wereld begeeft. En op wie, minstens zo belangrijk, de wereld zit te wachten. Gedetailleerd en geanimeerd beschrijft Hrabal wat hij zoal meemaakt tijdens zijn Amerikaanse trip en in Tsjechoslowakije - veel ontmoetingen, veel politieke veranderingen, veel zijpaden, veel drank. ('Ik was dronken, eigenlijk was ik net niet meer dronken, maar ik nam nog twee flesjes bier en toen was ik opnieuw in de bomen... Ik val altijd direct in slaap als ik dronken ben.')
Hrabal weidt met hetzelfde gemak uit over zijn stamkroeg De Tijger als over Andy Warhols kunst, een ontroerende passage over zijn overleden kat in zijn besneeuwde stadje Kersko vloeit over in een verwijzing naar een Stravinsky-première. Tussen bespiegelingen over de censuur en de Fluwelen Revolutie schetst Hrabal terloops hoe 'iedereen in de ban raakt' van een jonge basketballer genaamd Michael Jordan en hij refereert veelvuldig aan Dylan Thomas, die in 1953 eenzelfde Amerikaanse tournee maakte als Hrabal; en die zich daarbij overigens dood zoop. Gelauwerd regisseur Milos Forman duikt meermaals op omdat hij werk van Hrabal verfilmt; tijdens zijn Amerikaanse tocht heeft Hrabal opeens een afspraak met Philip Roth, die op de valreep afzegt, kan gebeuren, het hindert Hrabal weinig, want vlak erna gaat hij op de koffie bij 'de beste schrijfster en vrouw van nu', Susan Sontag.
Het gevoel dat je al lezende bekruipt: hier gebeurt het allemaal. Hier wordt geleefd op een manier die vandaag de dag aan bijna geen schrijver meer voorbehouden is. Natuurlijk verliest Hrabal zich af en toe inhumble brags,soms zelfs in opschepperij die niet zo humble is, maar dat past eigenlijk wel. En hij waakt voor koketterie, ook door zijn uitstekend vertaalde, zwierige stijl; net als in onder andere zijn meesterlijke romanIk heb de koning van Engeland bediend(1983) schrijft Hrabal hier in lange zinnen, vol terzijdes, bijstellingen, uitweidingen, komma's en beletseltekens. Hij houdt de aandacht makkelijk vast met dat hardop denken en die kenmerkende mengeling van ernst en spot, van politiek en banaal, van hoge en lage cultuur, van literaire beeldspraak en platte spreektaal ('petoet', 'krikken').
Hierom is de vorm vanEen driebenig paardook zo goed gekozen: het maakt niks uit dat Dubenka niet reageert, de briefvorm geeft Hrabal als schrijver alle ruimte, biedt een schijnlogica die in combinatie met zijn soms babbelige toon perfect werkt: 'Ach Dubenka, opeens herinner ik me iets, als ik het nu niet zou vertellen, zou ik het zeker weer vergeten', en daar komt alweer een anekdote, hij springt van a naar b naar z en weer terug. Zelfs de herhalingen in het boek - Dylan Thomas die eruitziet als een 'afgehaald bed' komt meermaals terug, evenals de anekdote dat Franz Kafka op vijf hoog woonde en uit een raam wilde springen - storen daardoor niet zoveel.
Een driebenig paardis geen fijn geslepen duiding van de tijdgeest, geen doordacht en zelfreflectief mea culpa, het is een heerlijk boek. En terwijl Hrabal zijn brieven schrijft, breekt niet alleen in Tsjechië maar in veel Oost-Europese landen een lente aan. Zelfs hij moet uiteindelijk bekennen dat de gebeurtenissen 'krachtiger dan literatuur' zijn, hij heeft het over een 'nieuw tijdperk' vol vrijheid en democratie. De ongemakkelijke vraag die zich in de verte aandient: wat is daar 35 jaar later nog van over, en hoelang nog?
Sygma via Getty Images | Bohumil Hrabal (l) naast Václav Havel, Bill Clinton en Madeleine Albright in Praag, 1994 BOHUMIL HRABAL Een driebenig paard Vertaald door Kees Mercks. Prometheus, 240 blz.