Ervaring? Kennis!

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
3 oktober 2024
Immanuel Kant geeft ons de moed ons van ons eigen verstand te bedienen. Waar is hij als je hem nodig hebt? Hier! Bij de Duitse filosoof Marcus Willaschek, die metKant: De revolutie van het denkenKants driehonderdste verjaardag viert.
Immanuel Kant (1724-1804) speelt,voor zover ik weet, geen grote rol in de culturele verbeelding. Hij is niet zoals Nietzsche, die nog steeds stoutmoedige jongeren inspireert. Mensen slijpen hun activisme niet op Kants ideeën, zoals bij een Hegel of Marx. En toch klinkt zijn invloed door, en niet alleen in de academie waar hij nog steeds een prominente plek heeft in discussies, over metafysica bijvoorbeeld; kennisleer, ethiek, esthetica. Kants invloed, zou je kunnen zeggen, bestaat eruit dat hij een kentering teweegbracht in het westerse denken als zodanig, een die nog altijd voelbaar is.
Dit jaar is het driehonderd jaar geleden dat hij werd geboren. 2024 is het Kantjaar. Marcus Willaschek is hoogleraar filosofie aan de Goethe Universiteit in Frankfurt. Zijn nieuwe boek, uitgegeven ter gelegenheid van het Kantjaar, biedt een introductie op de man en zijn werk.
Er verschijnen de laatste tijd veel van dit soort biografische werken over filosofen. Blijkbaar is er behoefte aan de levensverhalen van 'grote denkers', waarin lezers en passant kennismaken met hun ideeën. Zulke boeken zijn vaak best lekker om te lezen, maar het gevaar is dat iemands ideeën worden gereduceerd tot producten van hun biografie, alsof theorie alleen begrepen kan worden in de context van iemands leven en tijd. Willaschek doorbreekt deze 'psychobiografische tendens' en draait het om: in zijn boek staan de ideeën centraal, terwijl biografische elementen bijna terloops in het betoog worden verweven. In dertig losstaande essays - 'Menselijke waardigheid en autonomie', 'Kant als psycholoog' et cetera - leren we Kant en zijn ideeën kennen. Deze aanpak werkt goed: het resultaat is een boek dat zowel leesbaar als diepgaand is, en tegelijk de nodige context biedt voor het begrijpen van een complexe gedachtewereld.
Kant heeft dus geen uitgesproken plaats in onze cultuur, maar er zingt wel een aantal hardnekkige anekdotes over hem rond. Bijvoorbeeld dat hij een beetje een kluizenaar was, die zijn geboortestad (Koningsbergen, het huidige Kaliningrad in Rusland) nooit verliet. Ook is bekend dat de man er zo'n strenge persoonlijke routine op nahield dat hij ook wel bekend stond als de 'klok van Koningsbergen'. Kant was docent, en als hij op lesdagen zijn huis verliet wisten studenten altijd precies hoe laat het was (acht uur). In het boek van Willaschek wordt dit beeld bijgesteld. Tot zijn veertigste was Kant een sociaal iemand die feesten en partijen gaf, en die toen resoluut de beslissing nam om zich toe te leggen op zijn werk. Op je veertigste, zou hij hebben gezegd, ben je rijp genoeg om 'een karakter te verwerven', wat zoveel betekende als: zelf te bepalen hoe je je leven leidt.
In 1781, op zijn 57ste, publiceerde KantKritik der reinen Vernunft,deMoby Dickvan alle filosofiestudenten en het werk dat hij zelf bestempelde als een 'revolutie van de denkwijze'. Kant verhoudt zich daarin tot twee stromingen in de filosofie: het rationalisme en het empirisme. Even kort door de bocht: rationalisten denken dat kennis voortkomt uit logisch denken, empiristen zien dat kennis wordt verkregen door zintuiglijke ervaring. Kant stelde een synthese voor: de menselijke geest organiseert actief ervaringen door rationeel denken (de structuur van de geest) te combineren met zintuiglijke waarneming (de gegevens uit de wereld), om zo tot kennis te komen. De geest is dus niet passief, maar speelt een actieve rol in het structureren van onze ervaring.
Verder stelde hij dat de wereld zoals deze werkelijk is - het zogenaamdeDing an sich- voor de mens altijd onkenbaar zal blijven. Onze waarnemingen worden gekleurd en beperkt door de structuur van ons kenvermogen. Concepten als oorzakelijkheid, tijd en ruimte waren volgens hem niet inherent aan de wereld, maar a priori 'categorieën' waarmee ons verstand gegevens van zintuiglijke ervaringen ordent. Zoals de zon niet om de aarde draait, weerspiegelt onze geest de wereld dus niet zoals die is, maar zoals die aan ons verschijnt. Kant noemde zijn benadering ook wel een 'copernicaanse wending' in de filosofie.
En dat was het ook. Het belang van zijn conclusies in deKritikis dat we alleen 'vanuit een menselijk standpunt' over de wereld kunnen spreken. Dat betekende overigens niet dat Kant vervalt in subjectivisme - in een 'dat is jouw waarheid, dit is mijn waarheid'. Het menselijk standpunt was voor hem objectief geldig binnen de menselijke ervaring. Hij introduceerde zo een nieuwe opvatting van objectiviteit: een die niet alleen berust op de eigenschappen van objecten, maar ook op de kennisstructuren van ons als kennende subjecten.
Dat maakte de weg vrij voor het bestuderen van de menselijke geest als zodanig - en de verschillende manieren waarop die onze ervaring vormgeeft. Het werk van Kant gaat dus over de voorwaarden van ervaring, en heeft consequenties voor allerlei deelgebieden van de filosofie, zoals de ethiek (de filosofie van goed en kwaad) en de esthetica (de filosofie van mooi en lelijk). In zijn werk over ethiek werkt Kant bijvoorbeeld het idee uit dat morele principes zouden voortkomen uit onze rationele aard in plaats van ons gevoel. Dat leidde hem tot het idee van universele, objectief geldige morele wetten, waarvan de beroemdste de categorische imperatief is. Deze 'wet' stelt dat we alleen zouden moeten handelen volgens principes waarvan we zouden willen dat ze als universele regels gelden. Volgens Willaschek is dit Kants belangrijkste intellectuele bijdrage, en hij ziet de invloed ervan terug in zowel de Duitse grondwet als de uitgangspunten van de Verenigde Naties.
Maar Kants impact is ook te zien op andere terreinen. Kant poneert een enorme invloed van de menselijke geest, namelijk dat die onze ervaring van de werkelijkheid mede vormgeeft. Ineens onderzochten wetenschappers na hem hoe kennis wordt 'geconstrueerd' in plaats van 'ontdekt'. In de filosofie is dit natuurlijk een zeer invloedrijke gedachte gebleken, maar hij maakte ermee ook indirect de weg vrij voor psychologie als discipline. Psychologen onderzochten na hem verder hoe waarneming, cognitie en bewustzijn ons begrip van de wereld beïnvloeden. Ook in de literatuur en de kunsten werd het onderzoek naar zowel de kracht als de beperkingen van de menselijke geest van groot belang. Schopenhauer las Kant, Coleridge las Kant, Freud las Kant.
Lazen ze hem ook goed? Dat is een andere vraag. Kants belangrijkste invloed is dat hij onze aandacht vestigde op de vermogens van onze geest als zodanig. Hij was niet geïnteresseerd in zielen; hij was niet eens geïnteresseerd in de geest op zich. Hij was geïnteresseerd in het beschrijven hoe de werkelijkheid ontstaat als een wisselwerking tussen wat van binnenuit en wat van buitenaf komt. Zijn exacte beschrijvingen van deze processen zijn van historisch belang, maar wat blijvend is, is zijn problematisering van de werkelijkheid als ten dele een constructie. Dit is wat hem geliefd maakte bij de Romantici, en dat is waar zijn invloed op het modernisme ligt. Kant is vele malen invloedrijker als je hem door je oogharen leest, zoals de meeste denkers deden en doen.
Willaschek is erg goed in Kants theorieën. Hij legt deze duidelijk uit, zonder te versimpelen. Dat maaktKantgeen gemakkelijke leeservaring, maar wel een bevredigende. Hij is ook goed in het tot leven wekken van Kant als persoon: een onhandig, maar verrassend humoristisch en goedaardig mens. Waar hij minder sterk in is, is in de bespreking van Kants nalatenschap. Willaschek gaat snel voorbij aan de invloed die Kant op andere denkers heeft gehad, en lijkt het feit te negeren, of er niet op in te willen gaan, dat zowat élke denker na Kant hem heeft gelezen, met hem heeft geworsteld, hem heeft geherinterpreteerd. In zijn poging om ons een zo nauwkeurig mogelijk portret te geven, verliest hij de bredere invloed die Kant heeft gehad uit het oog.
Maar voor iedereen die een gedetailleerd beeld wil, terug naar de bron, is WillascheksKantde plek om te beginnen. Willaschek geeft ons dus een passende inleiding op leven en werk: het best denkbare geschenk voor Kants driehonderdste verjaardag. Het is een rijk boek, en maakt duidelijk dat Kant een denker is waar we ons ook nu nog voor zouden moeten interesseren. Willaschek eindigt het boek zo: 'Dat Kant zich op veel punten vergiste, en op andere punten de gevangene bleef van zijn tijd, is in dit boek meermaals duidelijk geworden. Maar zijn ten diepste humane denkwijze, zijn nuchtere mensenkennis en de onvoorwaardelijke morele eis die hij aan ons stelt kunnen ons ook vandaag de dag nog oriëntatie bieden - en ons de moed geven ons van ons eigen verstand te bedienen.'
MARCUS WILLASCHEK Kant: De revolutie van het denken Vertaald door Mark Wildschut. Athenaeum, 439 blz.