Zuid-Afrikaanse soldaten zijn omsingeld in Congo

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
6 februari 2025
Kaapstad- De spanneningen tussen Zuid-Afrika en Rwanda namen afgelopen week toe nadat veertien Zuid-Afrikaanse soldaten van de Afrikaanse vredesmacht om het leven kwamen bij gevechten met de Congolese M23 rebellen. De schermutselingen vonden plaats tijdens de inname van de Congolese grensstad Goma door de opstandelingen.
Zuid-Afrika, dat in totaal bijna tweeduizend soldaten beschikbaar heeft gesteld voor de twee vredesmissies in de Democratische Republiek Congo (drc), beschuldigt Rwanda ervan M23 met manschappen en materiaal te ondersteunen. Op zijn beurt zegt Rwanda dat de door de Southern African Development Communitie (sadc) opgezette vredesmissie niet neutraal is, maar aan de kant van de Congolese regering vecht. Volgens de Rwandese president Paul Kagame steunt sadc hiermee impliciet ook Hutu-milities die Rwanda willen aanvallen.
De oorsprong van dit slepende conflict gaat terug naar in 1990 toen Tutsi-rebellen vanuit buurland Oeganda Rwanda binnenvielen. De daaropvolgende burgeroorlog ontaardde in 1994 in een genocide waarbij tussen vijfhonderdduizend en één miljoen Tutsi's en gematigde Hutu's om het leven kwamen. Niet lang daarna greep de Tutsi-rebellenleider Kagame de macht. Eind jaren negentig verplaatste de strijd zich naar buurland drc (toen nog Zaïre), waar gevluchte Hutu-soldaten milities hadden gevormd die Rwanda bedreigden.
Rebellengroep M23 bestaat voornamelijk uit
Congolese Tutsi's. Zij worden bewapend en gedirigeerd door Rwanda, dat zich daarbij laat leiden door zelfbehoud en hebzucht. In het oosten van drc zijn naast M23 nog tientallen gewapende milities actief, waarvan sommige een bedreiging voor Rwanda vormen. Daarnaast is het gebied rijk aan delfstoffen, waaronder coltan dat wordt gebruikt voor mobiele telefoons. M23 beheert sinds vorig jaar een aantal coltanmijnen in de regio. De rebellengroep is ook actief in de lokale goudhandel, waarmee ze volgens een VN-rapport vorig jaar zo'n 140 miljoen dollar opstreek.
De banden tussen Rwanda en Zuid-Afrika zijn al jarenlang belabberd. In 2014 wees Zuid-Afrika drie Rwandese diplomaten uit nadat een Rwandese politieke balling in Johannesburg was vermoord. In 2021 werd in Kaapstad opnieuw een dissident vermoord. De militaire component is nieuw. De Zuid-Afrikaanse soldaten zitten vast in door M23 beheerst gebied. Het is onmogelijk om hen te bevoorraden. Zelfs de stoffelijke overschotten zijn nog niet weggehaald. 'Bevrijden' is evenmin een optie. Rwanda en M23 zijn klaar voor geweld. In een verklaring schreef Kagame: 'Als Zuid-Afrika wil bijdragen aan vreedzame oplossingen, prima,
maar Zuid-Afrika is niet in de positie om de rol van vredestichter of bemiddelaar op zich te nemen. En als Zuid-Afrika liever de confrontatie aangaat, dan zal Rwanda met gelijke munt terugbetalen.'