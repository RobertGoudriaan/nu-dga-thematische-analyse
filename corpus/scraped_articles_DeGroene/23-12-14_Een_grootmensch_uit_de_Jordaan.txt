Een grootmensch uit de Jordaan

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
14 december 2023
In zijn biografie van Theo Thijssen biedt Peter-Paul de Baar nieuwe perspectieven op het schrijverschap van Nederlands beroemdste kindervriend en kinderboekenschrijver.
Krap twintig was de kersverse leraardie voor het eerst het woord tot zijn ambtgenoten richtte. In bulletins van de onderwijsbond en het met een vriend opgerichte en eigenhandig volgeschreven pedagogische opiniebladDe Nieuwe Schoolpleitte hij aanhoudend voor een herwaardering van jeugdliteratuur, die volgens hem op hetzelfde plan stond als de 'reguliere' variant, maar nog wat anders van zijn vervaardiger eiste: 'Een kinderschrijver moet schrijver zijn. Hem moet de taal iets méér zijn dan het ons gewone menschen is; en bovendien moet hij van het kind houden; zooveel houden, dat het kind hem verstaat. Hij moet eerlijk geven wat er in hem leeft; en wat er in hem leeft moet voor het kind zijn; en zóó hevig moet het in hem zijn, dat hij 't uit; dat hij 't uiten moet.'
Idealistisch, begaan, een man met een grote liefde voor zijn vak en de belevingswereld van het kind - dat is inderdaad hoe we ons Theo Thijssen (1879-1943) doorgaans herinneren, en zo werd zijn beeltenis dan ook in brons vereeuwigd op de Amsterdamse Lindengracht. Tachtig jaar na zijn dood zit hij daar nog, nonchalant op de schoolbank neergezegen, een bemoedigende hand op de rugleuning van de vlijtige knul geplant, zijn vertederde blik op de leerling, en niet op diens werkstuk gericht - de kindervriend in de meest zuivere vorm.
Veel getuigenissen van tijdgenoten benadrukken zijn eeuwige jeugdigheid: collega Cees Wilkeshuis typeerde hem als 'een goedige reus' die ook als volwassene altijd 'iets over zich [had] van de volksjongen'. Leg hier nog een citaat uit Thijssens eigen periodiek naast en het gaat opvallen dat hij met zijn verhandelingen tegelijkertijd ook de weg voor zichzelf vrijmaakte: 'Een kinderschrijver moet echt kind zijn geweest, zoo in-jong, hij moet zijn kinderleven zóó hevig geleefd hebben dat hij, "grootmensch" geworden, dat als zijn kunst moet geven.' 'Zoals ik!' hoor je hem er bijna achteraan roepen, die boomlange figuur met een 'imposante rossige walrussnor', 'schoenen maat 48' en 'handen als bossen wortelen', waar binnenin nog altijd een jochie uit de Jordaan voortleefde. Doordat hij zijn vermogen om die kindergeest te kanaliseren schrijvend wist uit te buiten, werd hij volgens velen de grootste Nederlandseyoung adultauteur van zijn tijd.
Dat creëren van ruimte ging overigens een stuk hardhandiger dan we van deze zachtmoedige literator zouden verwachten. Zijn eerste echte biografie laat zien dat Thijssen flink van leer kon trekken en een ronduit polemisch criticus was. Auteurs van boeken die hem niet zinden gaf hij er ongenadig van langs: 'Het is eigenlik schandalig over het onderwijs te schrijven op een zo muffe manier als de heren H. en St. dat doen. (...) Ik durf dan ook niet meer van ze te citeren, anders gaan m'n lezers snorken! Ik eindig dus maar met de eenvoudige verzekering, dat het opstel van 36 grote bladzijden van de heren H. en St. kool is; soep; koolsoep! Koek, kletskoek: oude wijvenpraat; dilettantengeleuter vol vergeefse deftigheid. Vooruit, kletsmajoortjes van auteurtjes, de school uit!'
Opmerkelijk is dat hij dit recenseren zelf niet als een bezigheid erbij beschouwde, maar als de bron van zijn latere schrijven. Zijn eerste fictie was er immers om een punt te maken en zijn tegenstanders in het literaire debat hun ongelijk te bewijzen, zoals hijzelf in een brief uitlegde: 'M'n motief was de uitdaging aan te nemen die men tot mij gericht had: ik had nl. fel allerlei kinderboeken gekritiseerd, en toen was mij verweten, dat ik nooit eens liet zien hoe het dan wel moest. Toen heb ik een manuskript dat ik gebruikte voor voor-lezen in mijn klas, uitgegeven.'
En zo verscheen in 1908 zijn eerste roman,Barend Wels,een satirische karakterstudie van een sappelende jonge leraar die vrijwel unaniem bejubeld werd. Van wraakneming was geenszins sprake: de schrijvende onderwijskundigen die hij eerder had afgekraakt, rapporteerden in dezelfde tijdschriften dat hun leerlingen stilletjes in de voorste banken samendromden wanneer er verhalen van Thijssen werden voorgelezen en ze er geen genoeg van konden krijgen.
Zijn talent was erkend en de vraag naar zijn werk nam toe, dus hij begon te leveren. In totaal schreef Thijssen een zevental jongensboeken en (jeugd)romans, waarvanKees de jongen(1923) nog altijd fier overeind staat als het meesterstuk. Dat verhaal was mogelijk zijn meest persoonlijke, niet alleen omdat de sleutelgebeurtenissen aan zijn eigen leven ontleend waren, maar vooral omdat het de directste vertolking was van zijn visie op de geest van de jeugd, de dromerige verwondering die voor hem typerend was voor het kinderbewustzijn. Het boek had een lang rijpingsproces; Thijssen was er al aan begonnen in 1908, schreef er in de jaren die volgden af en toe een stukje aan, maar kwam pas op stoom toen hij het verhaal in 1921 hernam voor een wekelijks feuilleton in het bladSchool en Huis. Anderhalf jaar en 78 afleveringen later lag er toen de roman die voor veel lezers, bij monde van pleitbezorger en superfan Simon Carmiggelt, 'een liefde voor het leven' zou worden.
Daaruit blijkt al dat Thijssen een uiterst pragmatisch schrijver was. Hij moest ook wel: 23 jaar lang stond hij vijf dagen per week voor de klas, en de weekenden waren gereserveerd voor lezingen en organisatiewerk in de lerarenbond. Schrijven 'geschiedt als men een uurtje over heeft', zei hij relativerend, maar in werkelijkheid zat hij elke dag na het avondeten zijn kopij voor tijdschriften te produceren, fictie, besprekingen en artikelen, alles door elkaar: 'Ik behoef nimmer op inspiratie te wachten en de vellen worden geschreven aan de tafel in de huiskamer, met kinderen, die luide en met overtuiging debatteeren of op de piano hengsten, wat nog erger is. En ik schrijf, te midden van het rumoer en bemerk het zelfs niet eens.'
Naast het plezier van het maken en vertellen bleef recalcitrantie een voorname literaire drijfveer. Thijssen heeft de neiging tot provoceren nooit helemaal afgeschud, wat ook terug te zien is inHet grijze kind(1927). Die roman was hem het meest dierbaar, deels omdat het verhaal over een gegoede jongen die in een inrichting belandt het verst van zijn eigen leven af stond, maar ook omdat het perspectief van de vroegwijze verteller (het 'grijze' uit de titel verwijst naar geestelijke ouderdom, niet naar onopvallendheid) hem een bijzondere vrijheid verschafte.
'Ik wilde er eens flink op los slaan', zei Thijssen, en hij haalde met dit boek vol uit naar de 'opvoeders-verwaandheid' van leraren, de vloer aanvegend met alles wat er volgens hem mis was met het basisonderwijs, zoals bijvoorbeeld abstracte lessen over natuurkunde en 'Vaderlandse Geschiedenis', de inzet van leerboekjes en iedere vorm van 'straf' en 'huiswerk'. Ook als gearriveerde bleef hij bezig zijn gelijk te halen.
Biograaf Peter-Paul de Baar (1952) had zijn boek al dertig jaar geleden af willen hebben, geeft hij in de verantwoording toe. Dat dit hem niet lukte, is het project als geheel waarschijnlijk ten goede gekomen. Uit het extreem langdurige onderzoek is namelijk een voortreffelijk gedocumenteerd boekwerk voortgekomen, waarin bijzondere bronnen als interviews met oud-leerlingen en nabestaanden zijn aangevuld met stukken cultuuren stadsgeschiedenis, steeds kundig verlevendigd met sprekende voorbeelden en anekdotes, waarbij De Baar ongetwijfeld kon putten uit zijn decennialange ervaring als hoofdredacteur vanOns Amsterdam. Voor de liefhebber zullen vooral de vele fragmenten uit persoonlijke brieven en teksten die niet zomaar voorhanden zijn deze biografie de moeite waard maken. Zoals hierboven hopelijk is gedemonstreerd, staan die citaten niet alleen een hernieuwde kennismaking met Thijssens kenmerkende verteltrant toe, maar openen ze ook nieuwe perspectieven op de particuliere mechaniek van zijn schrijverschap.
Ze geven alleen opvallend weinig inzicht in Thijssens innerlijke beweegredenen of het unieke weefsel van zijn levensloop. De Baar noemt maatschappelijke ambitie als een belangrijke verklaring: voor een intelligent kind van middenstanders was het leraarschap een betrouwbare manier om hogerop te komen. En dat lukte: hij sloot zijn onderwijsloopbaan af om Kamerlid te worden voor de sdap. Maar bij al zijn nadruk op geluk en plichtsgevoel is het moeilijk om niet af en toe te denken aan de tragiek waardoor Thijssen geraakt werd: hij verloor zijn vader toen hij pas elf was, kon door armoede als beginnend leraar nooit de goede kleding dragen, waarvoor hij zich levenslang geschaamd heeft, en moest toezien hoe zijn vrouw kort na de geboorte van hun eerste kind eveneens aan een longziekte bezweek.
Over dit alles schreef hij ogenschijnlijk geen woord - althans, niet op briefpapier. Zijn meest geliefde romanfiguur liet hij deels hetzelfde doorstaan, en daarover zei hij in een lezing het volgende: 'Kees negeert het gevaar - hij wil het niet erkennen (...), hij zet de ramp om in een geluk, zal het lot weten te dragen, gaat zelfs zoo ver, dat hij zijn makkers voorbereidt op iets moois, wat hij zelf eerst voor iets leelijks hield, geeft zich een looze opdracht waardoor hij alle narigheid wegwerkt.'Wegwerken alsverwerken; ook Thijssen stond zichzelf niet toe te klagen, verdween liever in zijn arbeid. Op vergelijkbare wijze sublimeerde hij zijn persoonlijk leed in zijn kunst, bracht hij zijn grootste emoties onder in zijn fictie. Wat dat betreft was hij, zoals de ondertitel aangeeft, toch eerst en vooral een schrijver.
privearchief Theo Thijssen | Theo Thijssen slapend in het bos in Nunspeet, 1925