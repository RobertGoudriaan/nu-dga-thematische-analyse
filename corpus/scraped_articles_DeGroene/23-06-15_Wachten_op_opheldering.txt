Wachten op opheldering

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
15 juni 2023
Het nieuwe boek van Roxane van Iperen is heftig genoeg. Toch behoortDat beloof ikniet tot de categorie onvergetelijke jeugdtraumaromans. Hoe komt dat?
Waarom grijpt de ene romanover een miserabele jeugd je aan, en laat de andere je bijna onverschillig? Het genre van de literaire herbeleving is de laatste tijd zelf zo nadrukkelijk bezig aan een opleving - denk aan Philip Huff, Marieke Lucas Rijneveld, Manon Uphoff, Griet Op de Beeck, Delphine Lecompte... - dat er genoeg casuïstiek is om die vraag te onderzoeken.
Eén conclusie is makkelijk te trekken. Dat de heftigheid van het trauma niet evenredig is aan de intensiteit van de leeservaring. De nieuwe roman van Roxane van Iperen is wat dat betreft een interessant voorbeeld.
De feiten liegen er niet om, en we maken het als lezer allemaal vrij indringend mee. Het twaalfjarige meisje M. groeit op in een Brabants gezin met een gewelddadige vader, die ook haar zwaar toetakelt. Vanwege zijn louche zaken en dealtjes en omdat hij er overal op los mept, zijn ze gedwongen steeds maar weer te verhuizen. In nieuwe buurten en nieuwe schoolklassen probeert M. zich aan te passen en net als haar moeder de schone schijn op te houden. Hoewel ze er soms een veilig eilandje treft in de vorm van een vriendin of andere beschermer wordt ze ook daar mikpunt van wrede pesterijen, zoals met haar hoofd door de wc-pot worden geragd 'als een ontstopper', wat ze 'liet gebeuren met grote kalmte'.
Beklemmende, huiveringwekkende scènes nemen je in de greep, en hun jachtige opeenvolging maakt dat je je net zo opgejaagd voelt als de tragische heldin, die alleen veilig is zolang ze in beweging blijft en nergens wortelt. En dan zijn die 380 bladzijden nog maar één kalenderjaar uit haar leven, in vier delen van zomer tot lente.
En toch, in het herfstdeel verslapte mijn aandacht. Hoe komt dat toch? Aan de hevigheid van de gebeurtenissen ligt het niet, en ook niet aan de filmische levendigheid van de beschrijvingen of de subtiele karakterschetsen, zoals dat van de wispelturige, tragische moeder die nu eens wegvlucht, dan weer collaboreert. Nee, het is eerder te wijten aan het feit dat er alleen een belevend personage is. Eentje die het allemaal ondergaat, zonder reflectie, zonder echt te veranderen, zonder keerpunten, zonder zelfonderzoek.
De keuze voor een dwarsdoorsnede uit één jaar werkt daar al beperkend bij, en een extra obstakel is dat de verteller, die het verhaal in de derde persoon opvoert, zelf onzichtbaar blijft. Om betrokken en geboeid te blijven, helpt het als die verteller een motief heeft. Hij wil bijvoorbeeld ophelderen waarom hij geworden is wie hij is, zoals in Philip HuffsWat je van bloed weet,waar vroegere ellende doorwerkt in het volwassen leven. Of kijk naar Manon Uphoff, die de lezer inVallen is als vliegenmeeneemt op een zoektocht naar de kern van haar traumatische ervaringen.
Ophelderen geeft meer drang aan een verhaal, meer betrokkenheid. Het maakt de structuur meer narratief dan cumulatief. Om in de belevingswereld van dit boek te blijven: het is niet voor niets dat we op de basisschool leerden dat als je iets in de kring vertelde, je niet steeds 'en toen' moest gebruiken. Een verhaal begint zodra het 'en toen' verandert in een 'daaróm'.
Dat wil allerminst zeggen dat autobiografische wortels vereist zijn (dat die hier zijn, overigens, weten we uit interviews met Van Iperen, net als bij bovengenoemde voorbeelden), maar wel dat er naast invoelen, overstelpen en ondergaan ook ruimte hoort te zijn voor reflectie, bij de verteller of bij het personage zelf. Juist in ander werk is deze auteur hier sterk in.Eigen welzijn eerst(2022) vond ik een uitzonderlijk sterk essay over de valangst van de nieuwe middenklasse, en over 'wellness-rechts'. Een roman is geen essay, maar iets van dat scherpe oog voor maatschappelijke verhoudingen en processen was hier welkom geweest.
Een andere manier om de'writer's goldmine'van de slechte jeugd effectiever te ontginnen, is het materiaal nadrukkelijker in een tijdperk plaatsen. Als iemand met hetzelfde geboortejaar als Van Iperen (1976) herken ik weliswaar de schaarse verwijzingen naar de jaren tachtig, maar de wereld van de Koude Oorlog, Tsjernobyl, woningnood, werkloosheid, milieubeweging, kernenergie (allemaal nu opnieuw relevant) had hier reliëf kunnen aanbrengen. Als de misère van M. in een ruimer perspectief was geplaatst, had dat verklaringen kunnen geven waar nu alleen impliciet naar wordt gewenkt - zo wordt haar grootmoeder terloops een 'moffenhoer' genoemd.
Het is de kunst om de rottigheid uit te tillen boven de particuliere averij. De thematiek van de wegkijkende omgeving en de falende 'instanties' geeft dit verhaal een universele dimensie, net als de worsteling tussen het aanpassen aan een steeds weer nieuwe omgeving en het bewaren van de eigenheid. Dat geldt ook voor de centrale thematiek: hoe de ontwortelde zich alleen nog veilig kan voelen door op de vlucht te zijn, opnieuw achter in de wegscheurende auto, de praatpalen langs de snelweg tellend.
Toch is het niet genoeg, en wordt dit niet het verrassende soort werk dat je lang bijblijft. Onvergetelijk worden zulke jeugdtraumaromans pas door hun unieke vorm en stijl. Titels die in dat verband spontaan in me opkomen zijn Jeanette WintersonsOranges are Not the Only Fruit,of, totaal anders, Dimitri VerhulstsDe helaasheid der dingen.
InDat beloof ikvinden we mooie zinnen en originele beelden (zoals een langgevelboerderij die vanaf een afstand lijkt op 'een zwevende treinwagon in de nacht'), maar ook veel doorsnee registrerende zinnen en regelrechte sjabloontaal. Verdriet is 'zwaar als een loden bal', 'ze stond aan de grond geschroefd. Alles in haar wilde weg', 'ze verstijfde toen hij haar recht aankeek', enzovoorts.
Roxane van Iperen lijkt zich voorgenomen te hebben om een wereld op te roepen vol beelden en emoties, zonder analyse, en in die spontaniteit is ook de kritische blik op de eigen stijl wat verslapt.
De twee schrijvers die in haar huizen, bewonen totaal verschillende kamers, gescheiden door een geluidsdichte muur. Mijn vermoeden is dat er iets echt uitzonderlijks kan ontstaan als tussen die twee de luiken open mogen.
Merlijn Doomernik / Lumen | Roxane van Iperen - de twee schrijvers die in haar huizen, bewonen verschillende kamers ROXANE VAN IPEREN Dat beloof ik Thomas Rap, 379 blz.