Moskou aan de Amstel Hoe een Russisch miljardenbedrijf in Amsterdam belandde

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
25 juli 2024
Sinds de Russische invasie in Oekraïne was de Russische techgigant Yandex vogelvrij: in Rusland kon het miljardenbedrijf niet blijven, maar in het Westen was het niet welkom. Hoe belandde Yandex in Amsterdam? Een reconstructie.
Het is al donker in Moskouals Mikhael de stad uit rijdt. De straten zijn rustig, zoals meestal rond deze tijd. Hij voelt echter angst in zijn lichaam. In zijn hoofd is maar ruimte voor één gedachte: ik moet de grens over.
Mikhael reist alleen met een collega, zijn gezin blijft achter. Op de achterbank ligt een haastig gepakte tas vol elektronica. Een laptop, powerbank, extra opladers. Het zijn eerste levensbehoeften voor de IT-manager. Ze zorgen dat hij kan blijven werken voor het bedrijf waar hij van houdt.
De mededeling hing al weken in de lucht en vanochtend - 21 september 2022 - was het zover: president Poetin kondigt de mobilisatie aan. Mikhael is heel de middag bezig geweest zijn team gerust te stellen. Ja, vrijwel het hele team kan nu worden opgeroepen om te vechten. 'Maar Yandex zal voor je zorgen. We zullen je helpen waar we kunnen en zullen de salarissen gewoon doorbetalen', houdt Mikhael zijn ongeruste programmeurs voor.
Ze werken op het kantoor van Yandex, midden in Moskou. Dit is het trotse hoofdkantoor van het grootste internetbedrijf van Rusland. Vanuit hier bouwen en sleutelen programmeurs dagelijks aan het imperium van zoekmachines, platformdiensten en AI-inventies.
Sinds de oprichting in 1997 is Yandex uitgegroeid tot een honingpot voor Russische IT'ers, iedereen wil hier aan de slag. De vrije cultuur, de visie van oprichter Arkadi Volozj, de duizenden slimme koppen die je omringen. Het techcliché is voor Mikhael waar: Yandex voelt als een familie.
Sinds de Russische inval in Oekraïne wil hij weg uit Rusland, maar wel samen met zijn team. De zoektocht naar een werkvisum slurpt de maanden op. April verdwijnt, juni, augustus, tot het plotseling september is en de onheilsboodschap van de 21ste komt. Wie weg wil wordt geholpen, vertelt Mikhael zijn jongens op het kantoor. Thuis denkt hij na over zijn eigen woorden. Hij voelt angst in zijn lichaam. Ik moet de grens over. Ik moet de grens over, vanavond nog.
Op 15 juli maakte Yandexbekend dat het bedrijf met succes in tweeën is gesplitst. De Russische activiteiten - de zoekmachine, taxidienst, maaltijdbezorging, et cetera - zijn verkocht aan een consortium Russische kopers onder leiding van voormalige directieleden. Al het overige - de technologie voor zelfrijdende auto's,
clouddiensten, AI-ontwikkeling - blijft bij het bedrijf dat definitief uit zijn land van oprichting vertrekt.
Daarmee is een einde gekomen aan een van de ingewikkeldste zakendeals uit de moderne bedrijfsgeschiedenis. Midden in een oorlog, met vele sancties, personeel dat alle kanten op vlucht en overheden die onder druk van politieke draaiwinden de deuren sluiten, is er uiteindelijk een veilige haven gevonden voor de politieke vluchteling met een bedrijfswaarde van miljarden.
De naam van die haven? Amsterdam. Op basis van interviews met bronnen binnen en buiten het bedrijf reconstrueerdeDe Groene Amsterdammerde keuze van deze tech-gigant voor een Nederlands hoofdkantoor. En ditmaal niet alleen als brievenbusfirma.
De telefoon van Rogier Rijnjastaat op 24 februari 2022 roodgloeiend. De Nederlander is sinds 2013 commissaris bij Yandex en was vier dagen eerder nog in Moskou voor een vergadering. Toen was er niets aan de hand, nu steken Russische troepen massaal de Oekraïense grens over.
In Moskou bezocht Rijnja in zijn vrije tijd het Kremlin-museum. Gemoedelijk liep hij langs de koetsen en kleding van de oude tsaren. Niets wees erop dat er een oorlog op uitbreken stond. En toch is het zo. Het komt voor Rijnja als een schok. In de vergadering hadden hij en de andere commissarissen nauwelijks over de politieke onrust gesproken. Ja, er waren geruchten, maar zijn vier Russische collega's hadden gezegd: welnee joh, er gaat niets gebeuren. Er waren belangrijkere zaken om over te praten.
Tot de invasie straalt de zon voor Yandex. De beurswaarde is dertig miljard dollar en het internetbedrijf verwacht dat de omzet flink zal groeien. Oprichter Arkadi Volozj vertelt in de winter van 2022 dat hij trots is op alles wat hij heeft opgezet, maar hij is nog enthousiaster over de kansen die hij voor zich ziet. Het bedrijf investeert de laatste tijd flink in technologie voor zelfrijdende voertuigen en clouddiensten. Er liggen plannen om daar de wereldmarkt mee te bestormen. Daarover gaat het op de vergadering in Rusland, nog geen week voor de inval.
Die ambities komen in een klap in gevaar als Rusland een paria in het Westen wordt. De Verenigde Staten, het Verenigd Koninkrijk en de Europese Unie stapelen in rap tempo sanctiepakketten op, mede om de Russische economie hard te raken.
De Amerikaanse beurs Nasdaq legt de handel in Yandex-aandelen stil. Twee Amerikaanse leden van de Raad van Bestuur stappen op. En half maart zet de Europese Unie Tigran Khudaverdyan, de vice-ceo van Yandex, op de sanctielijst. De EU neemt het Khudaverdyan niet alleen kwalijk dat hij op een bijeenkomst met Poetin was op de dag van de inval, maar ook dat het veelgebruikte nieuwsdeel van Yandex' zoekmachine een rol speelt in de censuur rond de oorlog.
Vanaf dat moment houden Rijnja en zijn collega's serieus rekening met directe sancties tegen het bedrijf, die een ramp zouden zijn voor de merendeels westerse aandeelhouders van Yandex. Om de greep op het bedrijf niet te verliezen, zullen de westerse commissarissen van het bedrijf een plan moeten bedenken.
Tom Blackwell hoort voor het eerstover de splitsingsplannen tijdens een ontbijt in april. De oorlog is een maand oud als de Brit naar het Amsterdamse Conservatorium Hotel reist voor een ontmoeting met Arkadi Volozj.
Door de baan van zijn vader kwam Blackwell in 1992 in Moldavië terecht, waar hij als tiener Russisch leerde. Dat kwam goed van pas toen hij zo'n vijftien jaar later naar Moskou verhuisde en een consultancykantoor begon. Yandex werd een van zijn grootste klanten.
'Ik moet iets anders doen', biecht Blackwell aan Volozj op. In de dagen na de invasie was het Verenigd Koninkrijk uitgeroepen tot 'niet-bevriend land' en nadat zijn Russische vrouw zich publiekelijk had uitgesproken tegen de oorlog vloog het gezin halsoverkop naar Dubai. Zijn Russische consultancybedrijf leiden is geen optie meer.
Ook Volozj zit met zorgen. Er liggen plannen om Yandex News van de hand te doen. Dat is publiekelijk bekend. Wat nog niet bekend is, is dat het op de werkvloer en in de bestuurskamer gonst van het idee om helemaal te vertrekken uit Rusland. Ook Volozj speelt met de gedachte om buiten Rusland verder te gaan. Maar het zal een complexe operatie zijn, houdt hij Blackwell voor.
Dat een eigenzinnige Rus en een Brit uit Dubai elkaar uitgerekend in een Amsterdams hotel ontmoeten, heeft een reden. Yandex heeft al sinds 2007 een Nederlandse brievenbusfirma als houdstermaatschappij. Het papieren hoofdkantoor op Schiphol biedt een gunstig belastingregime en extra juridische bescherming. Het kantoor telt een magere tien werknemers, vooral administratieve krachten. Maar het zorgt er wel voor dat belangrijke vergaderingen al jarenlang plaatsvinden in Nederland.
Volozj is zelfs zo vaak in Amsterdam dat hij besluit een herenhuis aan het Vondelpark te kopen. Toch is het in die begindagen van de oorlog geen uitgemaakte zaak dat de internationale tak van Yandex, inclusief honderden programmeurs, twee jaar later officieel naar Amsterdam zal verkassen.
Er gaat niet direct een belletje rinkelenals Rogier Rijnja de naam Yandex noemt. Hij heeft Jeroen Jansen aan de lijn. De voormalig diplomaat heeft een verleden als nationaal sanctiecoördinator en werkt inmiddels al twintig jaar in de private sector. Zijn reputatie als expert sanctierecht is uitmuntend. Precies wat Rijnja nodig heeft.
'Van wát bent u?' vraagt Jansen vertwijfeld.
'Dat is nou precies het punt', krijgt hij van de andere kant van de lijn te horen.
De top van Yandex heeft het gevoel dat onbekend onbemind maakt in Europa. Hoewel het in Rusland bekend is dat het bedrijf een complexe verhouding met het regime heeft, is in de EU alles wat met Rusland te maken heeft verdacht. Het is de hoogste tijd voor een charmeoffensief om de feiten duidelijk te maken, besluit de Yandex-top.
Zo komt het dat Rijnja en Jansen in het voorjaar van 2022 in een zaaltje van het Nederlandse ministerie van Buitenlandse Zaken zitten. Er start een Engelstalige YouTube-video over de oorlog. Voor de ogen van de aanwezige ambtenaren zet de Yandex-applicatie het Engels om naar een Russische voice-over. Miljoenen Russen gebruiken deze functie om buitenlandse media te consumeren, beargumenteren de Yandex-mannen. 'Wij zorgen juist voor een extra kanaal, een alternatief voor de propaganda.'
Toch volgt tegenslag. In juni 2022 zet de Europese Unie ook Volozj op de sanctielijst. De topman van Yandex mag vanaf dat moment de EU niet meer in reizen. Al zijn Europese bezittingen worden bevroren, waaronder het herenhuis aan het Vondelpark.
Volozj stapt direct op als topman en legt vast dat hij het aanzienlijke stemrecht dat hij als oprichter nog in het bedrijf heeft niet meer zal gebruiken. In de maanden erna lukt het ook om Yandex News - het onderdeel dat de bron is van de toorn van de EU - te verkopen.
Maar het kwaad is dan al geschied. Yandex is meegesleept in de internationale bestraffing van Rusland. De stap naar de wereldmarkt ligt ver buiten bereik.
Sinds de inval blijven er elke dagmeer werkplekken leeg op het kantoor in Moskou. Dagelijks vluchten er werknemers naar landen waar Russen nog zonder visum naartoe kunnen. Ze vertrekken naar Armenië, Servië, Georgië.
Met de aankondiging van een mobilisatie in september neemt het aantal vertrekkers alleen maar toe. Op een gegeven moment zijn er bijna vijfduizend van de ruim twintigduizend werknemers van Yandex in Rusland vertrokken, naar tientallen verschillende landen. Hele afdelingen raken verspreid over continenten.
Ook binnen de bestuurskamer snakt iedereen naar een duidelijke koers. Met het vertrek van Volozj en Khudaverdyan komt de leiding bij de andere commissarissen te liggen: drie westerlingen en vier Russen. Samenkomen in Amsterdam is voor de ene helft onmogelijk, voor de andere helft is Moskou uitgesloten.
Dus vliegt het groepje mannen met regelmaat naar vergaderingen in Dubai of Istanbul. Er vinden pittige discussies plaats tussen de Russen en de westerse commissarissen. Ze proberen elkaars positie te respecteren, maar een ding is duidelijk: de huidige opzet is niet houdbaar.
In november hakken de zeven commissarissen de knoop door. Kort daarna wordt voor het eerst publiekelijk over de splitsing gerept. In een persbericht noemt het bedrijf het nog voorzichtig een van de opties voor een herstructurering. Voor de buitenwereld is het dan duidelijk: Yandex gaat in tweeën gesplitst worden.
De werknemers spreken vanaf dat moment over 'Left' en 'Right'. Het is of ze een wereldkaart voor zich houden. Het bedrijfsdeel Right blijft met de taxidienst, de zoekmachine en alle andere Russische activiteiten rechts, in Rusland. Left vertrekt met de AI-ontwikkelingen naar links, naar Europa of de Verenigde Staten.
Er volgt een maandenlange evenwichtsoefening. De bedrijfstop reist stad en land af om uit te vinden waar Left deﬁnitief zal neerstrijken. Ze trekken langs ministeries door heel de EU. Soms worden ze onthaald met de nodige argwaan, in andere landen vinden ze een gewilliger oor.
Italië krijgt een steeds belangrijkere rol in de plannen, met Florence als het beoogde middelpunt van AI-bedrijf Nebius. Vanuit Armenië, Georgie, Servië of Rusland trekken steeds meer Yandex-werknemers die kant op. Ze nemen hun families mee, vinden scholen en regelen werkvisums. Om de basis nog sterker te maken besluit het bedrijf een kleinere Italiaanse IT-speler te kopen.
Maar dan gaat het helemaal mis. In oktober 2022 kiezen de Italianen Meloni als premier. De nieuwe wind keert zich tegen Yandex. Tijdens een kabinetsvergadering in maart komt de voorgenomen overname op tafel. Veto, klinkt het. De deal gaat niet door. En daar blijft het niet bij. Ook het gevluchte Yandex-personeel voelt de wind draaien als de Italiaanse overheid werkvisums begint te annuleren.
Al die tijd ligt ook Amsterdamals optie op tafel, niet als hoofdlocatie, maar als een van de vestigingen. Sluipenderwijs verschuift dat. Na het Italiaanse debacle waarderen de mannen van Left de contacten bij de Nederlandse ministeries des te meer. Buitenlandse Zaken heeft de heren inmiddels geïntroduceerd bij collega's van Economische Zaken. Het gesprek gaat niet meer alleen over sancties, maar ook over de toekomstige vestiging.
De werknemers die naar Nederland vertrekken gedijen er goed. De IND doet niet te moeilijk over werkvisums. Een deel van de families die eerst naar Italië waren vertrokken reist door naar Amsterdam en krijgt daar wel de juiste papieren. Hetzelfde geldt voor Russen die in de eerste maanden naar bijvoorbeeld Armenië, Servië of Finland waren uitgeweken, zoals Mikhael die in het donker Moskou uit vluchtte.
Diezelfde nacht had hij de Finse grens bereikt. Er stonden lange rijen mensen, auto's werden achtergelaten. Maar de oversteek lukte. 'Geen zorgen, ik ben er overheen', appte hij zijn vrouw, vlak voordat hij uitgeput op een hotelbed plofte. Hij wachtte enkele maanden op een visum, tot hij er een kreeg - in Nederland.
Ook Anna is na een omzwerving hier terechtgekomen. In Moskou had ze het perfecte leven: een mooie carrière in de Russische tech-sector, een gezin, de beste nanny ter wereld. Toen de oorlog uitbrak kon ze twee dagen alleen maar huilen. Vanwege het leed voor de Russen en vooral de Oekraïners. Toen ze later merkte dat de propaganda de scholen binnensloop, was het tijd om te vertrekken.
Vanuit Armenië solliciteert Anna bij Yandex, dat haar met open armen ontvangt in Amsterdam. Het bedrijf betaalt de vlucht naar Schiphol en de hotelsuite op de Zuidas waar haar gezin de eerste maand woont. Op loopafstand ligt het gehuurde kantoor op de Gustav Mahlerlaan waar inmiddels honderden programmeurs druk bezig zijn met hun kant van de splitsing: de code.
Nu het duidelijk is dat Left uit Rusland vertrekt en Amsterdam de beste plek is om neer te strijken, is de techniek een van de grootste hobbels. Want hoe ontvlecht je een bedrijf dat totaal drijft op IT-structuren? Hoe weet je zeker dat er nergens meer een achterdeurtje in je systemen zit dat het mogelijk maakt dat je voormalige collega's in Rusland kunnen meegluren naar de nieuwe AI-ideeën die opborrelen in Amsterdam-Zuid?
Het grootste deel van 2023 zijn de programmeurs op het Amsterdamse kantoor met niets anders bezig dan het uit elkaar trekken en opnieuw opbouwen van de computersystemen. Het broeit. Voor Anna voelt het als een lang Italiaans familiediner. De IT'ers hebben passie voor het project en het gevoel van saamhorigheid is ongeëvenaard. Het kantoor voelt zo zeer als thuis dat ze op zaterdagen vaak haar kinderen meeneemt om daar op de Playstation of voetbaltafel te spelen.
Terwijl de programmeurs in Amsterdamin november 2023 voor 95 procent klaar zijn met de splitsing, is de diplomatieke evenwichtsoefening van de topmannen nog in volle gang. Ze leven in hotelkamers, zijn steeds onderweg naar afspraken. Alles om steun te winnen in het Westen en tegelijkertijd Moskou niet te veel te ontrieven. De deal moet immers goedgekeurd worden door overheidsinstanties aan beide kanten.
Voor het zover is, moet er eerst een nog goede koper worden gevonden voor het Russische deel. Aan interesse geen gebrek. Ondanks de oorlog, ondanks twaalf sanctiepakketten in twee jaar tijd, maakt het Right-deel nog goede winsten in 2023. Met name de zoekmachine en het Russische equivalent van Marktplaats leveren omgerekend honderden miljoenen euro's op.
In internationale media gaan geruchten over interesse van oligarchen als Potanin. Ze vormen nooit een serieuze optie, houdt het bestuur vol. Left moet Right verkopen met inachtneming van alle sancties. Duidelijke Poetin-getrouwen vallen daardoor af. Hetzelfde geldt voor onduidelijke zakenmannen die waarschijnlijk iemands stroman zijn.
De zoektocht duurt ruim een jaar. Uiteindelijk blijft een groep Russische Yandex-werknemers over. Zij zullen in Rusland blijven en met een consortium van andere Russische investeerders Right kopen. De werknemers krijgen 35 procent van de aandelen in handen. Het overige deel komt terecht bij onder meer Lukoil en verschillende andere Russische investeerders.
In februari van dit jaar - bijna twee jaar nadat de eerste werknemers het land ontvluchtten - staat het zwart op wit. Het bedrijf zal gesplitst worden. Het Russische deel wordt voor ongeveer vijf miljard euro verkocht. Dat is inclusief de merknaam Yandex.
Er valt een last van vele schouders. Nu er een koper is, durft ook Tom Blackwell er eindelijk echt op te vertrouwen dat de splitsing gaat lukken. Langzaam kan Left naar de toekomst kijken. Hetzelfde geldt voor Blackwell zelf. Twee jaar lang heeft de consultant alleen aan de splitsing gewerkt. Hoewel hij met zijn gezin voorlopig in Dubai blijft wonen, is een ding duidelijk: de toekomst ligt in Amsterdam, aan de zijde van de gevluchte programmeurs en Volozj.
Nadat Volozj zich vorige zomer publiekelijk uitsprak tegen de 'barbaarse oorlog' in Oekraïne, veranderde de toekomst ook voor hem. De EU schrapte hem van de sanctielijst. Het plaveide de weg naar Amsterdam. En nu de eerste miljarden op de Amsterdamse ING-rekening zijn binnengekomen, durft de bedrijfstop intern te zeggen: Volozj wordt weer de nummer één.
Hij is er dan ook bij als Rijnja en de twee Amerikaanse commissarissen in mei voor het eerst voorzichtig proosten op een geslaagde aﬂoop. Voor champagne is het dan nog te vroeg, maar de stemming is goed die avond bij Le Grand George, een restaurant op steenworp afstand van het ﬂexwerkkantoor dat uitgroeide tot het hoofdkwartier van Left. Met dertienhonderd werknemers die Yandex loyaal de halve wereld over gevolgd zijn - waarvan zo'n vijfhonderd in Amsterdam - wil Volozj vanuit daar alsnog de wereld veroveren. De hele wereld? Nee, alleen Rusland is taboe.
Vanwege veiligheidsredenen zijn de namen van Anna en Mikhael geﬁngeerd. De echte namen zijn bij de redactie bekend
Mikhail Svetlov / Getty Images | Arkadi Volozj en de Russische president Vladimir Poetin in het hoofdkantoor van Yandex in Moskou, 2017