Raaigras is mooi Vragen stellen bij tradities

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
15 augustus 2024
Tornen aan erfgoed - een gewoonte, een gebouw - leidt al snel tot chagrijn. Zie bijvoorbeeld de discussie over koemelk of havermelk in de koffie. Een goed gesprek kan ieder uit zijn groef halen.
Mijn vader stond iedere dagom vijf uur 's ochtends op. Hij at twee boterhammen met zelfgemaakte bessenjam die hij de avond ervoor had gesmeerd. Juist lekker, vond hij, dat de jam er al was ingetrokken. Daarna volgde een sinaasappel. Door de sneetjes in de schil ging het pellen vlotter.
Hij is nu 84 jaar oud. Zijn hele arbeidzame leven heeft hij koeien gehouden in Luttelgeest, een dorpje in de Noordoostpolder, het noorden van Flevoland, de meest agrarische provincie van Nederland. De melk verkocht hij aan de zuivelcoöperatie FrieslandCampina. Hij is nog altijd overtuigd voorstander van die manier van gezamenlijk ondernemen, waarbij collega-veehouders meepraten via districtsraden.
Zijn ontbijt nuttigde hij al lopend van het woonhuis naar de ligboxenstal, in zijn blauwe overall. Hij molk zo'n zeventig koeien, een 'mooi koppel', zoals hij toen zelf zei. Om vier uur 's middags wachtte de tweede melkbeurt. Twee keer per dag, zeven dagen per week, jaar in jaar uit hetzelfde ritme.
Als ik, bij uitzondering, voor een vroege afspraak op tijd van huis rijd en een roze wolkenlucht bewonder, vraag ik me weleens af hoe vaak mijn vader dit heeft gezien.
Inmiddels zijn de koeien verkocht. In zijn kast pronken de drie zilverkleurige koeienbeelden waarmee de coöperatie hem onderscheidde; beloningen voor een koe die meer dan honderdduizend liter melk heeft geproduceerd. Je wordt met koe en beeld op de foto gezet en krijgt een vermelding in het vakblad. Gemiddeld geeft een koe zo'n negenduizend liter melk per jaar. Haalt een koe de honderdduizend liter, dan heb je goed voor het dier gezorgd, is het idee. Drie koeienbeelden als relikwieën van een carrière.
Mijn vader hield van zijn vee, van de koeien. Ze heetten allemaal Wijntje. Het is gebruikelijk om de afstammelingen dezelfde naam te geven, met een opeenvolgend nummer. Wijntje is ooit verzonnen door de handelaar van wie mijn grootvader zijn vee in de jaren vijftig van de vorige eeuw kocht. Wijntje 23, Wijntje 113, Wijntje 563. Mijn vader herkende zijn koeien aan hun loopje, het vlekkenpatroon en vooral aan de stand van de uiers. Die uiers gingen twee keer per dag door zijn handen tijdens het melken.
Dat je vee houdt voor de melkproductie is voor mijn vader de gewoonste zaak van de wereld. Zo gewoon, dat hij er niet bij stilstaat. Havermelk? Hij heeft er weleens van gehoord. Maar dat er ook mensen bestaan die dat daadwerkelijk kopen en consumeren?
Het zijn gesprekken die iedereen voert.Op een verjaardagsfeest, bij het schoolhek, of tijdens een vriendenweekend. Je kunt niet tot achter de komma onderbouwen waaróm je iets vindt, maar dat laat je meestal niet merken. De kwestie voelt te urgent. De discussies kunnen hoog oplopen. Het gaat over vliegvakanties, vlees eten of, in het geval van mijn familie, over koemelk.
Taal is belangrijk. Wat je in je koffie of bij je boterham drinkt, heette lange tijdmelk. En op veel plaatsen is dat nog steeds zo. Maar in de Randstad stijgt het aantal koffietenten waar je omkoemelkmoet vragen. Als je daar een cappuccino bestelt, wordt die vanzelfsprekend met havermelk bereid. Havermelk als de nieuwe standaard.
De verandering van de betekenis van zo'n wijdverbreid maatschappelijk fenomeen is onderwerp van studie aan de Reinwardt Academie in Amsterdam. Hoe wordt een kopje koffie met melk een 'havercappu', hoe verloopt dat proces, welke factoren spelen een rol - het zijn vragen die erfgoeddeskundigen zich stellen. De opleiding, onderdeel van de Amsterdamse Hogeschool voor de Kunsten, leert studenten aan de hand van actuele vraagstukken rekening te houden met het complexe krachtenveld waarin erfgoed ontstaat.
Het gaat niet om de inhoudelijke argumenten, het gaat om het proces, legt Hester Dibbits uit. Ze is als lector cultureel erfgoed gespecialiseerd in het gesprek over omstreden erfgoed. Ze ontvangt me in het negentiende-eeuwse schoolgebouw aan het Hortusplantsoen, in het centrum van Amsterdam, waar de Reinwardt Academie huist. In de personeelskeuken biedt ze een kop koffie aan. 'Wil je koffie uit de automaat of zal ik havermelk opschuimen in zo'n apparaatje?' Het pak Oatly-havermelk staat open op het aanrecht.'Wow no cow',schettert de verpakking.
Erfgoed gaat over 'dingen en praktijken uit het verleden die we zo belangrijk vinden dat we ze willen behouden of willen doorgeven aan de volgende generaties', begint Dibbits. Meteen ontstaat de eerste discussie, want wie iswe? Wehechten aanonsbroodje bal, aanonssaucijzenbroodje of aanonskopje koffie met koeienmelk. Of niet. 'Erfgoed op zichzelf is niets', zegt Dibbits. 'Het is een concept, een constructie, een label dat je ergens opplakt en dat je in theorie overal op kunt plakken. De betekenis die het krijgt, ontstaat in de interactie met de omgeving.'
Stel je de jaarlijkse kerstmaaltijd voor.Oma bereidt twee vleesgerechten, een kalkoen en een rollade, zoals ze dat al jaren doet. Een oom krijgt een nieuwe partner, een kleindochter neemt voor het eerst haar vriendin mee. Maar wat ze eten staat vast, biedt houvast.
Net als het drinken van een kopje koffie met koemelk is het eten van vlees een belangrijke voedseltraditie. Ondersteund door een subsidie van de Nationale Wetenschapsagenda geeft Dibbits leiding aan het onderzoeksprojectRethinking the place of meat in (religious) traditions through ritual intervention. Doel is niet alleen om de traditie te begrijpen. De wetenschappers onderzoeken ook of je die zou kunnen veranderen - het gaat om 'interventies die gericht zijn op het benutten van het potentieel van erfgoed om duurzame en inclusieve toekomsten te creeren'. Met andere woorden: hoe kunnen we er via de traditie voor zorgen dat mensen minder vlees gaan eten?
Het idee is dat zogenoemd geritualiseerd gedrag een verandering kan belemmeren, maar ook kan bevorderen, verklaart Mijs Besseling, de collega van Dibbits aan de Reinwardt Academie die dit onderzoek uitvoert, samen met een collega van Wageningen University. Besseling spreek ik via Teams. Ik zie haar af en toe een slok van haar cappuccino nemen. 'Met havermelk, ja.'
Besseling en haar Wageningse collega creëerden onder andere eenliving lab,waarin studenten eerst inventariseerden hoe de communicatie rond de kersttraditie thuis verloopt. De onderzoekers boden handvatten om te onderhandelen over de plek van vlees aan de kerstdis. Dat vonden sommigen echt spannend, vertelt Besseling. Ze waren bang voor ruzie en gedoe. Wilden hun individuele keuze om geen vlees te eten niet opdringen. Een van de deelnemers deelde in de groep haar relaas over het conflict dat in haar familie was ontstaan toen ze veganistisch was geworden. Ze was niet langer welkom thuis.
'Stel eens in de familieapp voor om Kerst dit jaar vegetarisch te vieren', was een van de interventies die de onderzoekers aanreikten. De onderzoekers vonden de resultaten interessant: bij ruim de helft van de deelnemende studenten stond afgelopen Kerst minder vlees op tafel.
De studenten die zelf minder vlees wilden eten, voelden zich geremd door de groep. En dat is de kern waar het volgens Hester Dibbits om draait als je wilt begrijpen hoe erfgoed ontstaat. Als het gesprek erover verandert, verandert ook de betekenis die een object of een gebouw, een gebruik of een gewoonte krijgt. Immers, de betekenis van erfgoed ontstaat pas in de interactie met de omgeving.
Dibbits verwijst naar de actor-netwerktheorie van de Franse socioloog en wetenschapsfilosoof
Bruno Latour, die ervan uitgaat dat álles is ingebed in morele, sociale en culturele structuren. Het afzonderlijke individu is een illusie. Je staat in verbinding tot elkaar. En zo ontstaat erfgoed in relatie tot mensen, de omgeving. Het komt niet voort uit een statische gemeenschap, maar uit een netwerk dat voortdurend in beweging is. 'Je identiteit' is nu eenmaal geen statisch gegeven. Tegen haar studenten zegt Dibbits altijd: 'Je mag alles vergeten, maar onthoud één ding: cultuur is niet iets wat je hebt, maar wat je doet.'
Mijn hoogbejaarde vader voelt zich nog altijd een veeboer, ook al melkt hij al jaren geen koeien meer. In gesprekken valt hij er graag op terug. Hij vertelt hoe vroeg hij opstond, hoe lang zijn werkdagen waren, hoe het was om uren alleen met de koeien in de melkput te staan. Hij ontleent zijn identiteit aan zijn agrarische bestaan. Zijn boer-zijn is een constructie die in relatie tot zijn omgeving vorm heeft gekregen.
Dibbits ontwikkelde met de Amsterdamse erfgoedorganisatie Imagine IC een gespreksvorm die de complexe dynamiek van gevoelens rond erfgoed visualiseert. De methode kreeg de naam 'emotienetwerken', omdat de meerstemmigheid in kaart wordt gebracht. De gespreksmethode is een succes te noemen. Sinds een paar jaar krijgt het team van Dibbits wekelijks verzoeken binnen voor een emotienetwerksessie. Zo hebben erfgoeddeskundigen al honderden bijeenkomsten begeleid. Van musea die niet weten wat ze met een collectiestuk aan moeten, gemeenten die worstelen met een omstreden standbeeld of bibliotheken die zich afvragen welke boeken al dan niet bewaard moeten blijven.
In een samenleving die polariseert en waarin ieder individu over alles een hoogstpersoonlijke mening lijkt te hebben, is er kennelijk behoefte aan een methodiek die mensen helpt elkaar beter te begrijpen, constateert Dibbits. De emotienetwerkmethode leent zich voor vele onderwerpen. Je kunt emotienetwerken maken over het slavernijverleden, het afsteken van vuurwerk, de rookworst van de Hema, paasvuren. En ja, ook over de 'havercappu' als alternatief voor het kopje filterkoffie met een scheutje koeienmelk, soms met vel, zoals mijn vader het serveert.
We spreken af bij de AeresHogeschool in Dronten, een beroepsopleiding voor agrariërs. Aan de rand van de polderstad staat een imposant kasgebouw, met daarbinnen het onderwijscomplex. De docent die ons ontvangt, zegt dat het de hoogste kas van Europa is. In een lokaal wachten zo'n dertig leerlingen van de opleiding 'agrarisch ondernemerschap dier- en veehouderij'. Ze zitten in de afrondende fase van hun tweejarige studie en zijn veelal bezig om het ouderlijk veehouderijbedrijf over te nemen. De meesten dragen strakke spijkerbroeken, een enkeling loopt op zwarte, leren klompen. De een melkt honderdvijftig koeien, de ander tachtig.
De schooldag begint om half negen. De studenten wonen verspreid over de provincies Noord-Holland, Overijssel, Gelderland, Flevoland en Friesland. Ze hebben een uur, anderhalf uur gereden. De groep van de Reinwardt Academie sliep speciaal voor deze emotienetwerksessie bij een boerencamping in de buurt, uit vrees dat ze anders niet op tijd vanuit Amsterdam in Dronten zouden zijn.
Op een schooltafeltje staan de thermoskannen koffie klaar, naast de gekleurde kopjes van het merk HKliving. In een bakje de plastic cups koffiemelk.
Omdat veel mensen het begrip erfgoed en het gegeven dat de betekenis niet vaststaat ingewikkeld vinden, is de emotienetwerkmethode zo eenvoudig mogelijk gemaakt. Daarnaast is een veilige sfeer belangrijk. Het gaat immers over beladen onderwerpen. Een sessie doet eigenlijk het meeste denken aan het kringgesprek van de basisschool, legt Hester Dibbits uit.
De tafels en stoelen worden aan de kant geschoven. De studenten gaan in een cirkel aan de rand van het lokaal staan. In het midden legt Dibbits een afbeelding van een typisch veenweidelandschap - smalle stroken gemaaid raaigrasland, aan de rand een lintdorpje. De jongeren pakken een gele kartonnen emoji om die in het raster van vier vakken te leggen dat met tape op de vloer is afgebakend. De hoek die staat voor een sterk, positief gevoel krijgt van de studenten de meeste smileys. Breed lachende monden, hartjes als ogen.
Het is voor Dibbits belangrijk dat mensen echt bezig zijn tijdens de netwerksessie. Lijnen trekken, heen en weer lopen, bewegen. 'Daardoor voelt het minder confronterend', zegt ze. Het beste gesprek voer je niet als je ervoor gaat zitten. We weten allemaal dat je onder de afwas, al wandelend of tijdens het autorijden meer tot elkaar komt. 'Als je beweegt, draait het minder om de tegenstelling zelf en meer om de dynamiek. Soms vinden deelnemers het lastig dat een argumentatie niet wordt uitgediept. Bij andere methoden gaat het vaak meer over de inhoud, maar wij willen de emoties blootleggen die een casus oproept.'
'Ik kijk graag naar die groene weilanden', zegt student Luuk over het veenweidelandschap. 'Ze geven me een gevoel van thuiskomen.'
Student Stefan: 'Je staat ermee op en je gaat ermee naar bed.'
'Ik heb ook positieve gevoelens, omdat het veenweidegebied mijn favoriete landschap is', zegt Eline Schothorst, docent aan Warmonderhof, een beroepsopleiding voor de biologisch-dynamische landbouw in Dronten. 'Maar ik voel ook angst en zorgen omdat het door klimaatveranderingen dreigt te verdwijnen. Shit, dit bestaat straks niet meer.'
Dibbits vraagt of deze eerste uitwisseling van emoties voor de deelnemers aanleiding geeft om hun emoji's te verplaatsen. De deelnemers lopen door het lokaal, peinzen en verschuiven de smiley veelal met hun voeten door het lokaal. Een zwarte klomp duwt de gele glimlach verder de hoek in. Nog positiever, nog vrolijker. Biologisch-dynamische docent Eline geeft juist aan dat ze verdrietiger is geworden. 'Ik vind het echt jammer dat dit landschap gaat veranderen.' Voorzichtig: 'Ik ben een beetje boos dat het verdwijnt.'
Tot besluit maakt Dibbits een rondje langs alle aanwezigen. Wat vonden ze ervan? Wat voelen ze nu? Student Sil zegt dat zijn gevoelens op en neer gingen, van blijdschap over de aanblik van het landschap tot boosheid omdat hij vindt dat de niet-veehouders in het lokaal te weinig kennis hebben van hun problemen. 'Het is bullshit dat de opwarming van de aarde alleen maar te wijten is aan de landbouwsector.'
Student Tom, met de armen over elkaar: 'Ik praat liever over meningen dan over gevoelens.' Als Dibbits zich tot mij wendt, vertel ik de studenten dat zij me aan mijn vader van vroeger doen denken, toen hij nog volop aan het werk was. Dezelfde gedrevenheid, een gedeelde liefde voor koeien. Ik merk dat er van alles broeit in dit lokaal. Ik krijg de indruk dat er veel emoties niet worden benoemd waardoor ze een echt gesprek lijken te blokkeren, net als bij ons thuis. Dibbits knikt, het is eerst tijd voor koffie.
Ik raak aan de praat met de 23-jarigeSophie, een veehouder uit Noord-Holland. Ze is bezig het bedrijf van haar vader over te nemen, zeventig koeien. Hoe en wanneer ze dat precies gaat doen, weet ze nog niet. Haar vriend, een boerenzoon uit Flevoland, zit in een maatschap met zijn vader. Vraag is of ze de twee bedrijven kunnen combineren. Het is het onderwerp van haar afstudeeronderzoek. Ze draagt een groen jurkje en bruine cowboylaarzen. Ik vraag haar wat ze van de emotienetwerksessie vond. Meteen schieten haar ogen vol. 'Ik had me zo voorgenomen om niet te gaan janken', zegt ze.
In zijn eerste persconferentie op 28 mei zei premier Dick Schoof dat hij er wil zijn voor alle Nederlanders. In de tekst die hij oplas, sprak hij over 'het bieden van bestaanszekerheid, ook aan boeren'. Hoe vindt Sophie dat? Dat de boeren als enige beroepsgroep apart werden benoemd in de kennismakingsspeech? Voelt dat als erkenning? Met een snik: 'Nee, dat is juist belachelijk. Ik heb op BBB gestemd, maar je moet ons niet apart zetten. We moeten openstaan voor elkaar.'
Sophie herpakt zich en verklaart haar tranen. Ze is geraakt omdat het voelt alsof mensen oordelen over haar bedrijf zonder kennis van zaken. Tegelijkertijd vindt ze het lastig om die tekst en uitleg daadwerkelijk te geven, omdat haar gevoelens haar dan in de weg zitten. Zoals ze al zei: 'Ik wil niet janken.'
Dat hoeft ook niet in de emotienetwerkmethode, juist niet. Het volstaat als je het gevoel onderkent en benoemt. Dat kan volgens Dibbits al iets beweging brengen. 'Ik ben bang dat het vandaag de dag geen populaire boodschap is, maar bij het emotienetwerken is het de crux: een beheerste uiting van je gevoelens.'
De koffiepauze is voorbij. De klas wordt in kleine groepjes verdeeld. Op iedere tafel staat een pak haverdrank. De studenten kijken ernaar. De meesten hebben nog nooit zo'n pak van dichtbij gezien. Ze geven het aan elkaar door, bestuderen de tekst op de verpakking. Op tafel ligt een vel papier waarop ze een stip moeten zetten in het vak van hun emotie.
Tom: 'Onze koeien produceren melk, havermelk is geen melk. Doordat ze "Wow no cow" op het pak zetten, leggen ze zelf toch de link naar koeien. Irritant!'
Sophie heeft haar stip iets minder ver in de hoek gezet. Ze voelt zich boos, zegt ze, maar ze wil milder zijn: 'Andere mensen mogen dit gerust drinken, maar ik heb er moeite mee hoe dit op de markt wordt gezet.'
FrieslandCampina, een van de grootste zuivelondernemingen ter wereld, waar ook mijn vader zijn melk aan leverde, experimenteert sinds vorig jaar met de productie van haverdrank. Een dertigtal bij de coöperatie aangesloten veehouders verbouwen het gewas om te verkennen of het een interessant verdienmodel oplevert, en omdat de consument behoefte heeft aan meer variatie.
Uit onderzoek van de coöperatie blijkt dat de havermarkt zich niet beperkt tot een elite. Ruim veertig procent van de consumenten varieert tussen plantaardig en zuivel. En het is niet zo dat die havermelkdrinkers allemaal uit de Randstad komen. Van álle Campina-klanten woont 46 procent in stedelijk gebied en de rest op het platteland. Bij plantaardige Campina-producten komen er ietsje meer klanten uit de stad, 55 procent.
Bij FrieslandCampina is het uitgangspunt: 'Haver is geen mening, maar een markt.'
'De media doen hieraan mee', vindt student Elske. 'Ze zijn te negatief over ons.'
'Waarom worden koeien zo afgebrand?' zegt Luuk. Als hij die verpakking van Oatly ziet, voelt hij zich boos en verdrietig, want hij is ervan overtuigd dat zijn manier van boeren op de lange termijn wel duurzaam is. We kunnen zijn melk gewoon blijven drinken. Haverdrank is overbodig, tenzij je een lactose-allergie hebt. Melk is een gezond product, heus, in alle opzichten.
Op het vel papier lopen de strepen tussen de verschillende emoties kriskras door elkaar. De deelnemers schieten alle kanten op. Telkens als een ander iets zegt, verandert hun gevoel. Van blij, naar boos, naar trots, naar verdrietig. En weer terug. Op het eerste oog lijkt het eindresultaat van de emotienetwerksessie op een mislukte kindertekening. Maar student Luuk ziet, na enig nadenken, iets anders: 'We waren verdeeld en passeerden elkaar in tegengestelde richting. De gevoelens veranderden tijdens het gesprek.'
Doel voor Dibbits is dat de deelnemersvan een emotienetwerksessie uit hun eigen groef komen. Dat ze naar zichzelf en hun omgeving kijken vanuit een metaperspectief. Ze zweven er als een helikopter boven en doorzien de relativiteit van hun eigen gevoelens.
'Wanneer heb je nou écht een goed gesprek met iemand met een andere mening, buiten je eigen bubbel?' stelt collega-onderzoeker Besseling. 'Ja, op een verjaardagsfeestje komen de onderwerpen ter sprake, maar vaak genoeg dwarrelt zo'n gesprek ook een andere kant op, bijvoorbeeld als er iemand bij komt staan. Je voert niet bewust een langer constructief gesprek waarbij je actief luistert, zonder vooringenomen te zijn. Door een emotienetwerksessie sta je stil bij het ingewikkelde samenspel van emoties en belangen dat inherent is aan erfgoed. Een vleesliefhebber zal hierdoor niet stoppen met het eten van vlees. Maar sommige deelnemers geven wel aan dat ze aan het denken worden gezet.'
Je kunt talkshows kijken, boeken en tijdschriftartikelen lezen en Instaposts scannen, maar bij een emotienetwerksessie moet je zelf aan de slag. Besseling verwijst naar filosoof Daan Roovers die in haar boekWij zijn de politiek(2019) schetste hoe meningen private kwesties zijn geworden. 'Ik heb mijn mening, jij hebt jouw mening... Je mening hoort bij je, als iets hoogstpersoonlijks. Dat maakt onze meningen heel eigen en daarom ook heilig. Daarom worden we ook zo snel boos als iemand onze mening bekritiseert - dat vatten we op als kritiek op wie we zijn. Terwijl je eigenlijk veel terughoudender zou moeten zijn ten aanzien van je eigen toevallige voorkeur, belang of smaak. Pas in een debat kun je tot opvattingen komen.'
Hester Dibbits is daarom tevreden als bij een deelnemer van een emotienetwerksessie een luikje wordt geopend: het besef dat je je mening niet los kunt zien van je emotie. Raak je ervan doordrongen dat dit niet alleen voor jou geldt, maar ook voor degene met wie je het hartgrondig oneens bent, dan kun je nader tot elkaar komen, openstaan voor elkaars argumenten. Als mensen merken dat die ander ook bang en boos is, al staat die aan de andere kant van het debat, dan kan wederzijds begrip ontstaan.
Als je vervolgens inziet dat gevoelens kunnen veranderen, kan het inzicht postvatten waar het Dibbits om draait: de betekenis van omstreden erfgoed staat evenmin vast. Sinds een tijdje drink ik ook havermelk in mijn koffie. Ik moet het mijn vader nog vertellen.
Op verzoek van de onderzoekers van de Reinwardt Academie zijn de namen van de studenten veranderd