Plottwists

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
6 juni 2024
JAZZ Millennial Breeze
Afgelopen festivalzomer hoorde ik uit meerdere hoeken, van mensen die elkaar niet kennen, dat ze nu toch iets vets hadden gezien. Een act die midden in een dennenbos in Vlieland stond, ofvoorhet festivalpodium in plaats van erop. En ze speelden alsof hun leven ervan afhing. Het was het Belgische jazzduo Lander Gyselinck en Adriaan Van De Velde, die als Lander & Adriaan met zichtbaar pleziergarageen UK clubtunes speelden, maar dan live, met synthesizers, samplers en een gigantisch drumstel. Hun muziek is een improvisatie in de studio, die gespeeld voor publiek weer totaal kan ontsporen tot iets nieuws.
Nu is er nieuw werk: de EPMillennial Breeze, dat meteen begint met het ruigste nummer,Saurus. Is dit nog wel jazz? Het is eerder jungle. Ofhardcore. Maar wel jazzy in de interpretatie, losjes gespeeld, wispelturig en met snelle tempowisselingen.
Gyselinck is een van de beste drummers van België. Hij speelt ook in andere succesvolle formaties, zoals Stuff. en BeraadGeslagen, en drumt daarnaast mee met de Vlaamse hiphop-artiest Zwangere Guy. Synthman Adriaan Van De Velde heeft gewerkt met Mauro Pawlowski en J. Bernardt, en samen maken ze muziek vol onverwachte wendingen - plottwists. Het is beslist geen luistermuziek; daarvoor is het iets te paniekerig, te druggy, te veel start-stop. De muziek komt beter tot zijn recht als decor van een Dries Van Noten-runwayshow. Of dus in een grote cirkel met het publiek eromheen.
Ze bouwen voort op hun debuutalbum,Lander & Adriaan,uit 2022, waarin ze al experimenteerden met jarennegentig-dancemuziek, jazzfusion en improvisatie.Millennial Breezeis eigenwijs en ongepolijst en neemt wel zestig afslagen in vijf minuten. Spanningsbogen zijn er niet, en door de hysterische ritmes kom je nooit in een flow. Maar grensverleggend is het zeker.
Lander & Adriaan laten zien hoe jazz en elektronische muziek samen kunnen gaan. Wat ze ook laten zien: dat België in veel opzichten een veel grotere kweekvijver voor muzikaal talent is dan Nederland, een plek waar meer ruimte is voor experiment, waar de underground ook succesvol kan zijn, en waar er meer ruimte is voor projecten om te falen.
Voor wie de kunsten van Lander Gyselinck in samenspel met tekst wil horen: luister naar het breekbarePourriture Noble(edele rotting) met Zwangere Guy. Wie de toegankelijkere kant van Adriaan Van De Velde wil ontdekken, is beter af bij zijn andere project Pomrad. Persoonlijk favoriet is Lander's solo PhD-project aan het conservatorium van Gent: Hihats In Trees. Daarmee maakt hij Nicolas Jaar-achtige producties, megahersenspinsels die alle uithoeken van het drumstel laten zien.
Daan Stoop
Lander & Adriaan spelen deze zomer op Wilde Weide (7 juli), North Sea Jazz (14 juli) en Lowlands (16 augustus)
Tina Lewis Herbots | Adriaan Van De Velde en Lander Gyselinck, alias Lander & Adriaan